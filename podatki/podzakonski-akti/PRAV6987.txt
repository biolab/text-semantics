I. SPLOŠNA DOLOČBA
1. člen
(predmet urejanja)
Ta pravilnik ureja način zaračunavanja in izplačevanja
stroškov, določa podrobnejša merila glede oprostitve plačila stroškov,
obročnega plačila in odloga plačila; določa povračila stroškov, izdatkov in
izgubljenega zaslužka pričam, izvedencem, tolmačem in način zaračunavanja in izplačevanja
teh povračil, kot tudi nadomestitev stroškov v primeru oprostitve plačila
stroškov.
II. POVRAČILA PRIČAM, IZVEDENCEM IN TOLMAČEM
1. Skupna določba
2. člen
(stroški prič, izvedencev in tolmačev)
(1) Priče, izvedenci in tolmači imajo pravico do povrnitve
stroškov, izgubljenega zaslužka in plačila za opravljene storitve, če tako
določa zakon. 
(2) Priči, izvedencu ali tolmaču, ki je istega dne ali v več
zaporednih dneh opravljal svojo dolžnost pri istem organu, v več različnih
zadevah, gre enkratna povrnitev potnih stroškov, stroškov za bivanje in
nadomestila plače oziroma izgubljenega zaslužka. Ti stroški se razdelijo na vse
zadeve, v katerih je bil udeležen kot priča, izvedenec ali tolmač, v razmerju s
porabljenim časom v posamezni zadevi.
2. Povračilo potnih stroškov
3. člen
(potni stroški)
(1) Potni stroški obsegajo stroške za prevoz z javnimi
prevoznimi sredstvi oziroma stroške za prevožene kilometre z lastnim prevoznim
sredstvom. 
(2) Stroški iz prejšnjega odstavka obsegajo izdatke za
potovanje od prijavljenega stalnega ali začasnega prebivališča do kraja, kjer
naj bo opravljeno zaslišanje, izvedensko delo ali tolmačenje, in za vrnitev. 
(3) Z javnimi prevoznimi sredstvi po tem pravilniku so
mišljeni vlak, avtobus, ladja in letalo.
4. člen
(način potovanja)
(1) Potni stroški se povrnejo za potovanje po najkrajši poti
in z najcenejšim prevoznim sredstvom. 
(2) Stroški za potovanje z dražjim prevoznim sredstvom se
povrnejo, če bi stroški za prevoz s cenejšim prevoznim sredstvom, skupaj z
drugimi stroški, ki bi nastali zaradi vožnje s cenejšim prevoznim sredstvom,
presegli stroške za prevoz z dražjim prevoznim sredstvom.
5. člen
(višina potnih stroškov)
(1) Potni stroški se povrnejo v višini dejanskih izdatkov za
potovanje s potniškim vlakom, avtobusom, ladjo ali letalom. Za potovanje s
hitrim vlakom gre upravičencu povrnitev stroškov za prevoz samo, če je potoval
več kot 100 km v eno smer. 
(2) Višina stroškov za prevoz se ugotavlja z vozovnico ali na
drug primeren način (npr. s potrdilom prevoznika, veljavnim cenikom).
6. člen
(kilometrina)
(1) Stroški za prevožene kilometre se povrnejo samo za pot,
na kateri ne vozi javno prevozno sredstvo. 
(2) Stroški za prevožene kilometre se povrnejo tudi, če javno
prevozno sredstvo vozi ob neprimernem času ali če je bilo potrebno iz kakšnega
drugega opravičenega vzroka (npr. telesna okvara, bolezen, naravna nesreča)
opustiti vožnjo z javnim prevoznim sredstvom. 
(3) Povrnitev stroškov iz prvega in drugega odstavka tega
člena gre priči, izvedencu ali tolmaču le, če je od prebivališča osebe do
kraja, kjer naj se opravi zaslišanje, izvedensko delo ali tolmačenje, oziroma
do železniške ali avtobusne postaje, pristanišča ali letališča v eno smer več
kot en kilometer. 
(4) Stroški za prevožene kilometre se obračunavajo v skladu s
predpisi, ki določajo povrnitev stroškov prevoza na delo in z dela z lastnim
prevoznim sredstvom za zaposlene v državnih organih. 
(5) Razdalja, za katero se povrnejo stroški za prevožene
kilometre, se ugotovi po uradnih podatkih pristojnega organa ali na drug
primeren način.
7. člen
(povrnitev dejanskih stroškov)
(1) Priči, izvedencu ali tolmaču, ki ima stalno pravico do
brezplačne vožnje, se stroški za prevoz ne povrnejo. 
(2) Priči, izvedencu ali tolmaču, ki je plačal vozovnico s
popustom, se povrnejo dejanski stroški. 
(3) Uradna oseba mora ob vložitvi zahteve za povrnitev potnih
stroškov pričo, izvedenca ali tolmača opozoriti na določbe prvega in drugega
odstavka tega člena.
3. Povračilo stroškov bivanja
8. člen
(stroški bivanja)
(1) Stroški bivanja obsegajo izdatke za hrano in prenočišče,
ki jih ima priča, izvedenec ali tolmač v času bivanja zunaj svojega stalnega
ali začasnega prebivališča. 
(2) Priča, izvedenec ali tolmač ima pravico do povrnitve
stroškov iz prejšnjega odstavka, če je moral zaradi vabila ostati zunaj svojega
stalnega oziroma začasnega prebivališča več kot osem ur. V ta čas se všteva
tudi čas, potreben za pot v kraj, kjer je bilo opravljeno pričevanje,
izvedensko delo ali tolmačenje, in za vrnitev. 
(3) Stroški prenočišča se priči, izvedencu ali tolmaču ob
pogoju iz prejšnjega odstavka povrnejo, če se z javnim prevoznim sredstvom še
isti dan ni mogel vrniti v kraj svojega stalnega ali začasnega prebivališča.
9. člen
(določitev stroškov bivanja)
(1) Stroški bivanja se določijo na podlagi računov. 
(2) Stroški bivanja ne morejo biti višji, kot so za enake
namene določeni za zaposlene v državnih organih.
4. Povrnitev nadomestila plače ali izgubljenega zaslužka
10. člen
(nadomestilo plače)
(1) Zaposleni, ki so vabljeni kot priča, izvedenec ali
tolmač, imajo pravico do povrnitve nadomestila plače za odsotnost z dela. 
(2) Zaposlenim izplača nadomestilo plače njihov delodajalec
na podlagi potrdila upravnega organa o udeležbi v postopku. Potrdilo se izda na
zahtevo udeleženca postopka. 
(3) Delodajalec zahteva od organa, ki vodi postopek,
povrnitev izplačanega nadomestila plače na podlagi potrdila, izdanega
udeležencu v postopku. Delodajalec mora ob predložitvi zahteve in potrdila
organu posredovati podatke o višini izplačanega nadomestila plače. 
(4) Delodajalec mora zahtevati povrnitev izplačanega
nadomestila plače od organa v roku petnajst dni, šteto od zadnjega dneva
odsotnosti zaradi pričanja, podaje izvedenskega mnenja ali tolmačenja, v
nasprotnem primeru izgubi to pravico. 
(5) V potrdilu o udeležbi v postopku je treba navesti rok, v
katerem mora delodajalec od upravnega organa zahtevati povrnitev izplačanega
nadomestila plače in opozoriti na posledice.
11. člen
(izgubljeni zaslužek)
(1) Samostojni podjetnik posameznik in fizična oseba, ki
samostojno opravlja dejavnost kot poklic (v nadaljevanju: oseba, ki opravlja
samostojno dejavnost), ima pravico do povrnitve izgubljenega zaslužka, če se
postopka udeleži kot priča. 
(2) Osebi, ki opravlja samostojno dejavnost, se izgubljeni
zaslužek odmeri ob upoštevanju predloženega dokazila o izpadu izgubljenega
zaslužka in izgubljenega časa osebe, ki uveljavlja pravico. Pri odmeri višine
izgubljenega zaslužka organ lahko upošteva tudi podatke o zaslužku drugih oseb,
ki opravljajo enako ali primerljivo dejavnost, če z njimi razpolaga ali so mu
znani.
5. Plačilo za opravljene storitve
12. člen
(plačilo za opravljene storitve)
(1) Izvedenci in tolmači imajo pravico do plačila za
opravljene storitve. 
(2) Plačilo za opravljene storitve obsega plačilo
izvedenskega dela oziroma tolmačenja, kakor tudi stroške izvedenca oziroma
tolmača za porabljeni material in druge posebne stroške v zvezi z opravljenim
delom.
13. člen
(višina plačila)
(1) Če pred organom opravlja izvedensko delo sodni izvedenec
ali sodni tolmač, se plačilo za opravljeno storitev določi po predpisih, ki
veljajo za sodne izvedence oziroma sodne tolmače. 
(2) Drugim izvedencem in tolmačem se plačilo za opravljeno
storitev odmeri ob upoštevanju zahtevnosti zadeve, vloženega truda, porabljenega
časa, stroškov porabljenega materiala in drugih izdatkov v zvezi z opravljenim
delom. 
(3) Znesek plačila za opravljeno storitev v prejšnjem
odstavku tega člena navedenim izvedencem in tolmačem ne sme presegati zneska
plačila, ki bi se za takšno izvedensko delo odmeril sodnim izvedencem oziroma
sodnim tolmačem. 
(4) Stroški izvedenca oziroma tolmača za porabljeni material
in druge posebne stroške v zvezi z opravljenim delom se obračunajo na podlagi
predloženih računov. 
(5) Če je izvedencev več in podajo skupen izvid in mnenje, se
plačilo za opravljeno delo povrne sorazmerno z vloženim delom. Kolikšen je
delež izvida in mnenja, ki ga prispeva posamezni izvedenec, mora biti navedeno
v skupnem mnenju. Če se izvedenci ne morejo sporazumeti o svojem deležu, se
vsem dodeli enak znesek plačila. 
(6) Če izvid in mnenje izvedenca ali izvedencev niso jasni,
popolni, zadostno obrazloženi in če nastane utemeljen dvom o pravilnosti
mnenja, pa se te pomanjkljivosti ne dajo odpraviti s ponovnim zaslišanjem, se
zaradi ponovne priprave izvedeniškega mnenja ne more zahtevati dodatno plačilo.
(7) Če izvedenec ne opravi izvedenskega dela ali ga ne opravi
v skladu z opredelitvijo nalog v pisnem sklepu, mu ne pripada plačilo.
III. POVRNITEV STROŠKOV PRAVNEGA ZASTOPANJA
14. člen
(višina stroškov zastopanja)
(1) Za pooblaščence, ki so odvetniki, se stroški odmerijo po
odvetniški tarifi. Uradna oseba mora preveriti, ali so priglašeni stroški v
skladu z odvetniško tarifo. Povrnejo se le dejanski stroški zastopanja v
višini, kot jo določa odvetniška tarifa; če so priglašeni višji stroški ali
stroški, ki sploh niso nastali, jih uradna oseba ustrezno zniža. 
(2) Pooblaščencem, ki niso odvetniki, se stroški, ki obsegajo
povrnitev potnih stroškov in stroškov za bivanje, odmerijo v skladu z določbami
tega pravilnika, ki določajo povrnitev teh stroškov za priče, izvedence in
tolmače.
IV. STROŠKI STRANK, STRANSKIH UDELEŽENCEV IN ZAKONITIH
ZASTOPNIKOV
15. člen
(stroški strank, stranskih udeležencev in zakonitih
zastopnikov)
Kadar ima stranka, stranski udeleženec oziroma zakoniti
zastopnik pravico do povrnitve potnih stroškov, stroškov za bivanje ter
nadomestila plače oziroma izgubljenega zaslužka, se jim povrnitev teh stroškov
odmeri v skladu z določbami tega pravilnika, ki določajo povrnitev teh stroškov
za priče, izvedence in tolmače.
V. STROŠKI URADNIH OSEB
16. člen
(stroški uradnih oseb)
(1) Povrnitev potnih stroškov, izdatkov v zvezi z bivanjem v
kraju uradnih oseb se določi v skladu s predpisi, ki določajo povračila,
nadomestila in druge prejemke za zaposlene v državni upravi. 
(2) V skladu s prejšnjim odstavkom tega člena se odmerijo
tudi stroški uradnih oseb državnega organa, kadar se državni organ udeležuje
postopka kot stranka. 
(3) Če je uradna oseba istega dne ali v več zaporednih dneh
opravljala svojo dolžnost v različnih zadevah, se stroški razdelijo ob smiselni
uporabi 2. člena tega pravilnika.
VI. ZARAČUNAVANJE IN IZPLAČEVANJE STROŠKOV
17. člen
(način obračunavanja stroškov)
Stroški se obračunavajo na podlagi dokazil oziroma na način,
kot je določeno s tem pravilnikom.
18. člen
(popis stroškov)
(1) V vsakem upravnem postopku, v katerem oziroma v zvezi s
katerim nastanejo stroški za stranko ali organ, mora uradna oseba voditi popis
stroškov postopka. Popis se lahko vodi kot popis izplačila stroškov ali kot
popis vplačanih in izplačanih predujmov. Če to narekuje potek postopka, se
lahko vodita oba popisa. Popis je sestavni del upravne zadeve. 
(2) V popisu izplačila lastnih stroškov se evidentirajo
stroški, ki se izplačujejo iz sredstev organa. Tak popis se začne voditi takoj,
ko postane dokončen prvi sklep za izplačilo stroškov, za katere ni vplačan
predujem. 
(3) V popis vplačanih in izplačanih predujmov se kronološko
evidentirajo predujmi vplačanih stroškov in izplačila iz teh predujmov. Tak
popis se vodi za vsakega vplačnika predujma posebej, od takrat, ko stranka
položi predujem. 
(4) Obrazec popisa izplačila lastnih stroškov in obrazec
popisa vplačanih in izplačanih predujmov sta sestavni prilogi tega pravilnika
(priloga št. 1 in priloga št. 2).
19. člen
(izplačevanje stroškov)
(1) V postopkih, ki se začnejo po uradni dolžnosti, se
povračila stroškov, če ni drugače določeno, začasno izplačujejo iz sredstev
organa, ki vodi postopek. 
(2) V postopkih, ki se začnejo na zahtevo stranke in je
slednja vplačala predujem predvidenih stroškov, se stroški izplačajo iz tega
zneska, preostanek pa se po končnem obračunu vseh stroškov vrne stranki. 
(3) Organ izplača stroške v roku 30 dni od dneva dokončnosti
odločbe ali sklepa, s katerim je odločeno o stroških, če ni določeno drugače.
20. člen
(predujem in povračilo stroškov)
(1) Izvedenec ali tolmač lahko zahtevata predujem za kritje
potnih stroškov kot tudi predujem za povrnitev stroškov za porabljeni material
in druge dejanske izdatke v zvezi z opravljenim delom. O takšni zahtevi organ
odloči s sklepom. Navedeni predujem se vpiše v popis stroškov in obračuna pri
končnem izplačilu stroškov. 
(2) Povračilo stroškov priči, izvedencu ali tolmaču se
izplača po dokončnosti posebnega sklepa, s katerim je odločeno o njihovih
stroških.
21. člen
(stroški dejanja pred zaprošenim organom)
Če se zaslišanje, izvedensko delo ali tolmačenje opravi pred
zaprošenim organom, organ, ki vodi postopek, pa mu ni vnaprej poslal potrebnega
zneska za kritje stroškov, izplača zaprošeni organ stroške iz svojih sredstev,
organ, ki vodi postopek, pa mu mora na njegovo zahtevo izplačani znesek
povrniti.
VII. OPROSTITEV PLAČILA STROŠKOV
22. člen
(vloga za oprostitev)
(1) Vlogi za oprostitev plačila stroškov mora stranka
priložiti potrdilo o njenem premoženjskem stanju. Če stranka potrdila nima,
organ določi rok, v katerem mora stranka predložiti dokazilo o začetku postopka
za izdajo potrdila pri pristojnem davčnem organu. 
(2) Obrazec vloge za oprostitev je priloga tega pravilnika
(priloga št. 3).
23. člen
(pogoji za oprostitev)
(1) Stranka ne more plačati stroškov postopka brez škode za
nujno preživljanje sebe in svoje družine, če glede na njen finančni položaj in
glede na finančni položaj njene družine, brez škode za socialno stanje sebe in
družine, ne bi zmogla plačati stroškov postopka. 
(2) Finančni položaj prosilca in njegove družine se ugotavlja
glede na dohodke, prejemke in premoženje prosilca in njegove družine. 
(3) Socialno stanje stranke in njene družine je ogroženo, če
mesečni dohodek stranke oziroma povprečni mesečni dohodek na člana družine, v
zadnjih šestih mesecih, pred vložitvijo prošnje za oprostitev stroškov,
izračunan na podlagi dohodkov in prejemkov, ne presega višine denarne socialne
pomoči, določene s predpisi, ki urejajo socialnovarstvene dajatve. 
(4) Šteje se, da stranka ne more plačati stroškov postopka
brez škode za nujno preživljanje sebe in svoje družine, če stranka na podlagi
odločbe pristojnega organa prejema denarno socialno pomoč (po določbah zakona,
ki ureja socialnovarstvene dajatve). V takšnih primerih se finančni položaj
stranke in njegove družine ne ugotavlja. Če odločbe o upravičenosti do denarne
socialne pomoči ne predloži stranka, mora podatke o tem pridobiti organ, ki
vodi postopek po uradni dolžnosti.
24. člen
(oprostitev dela stroškov)
Stranka se oprosti plačila tistega dela stroškov postopka, ki
bi po njihovem poplačilu povzročili oziroma ogrozili nujno preživljanje stranke
in njene družine. Finančni položaj prosilca in njegove družine se ugotavlja na
način, ki je določen za oprostitev celotnega plačila stroškov.
25. člen
(dohodek)
(1) V dohodek stranke oziroma njene družine se štejejo
dediščine, darila, dohodki in prejemki, ki so viri dohodnine, ter vsi dohodki
in prejemki, čeprav niso obdavčljivi, prejeti doma in v tujini, razen: 
-       
dodatka za pomoč in postrežbo in drugih prejemkov za nego in pomoč ter
dodatki za tujo nego in pomoč; 
-       
otroškega dodatka; 
-       
dodatka za nego otroka; 
-       
pomoči za opremo novorojenčka; 
-       
stroškov za prevoz na delo in prehrano med delom; 
-       
štipendij in drugih prejemkov, ki so namenjeni ali omogočajo
usposabljanje in izobraževanje; 
-       
dohodkov iz občasnega dela invalidov, ki so vključeni v institucionalno
varstvo in jih pridobijo izven kriterijev redne zaposlitve; 
-       
sredstev, namenjenih odpravi posledic elementarne nesreče; 
-       
nagrade za otroka v rejništvu, ki jo prejema prosilčeva družina; 
-       
odškodnina za nepremoženjsko škodo. 
(2) Od ugotovljenega dohodka se odštejejo izplačane
preživnine v višini izvršljivega pravnega naslova.
26. člen
(ugotavljanje dohodka)
(1) Pri ugotavljanju dohodka stranke se upoštevajo povprečni
mesečni dohodki in prejemki, ugotovljeni za prosilca – samsko osebo oziroma za
prosilca in njegovo družino v obdobju oziroma za obdobje šest koledarskih
mesecev pred mesecem vložitve prošnje. 
(2) Pri ugotavljanju dohodka se vsi dohodki in prejemki
upoštevajo v višini, ki jih prosilec oziroma njegova družina dejansko prejme. 
(3) Dohodek iz dejavnosti, iz katerih je davčni zavezanec po
predpisih o dohodnini dolžan plačevati davek od dohodkov iz dejavnosti in
dohodek iz kmetijske dejavnosti, se v dohodek štejeta v skladu z metodologijo,
ki je za upoštevanje dohodka iz dejavnosti oziroma dohodka iz kmetijske dejavnosti
predpisana na podlagi zakona, ki ureja socialno varstvo.
27. člen
(priložnostni in občasni dohodki)
(1) Priložnostni dohodki, ki jih je prosilec oziroma njegova
družina prejel samo enkrat za enkratno opravljeno delo v obdobju v zadnjih
šestih mesecih pred vložitvijo prošnje za oprostitev stroškov, se v dohodek
upoštevajo v sorazmernih deležih (1/6). 
(2) Občasni, neperiodični dohodki, ki so po tem pravilniku
dediščine, darila, odškodnine, odpravnine, nagrade in drugi dohodki, ki jih je
prosilec oziroma njegova družina prejel samo enkrat v obdobju zadnjih šestih
mesecih pred vložitvijo prošnje za oprostitev stroškov, se upoštevajo v višini
prejetih dohodkov, razdeljenih v sorazmernih deležih (1/6).
28. člen
(premoženje večje vrednosti)
(1) Ne glede na določbe tega pravilnika se oprostitev plačila
vseh ali dela stroškov ne odobri, če ima prosilec ali njegova družina prihranke
oziroma premoženje, ki dosega ali presega višino 20 minimalnih plač, določenih
z zakonom, ki ureja minimalno plačo (v nadaljevanju: minimalna plača). 
(2) Kot premoženje se po tem pravilniku ne upošteva: 
-       
stanovanje, v katerem prosilec živi in ki ga zakon določa kot primerno
stanovanje; 
-       
osebno vozilo v vrednosti do višine 18 minimalnih plač. 
(3) Kot premoženje iz prvega odstavka tega člena se šteje vse
premično in nepremično premoženje, s katerim prosilec in njegovi družinski
člani lahko razpolagajo.
29. člen
(stranke z nasprotnim interesom)
Pri ugotavljanju finančnega položaja prosilca in njegove
družine se ne upoštevajo dohodki in premoženje tistih družinskih članov, ki v
zadevi, za katero vlaga prosilec prošnjo za oprostitev plačila stroškov,
nastopajo kot stranke z nasprotnim interesom.
30. člen
(družinski člani)
(1) Za družino prosilca oziroma družinske člane se štejejo
naslednje osebe: 
-       
zakonec oziroma oseba, ki živi s prosilcem najmanj eno leto v
življenjski skupnosti, ki je po predpisih o zakonski zvezi in družinskih
razmerjih v pravnih posledicah izenačena z zakonsko zvezo; 
-       
otroci prosilca do dopolnjenega 18. leta starosti oziroma do
dopolnjenega 26. leta starosti, če se redno šola, kot tudi če se redno šola na
izrednem študiju, pa nima rednih dohodkov iz zaposlitve ali opravljanja
dejavnosti; 
-       
otroci prosilca, ki so za delo nezmožni, po predpisih o družbenem
varstvu duševno in telesno prizadetih oseb, ne glede na starost; 
-       
pastorki prosilca, če so v varstvu in vzgoji pri prosilčevem zakoncu
oziroma osebi, ki živi s prosilcem najmanj eno leto v življenjski skupnosti, ki
je po zakonu o zakonski zvezi in družinskih razmerjih v pravnih posledicah
izenačena z zakonsko zvezo; 
-       
pod enakimi pogoji, kot so določeni za otroke, se štejejo za družinske
člane brati, sestre, vnuki in nečaki prosilca ali osebe iz prve alinee tega
člena, če jih ta oseba preživlja, ker so brez staršev in obstaja dolžnost
preživljanja; 
-       
odrasla oseba, ki jo je na podlagi zakona ali drugega akta v pretežnem
delu dolžan preživljati prosilec ali kdo od njegovih družinskih članov, če ta
oseba nima lastnih dohodkov in premoženja po merilih po tem pravilniku. 
(2) Samska oseba je oseba, ki nima družine oziroma družinskih
članov iz prejšnjega odstavka tega člena.
VIII. OBROČNO PLAČILO STROŠKOV ALI ODLOG PLAČILA
31. člen
(skupne določbe)
(1) Organ, ki vodi postopek, lahko na zahtevo stranke določi
tudi obročno plačilo ali odlog plačila stroškov, če so stroški visoki. 
(2) Šteje se, da so stroški postopka visoki, če bi po plačilu
stroškov povprečni mesečni dohodek stranke oziroma povprečni mesečni dohodek na
člana družine v zadnjih šestih mesecih ne dosegel višine minimalne plače,
določene s predpisi, ki urejajo minimalno plačo. 
(3) Stranka lahko prosi za obročno plačevanje ali odlog
plačila stroškov do odločitve organa o stroških v postopku, sicer izgubi to
pravico. 
(4) Vloga za obročno plačilo in odlog plačila je priloga tega
pravilnika (priloga št. 4).
32. člen
(obročno plačilo)
Organ, ki obravnava predlog za obročno plačevanje stroškov,
pri določitvi višine in števila obrokov upošteva število družinskih članov,
višino povprečnih mesečnih dohodkov na člana družine, višino stroškov postopka,
ki bremenijo stranko, in predlog stranke o številu obrokov.
33. člen
(odlog plačila)
Organ, ki obravnava zahtevek za odlog stroškov postopka pri
določitvi časovne odložitve plačila, poleg števila družinskih članov, višine
povprečnih mesečnih dohodkov na člana družine, višine stroškov postopka, ki
bremenijo stranko, in predloga stranke upošteva tudi nastop okoliščin, ki
začasno onemogočajo plačilo stroškov postopka (npr. družinske razmere, izredne
finančne obveznosti, zdravstveno stanje in druge podobne okoliščine, na
nastanek katerih ni mogoče vplivati, vendar vplivajo na trenutno materialno
stanje prosilca in njegove družine).
IX. PREHODNA IN KONČNA DOLOČBA
34. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 020-163/2005
Ljubljana, dne 9. septembra 2005.
EVA 2005-3111-0034
dr. Gregor Virant l. r. 
Minister 
za javno upravo

Priloga
1: Popis izplačila stroškov v upravni zadevi
Priloga
2: Popis vplačanih in izplačanih predujmov v upravni zadevi
Priloga
3: Vloga za oprostitev plačila stroškov upravnega postopka
Priloga
4: Vloga za obročno plačilo ali odlog plačila stroškov upravnega postopka