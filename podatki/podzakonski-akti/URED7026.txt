I. SPLOŠNE DOLOČBE
1. člen
(vsebina)
(1) Ta uredba ureja izvajanje ukrepa Sodelovanje iz
Programa razvoja podeželja Republike Slovenije za obdobje 2014–2020, ki je
potrjen z Izvedbenim sklepom Komisije z dne 13. februarja 2015 o odobritvi
programa razvoja podeželja Republike Slovenije za podporo iz Evropskega
kmetijskega sklada za razvoj podeželja, št. CCI 2014 SI 06 RD NP 0012020,
zadnjič spremenjenim z Izvedbenim sklepom Komisije št. C(2016) 8717 z dne
13. decembra 2016 o odobritvi spremembe programa razvoja podeželja za
Slovenijo za podporo iz Evropskega kmetijskega sklada za razvoj podeželja in
spremembi Izvedbenega sklepa C(2015) 849 (v nadaljnjem besedilu: PRP
2014–2020), in je dostopen na spletni strani Ministrstva za kmetijstvo,
gozdarstvo in prehrano (v nadaljnjem besedilu: MKGP) ter na spletni strani
programa razvoja podeželja (http://www.program-podezelje.si).
(2) S to uredbo se glede ukrepa iz prejšnjega odstavka
določajo vrsta podukrepov, namen podpore, upravičenci, upravičeni stroški,
pogoji za dodelitev sredstev, merila za ocenjevanje vlog, pogoji za izplačilo
sredstev, finančne določbe ter skupne določbe za izvajanje:
1.     
Uredbe (EU) št. 1303/2013 Evropskega parlamenta in Sveta z dne
17. decembra 2013 o skupnih določbah o Evropskem skladu za regionalni
razvoj, Evropskem socialnem skladu, Kohezijskem skladu, Evropskem kmetijskem
skladu za razvoj podeželja in Evropskem skladu za pomorstvo in ribištvo, o
splošnih določbah o Evropskem skladu za regionalni razvoj, Evropskem socialnem
skladu, Kohezijskem skladu in Evropskem skladu za pomorstvo in ribištvo ter o
razveljavitvi Uredbe Sveta (ES) št. 1083/2006 (UL L št. 347 z dne
20. 12. 2013, str. 320), zadnjič spremenjene z Uredbo (EU) 2016/2135
Evropskega parlamenta in Sveta z dne 23. novembra 2016 o spremembi Uredbe
(EU) št. 1303/2013 glede nekaterih določb o finančnem upravljanju za nekatere
države članice, ki imajo ali jim grozijo resne težave v zvezi z njihovo
finančno stabilnostjo (UL L št. 338 z dne 13. 12. 2016, str. 34), (v
nadaljnjem besedilu: Uredba 1303/2013/EU);
2.     
Uredbe (EU) št. 1305/2013 Evropskega parlamenta in Sveta z dne
17. decembra 2013 o podpori za razvoj podeželja iz Evropskega kmetijskega
sklada za razvoj podeželja (EKSRP) in razveljavitvi Uredbe Sveta (ES) št.
1698/2005 (UL L št. 347 z dne 20. 12. 2013, str. 487), zadnjič
spremenjene z Delegirano uredbo Komisije (EU) 2016/142 z dne 2. decembra
2015 o spremembi Priloge I k Uredbi (EU) št. 1305/2013 Evropskega
parlamenta in Sveta ter Priloge III k Uredbi (EU) št. 1307/2013 Evropskega
parlamenta in Sveta (UL L št. 28 z dne 4. 2. 2016, str. 8), (v
nadaljnjem besedilu: Uredba 1305/2013/EU);
3.     
Uredbe (EU) št. 1306/2013 Evropskega parlamenta in Sveta z dne
17. decembra 2013 o financiranju, upravljanju in spremljanju skupne
kmetijske politike in razveljavitvi uredb Sveta (EGS) št. 352/78, (ES) št.
165/94, (ES) št. 2799/98, (EC) No 814/2000, (ES) št. 1290/2005 in (ES) št.
485/2008 (UL L št. 347 z dne 20. 12. 2013, str. 549), zadnjič spremenjene
z Izvedbeno uredbo Komisije (EU) 2016/1617 z dne 8. septembra 2016 o
odstopanju glede leta zahtevka 2016 od tretjega pododstavka člena 75(1) Uredbe
(EU) št. 1306/2013 Evropskega parlamenta in Sveta v zvezi s stopnjo predplačil
za neposredna plačila in ukrepi za razvoj podeželja, povezanimi s površinami in
živalmi, ter od prvega pododstavka člena 75(2) navedene uredbe v zvezi z
neposrednimi plačili (UL L št. 242 z dne 9. 9. 2016, str. 22), (v
nadaljnjem besedilu: Uredba 1306/2013/EU);
4.     
Uredbe Komisije (EU) št. 1407/2013 z dne 18. decembra 2013 o
uporabi členov 107 in 108 Pogodbe o delovanju Evropske unije pri pomoči de
minimis (UL L št. 352 z dne 24. 12. 2013, str. 1; v nadaljnjem
besedilu: Uredba 1407/2013/EU);
5.     
Delegirane uredbe Komisije (EU) št. 640/2014 z dne 11. marca 2014 o
dopolnitvi Uredbe (EU) št. 1306/2013 Evropskega parlamenta in Sveta glede
integriranega administrativnega in kontrolnega sistema, pogojev za zavrnitev
ali ukinitev plačil in za upravne kazni, ki se uporabljajo za neposredna
plačila, podporo za razvoj podeželja in navzkrižno skladnost (UL L št. 181 z
dne 20. 6. 2014, str. 48), zadnjič spremenjene z Delegirano uredbo
Komisije (EU) 2016/1393 z dne 4. maja 2016 o spremembi Delegirane uredbe
Komisije (EU) št. 640/2014 o dopolnitvi Uredbe (EU) št. 1306/2013 Evropskega
parlamenta in Sveta glede integriranega administrativnega in kontrolnega
sistema, pogojev za zavrnitev ali ukinitev plačil in za upravne kazni, ki se
uporabljajo za neposredna plačila, podporo za razvoj podeželja in navzkrižno
skladnost (UL L št. 225 z dne 19. 8. 2016, str. 41);
6.     
Delegirane uredbe Komisije (EU) št. 807/2014 z dne 11. marca 2014 o
dopolnitvi Uredbe (EU) št. 1305/2013 Evropskega parlamenta in Sveta o podpori
za razvoj podeželja iz Evropskega kmetijskega sklada za razvoj podeželja
(EKSRP) in o uvedbi prehodnih določb (UL L št. 227 z dne 31. 7. 2014, str.
1), zadnjič spremenjene z Delegirano uredbo Komisije (EU) 2015/1367 z dne
4. junija 2015 o spremembi Delegirane uredbe (EU) št. 807/2014 glede
prehodnih določb o programih za razvoj podeželja za obdobje 2007–2013
(UL L št. 211 z dne 8. 8. 2015, str. 7), (v nadaljnjem besedilu:
Uredba 807/2014/EU);
7.     
Izvedbene uredbe Komisije (EU) št. 808/2014 z dne 17. julija 2014 o
določitvi pravil za uporabo Uredbe (EU) št. 1305/2013 Evropskega
parlamenta in Sveta o podpori za razvoj podeželja iz Evropskega kmetijskega
sklada za razvoj podeželja (EKSRP) (UL L št. 227 z dne 31. 7. 2014, str.
18), zadnjič spremenjene z Izvedbeno uredbo Komisije (EU) 2016/1997 z dne
15. novembra 2016 o spremembi Izvedbene uredbe (EU) št. 808/2014 glede
spremembe programov razvoja podeželja in spremljanja ukrepov v podporo
vključevanju državljanov tretjih držav ter o popravku navedene uredbe
(UL L št. 308 z dne 16. 11. 2016, str. 5), (v nadaljnjem besedilu:
Uredba 808/2014/EU);
8.     
Izvedbene uredbe Komisije (EU) št. 809/2014 z dne 17. julija 2014 o
pravilih za uporabo Uredbe (EU) št. 1306/2013 Evropskega parlamenta in
Sveta v zvezi z integriranim administrativnim in kontrolnim sistemom, ukrepi za
razvoj podeželja in navzkrižno skladnostjo (UL L št. 227 z dne 31. 7.
2014, str. 69), zadnjič spremenjene z Izvedbeno uredbo Komisije (EU) 2016/1394
z dne 16. avgusta 2016 o spremembi Izvedbene uredbe Komisije (EU) št.
809/2014 o pravilih za uporabo Uredbe (EU) št. 1306/2013 Evropskega parlamenta
in Sveta v zvezi z integriranim administrativnim in kontrolnim sistemom, ukrepi
za razvoj podeželja in navzkrižno skladnostjo (UL L št. 225 z dne
19. 8. 2016, str. 50), (v nadaljnjem besedilu: Uredba 809/2014/EU).
2. člen
(pomen izrazov)
Izrazi, uporabljeni v tej uredbi, pomenijo:
1.     
enotno podjetje je enotno podjetje iz drugega odstavka 2. člena Uredbe
1407/2013/EU;
2.     
proizvod je kmetijski in nekmetijski proizvod:
- 
kmetijski proizvod je proizvod iz priloge I Pogodbe o delovanju Evropske
unije (UL C št. 202 z dne 7. 6. 2016, str. 47; v nadaljnjem
besedilu: Pogodba), razen ribiškega proizvoda in proizvoda iz ribogojstva iz
priloge I Uredbe (EU) št. 1379/2013 Evropskega parlamenta in Sveta z dne
11. decembra 2013 o skupni ureditvi trgov za ribiške proizvode in
proizvode iz ribogojstva in o spremembi uredb Sveta (ES) št. 1184/2006 in (ES)
št. 1224/2009 ter razveljavitvi Uredbe Sveta (ES) št. 104/ 2000 (UL L št. 354 z
dne 28. 12. 2013, str. 1),
- 
nekmetijski proizvod je proizvod, ki nastane s predelavo kmetijskega
proizvoda iz prejšnje alineje, ni proizvod iz priloge I Pogodbe in je namenjen
prehrani ljudi.
3. člen
(organi PRP)
(1) Organ upravljanja PRP 2014–2020 (v nadaljnjem
besedilu: organ upravljanja) iz točke a) drugega odstavka 65. člena Uredbe
1305/2013/EU je MKGP. Naloge organa upravljanja opravljata MKGP in Agencija Republike
Slovenije za kmetijske trge in razvoj podeželja (v nadaljnjem besedilu:
ARSKTRP).
(2) Akreditirana plačilna agencija iz točke b) drugega
odstavka 65. člena Uredbe 1305/2013/EU je ARSKTRP.
(3) Certifikacijski organ iz točke c) drugega odstavka
65. člena Uredbe 1305/2013/EU je Urad Republike Slovenije za nadzor
proračuna.
(4) Odbor za spremljanje iz drugega odstavka 47. člena
Uredbe 1303/2013/EU je Odbor za spremljanje Programa razvoja podeželja
Republike Slovenije.
4. člen
(vrste podukrepov)
S to uredbo se v okviru ukrepa Sodelovanje iz točk d), e) in
k) drugega odstavka 35. člena Uredbe 1305/2013/EU ureja izvajanje naslednjih
podukrepov:
-       
Podpora za horizontalno in vertikalno sodelovanje med udeleženci v
dobavni verigi za vzpostavitev in razvoj kratkih dobavnih verig in lokalnih
trgov ter za promocijske dejavnosti na lokalni ravni, ki so povezane z razvojem
kratkih dobavnih verig in lokalnih trgov (v nadaljnjem besedilu: podukrep
Vzpostavitev in razvoj kratkih dobavnih verig in lokalnih trgov) in
-       
Podpora za diverzifikacijo kmetijskih dejavnosti v dejavnosti v zvezi z
zdravstvenim varstvom, socialnim vključevanjem, kmetijstvom, ki ga podpira
skupnost, ter izobraževanjem o okolju in hrani (v nadaljnjem besedilu: podukrep
Diverzifikacija dejavnosti na kmetiji).
II. PODUKREP VZPOSTAVITEV IN RAZVOJ KRATKIH DOBAVNIH VERIG IN
LOKALNIH TRGOV
5. člen
(namen podpore)
(1) Podpora iz podukrepa Vzpostavitev in razvoj kratkih
dobavnih verig in lokalnih trgov je namenjena spodbujanju projektov sodelovanja
kmetijskih gospodarstev in posrednikov, ki izvajajo odkup in prodajo proizvodov
na lokalnem trgu, ter s tem povezanih promocijskih dejavnosti.
(2) Če se na lokalnem trgu iz prejšnjega odstavka
prodaja nekmetijski proizvod, se podpora iz podukrepa Vzpostavitev in razvoj
kratkih dobavnih verig in lokalnih trgov dodeli kot pomoč po pravilu de minimis
v skladu z Uredbo 1407/2013/EU.
6. člen
(partnerstvo)
(1) Za namen izvedbe projekta iz 10. člena te uredbe se
vzpostavi partnerstvo, ki ga sestavljajo:
-       
najmanj 10 kmetijskih gospodarstev in
-       
en posrednik, ki je zadruga, ki ima vsaj tri člane vpisane v Register
kmetijskih gospodarstev (v nadaljnjem besedilu: RKG), ali gospodarska družba
ali samostojni podjetnik posameznik (v nadaljnjem besedilu: posrednik).
(2) Če je kmetijsko gospodarstvo iz prve alineje
prejšnjega odstavka kmetija ali kmetija z dopolnilno dejavnostjo, je član
partnerstva nosilec kmetije oziroma nosilec dopolnilne dejavnosti na kmetiji.
(3) Če je posrednik kmetijsko gospodarstvo, ki na
lokalnem trgu prodaja proizvode iz lastne pridelave oziroma lastne predelave
proizvodov iz lastne pridelave, se šteje v zahtevano število kmetijskih
gospodarstev iz prve alineje prvega odstavka tega člena.
(4) Partnerstvo se ustanovi za namen vzpostavitve
lokalnega trga.
(5) Lokalni trg iz prejšnjega odstavka temelji na kratki
dobavni verigi, ki ima v skladu s prvim odstavkom 11. člena Uredbe 807/2014/EU
enega posrednika med kmetijskim gospodarstvom iz prve alineje prvega odstavka
tega člena in končnim potrošnikom, ki je zadnji porabnik proizvoda. Posrednik od
kmetijskega gospodarstva kupi proizvod z namenom prodaje tega proizvoda oziroma
predelave in prodaje predelanega proizvoda končnemu potrošniku.
(6) Ne glede na prejšnji odstavek se šteje, da je
lokalni trg vzpostavljen, če posrednik kupi od kmetijskega gospodarstva
proizvod z namenom prodaje tega proizvoda oziroma predelave in prodaje
predelanega proizvoda:
-       
pravni ali fizični osebi, ki ta proizvod prodaja v prodajnem objektu,
kot je opredeljen v zakonu, ki ureja trgovino (v nadaljnjem besedilu:
prodajalna), oziroma – obratu javne prehrane iz točke d) drugega odstavka
2. člena Uredbe (EU) št. 1169/2011 Evropskega parlamenta in Sveta z dne
25. oktobra 2011 o zagotavljanju informacij o živilih potrošnikom,
spremembah uredb (ES) št. 1924/2006 in (ES) št. 1925/2006 Evropskega parlamenta
in Sveta ter razveljavitvi Direktive Komisije 87/250/EGS, Direktive Sveta
90/496/EGS, Direktive Komisije 1999/10/ES, Direktive 2000/13/ES Evropskega parlamenta
in Sveta, direktiv Komisije 2002/67/ES in 2008/5/ES in Uredbe Komisije (ES)
št. 608/2004 (UL L št. 304 z dne 22. 11. 2011, str. 18), zadnjič
spremenjene z Uredbo (EU) 2015/2283 Evropskega parlamenta in Sveta z dne
25. novembra 2015 o novih živilih, spremembi Uredbe (EU) št. 1169/2011
Evropskega parlamenta in Sveta in razveljavitvi Uredbe (ES) št. 258/97 Evropskega
parlamenta in Sveta ter Uredbe Komisije (ES) št. 1852/2001 (UL L št. 327 z
dne 11. 12. 2015, str. 1).
(7) Lokacija prodajalne iz prve alineje prejšnjega
odstavka oziroma lokacija obrata javne prehrane iz druge alineje prejšnjega odstavka
oziroma lokacija predelovalnega obrata posrednika iz prejšnjega odstavka je
lahko oddaljena od vseh članov partnerstva, ki so kmetijska gospodarstva,
največ 75 km zračne razdalje. Za izračun zračne razdalje se upoštevata
naslov ali sedež kmetijskega gospodarstva oziroma lokacija prodajalne iz prve alineje
prejšnjega odstavka oziroma lokacija obrata javne prehrane iz druge alineje
prejšnjega odstavka oziroma lokacija predelovalnega obrata posrednika.
(8) Če je posrednik iz petega oziroma šestega odstavka
tega člena kmetijsko gospodarstvo iz tretjega odstavka tega člena, mora poleg
proizvodov iz petega oziroma šestega odstavka tega člena prodajati tudi
proizvode iz lastne pridelave oziroma lastne predelave proizvodov iz lastne
pridelave.
(9) Partnerstvo se vzpostavi na podlagi pogodbe o
medsebojnem sodelovanju, ki vsebuje obvezne sestavine iz priloge 1, ki je
sestavni del te uredbe.
(10) Pogodba o medsebojnem sodelovanju iz prejšnjega
odstavka se sklene najmanj za čas trajanja projekta iz 10. člena te
uredbe.
(11) Posrednik je vodilni partner in ima obveznosti iz
25. člena te uredbe in iz 6. točke prvega odstavka 13. člena te uredbe.
(12) Člani partnerstva ne smejo biti povezani na način
iz tretjega odstavka 3. člena priloge I Uredbe Komisije (EU) št. 702/2014
z dne 25. junija 2014 o razglasitvi nekaterih vrst pomoči v kmetijskem in
gozdarskem sektorju ter na podeželju za združljive z notranjim trgom z uporabo
členov 107 in 108 Pogodbe o delovanju Evropske unije (UL L št. 193 z dne
1. 7. 2014, str. 1; v nadaljnjem besedilu: Uredba 702/2014/EU).
7. člen
(upravičenec in prejemnik pomoči de minimis)
(1) Do podpore iz podukrepa Vzpostavitev in razvoj
kratkih dobavnih verig in lokalnih trgov je upravičen vodilni partner iz
enajstega odstavka prejšnjega člena.
(2) Ne glede na prejšnji odstavek je upravičenec do
podpore iz podukrepa Vzpostavitev in razvoj kratkih dobavnih verig in lokalnih
trgov vodilni partner skupaj z drugimi člani partnerstva, če izvajajo
upravičene aktivnosti iz četrte, pete in sedme alineje prvega odstavka 8. člena
te uredbe in jim v zvezi s temi aktivnostmi nastanejo stroški iz prve, druge,
tretje in pete alineje tretjega odstavka 8. člena te uredbe. V tem primeru
vloži vlogo na javni razpis vodilni partner.
(3) Če se podpora dodeli v skladu z drugim odstavkom 5.
člena te uredbe, je upravičenec do podpore prejemnik pomoči de minimis.
(4) Podrobnejša opredelitev upravičenca se določi z
javnim razpisom.
8. člen
(upravičene aktivnosti in upravičeni stroški)
(1) Upravičene aktivnosti v okviru podukrepa
Vzpostavitev in razvoj kratkih dobavnih verig in lokalnih trgov so:
-       
vodenje in koordinacija projekta;
-       
priprava analize trga;
-       
priprava načrta trženja proizvodov;
-       
priprava in izvedba usposabljanja o zagotavljanju kakovosti pri
proizvodnji, predelavi ali trženju proizvodov;
-       
zagotavljanje kakovosti pri proizvodnji, predelavi ali trženju
proizvodov;
-       
organizacija odkupa in prodaje proizvodov v skladu s petim, šestim
oziroma osmim odstavkom 6. člena te uredbe;
-       
promocija lokalnega trga in razširjanje rezultatov projekta.
(2) Če gre za upravičenca iz drugega odstavka prejšnjega
člena, lahko aktivnosti iz prve, druge, tretje in šeste alineje prejšnjega odstavka
izvaja le vodilni partner iz enajstega odstavka 6. člena te uredbe.
(3) Upravičeni stroški, ki nastanejo v okviru aktivnosti
iz prvega odstavka tega člena, so:
-       
stroški dela na projektu, pri čemer se najvišja priznana vrednost urne
postavke določi z javnim razpisom, in potni stroški;
-       
stroški usposabljanj in udeležbe na dogodkih, ki niso stroški dela na
projektu iz prejšnje alineje, če so povezani z izvajanjem projekta, kot so
stroški prevoza, nastanitve, kotizacije;
-       
stroški nakupa nove opreme, pri čemer se za izračun višine upravičenih
stroškov uporabi najvišja letna amortizacijska stopnja v skladu z zakonom, ki
ureja davek od dohodkov pravnih oseb. Višina upravičenega stroška se izračuna
za obdobje uporabe opreme v projektu. Ti stroški lahko znašajo največ 10
odstotkov upravičenih stroškov projekta;
-       
stroški zunanjih storitev, ki jih ne opravijo člani partnerstva, kot so
stroški raziskav, stroški uvedbe novega tehničnega znanja, stroški svetovalnih
in drugih storitev, ki so neposredno povezane z izvedbo projekta, stroški za
zagotavljanje kakovosti na področju proizvodnje, predelave ali trženja
proizvodov ter stroški promocije lokalnega trga in razširjanja rezultatov projekta
iz sedme alineje prvega odstavka tega člena. Ti stroški lahko znašajo največ 30
odstotkov upravičenih stroškov projekta;
-       
posredni stroški, ki se določijo v obliki pavšalnega zneska iz točke b)
prvega odstavka 68. člena Uredbe 1303/2013/EU. Posredni stroški lahko znašajo
največ 15 odstotkov upravičenih stroškov dela na projektu.
(4) Poleg stroškov iz prejšnjega odstavka so upravičeni
tudi stroški za upravičene aktivnosti iz četrte in sedme alineje prvega
odstavka tega člena, ki jih izvede kmetija kot član partnerstva v okviru svoje
dopolnilne dejavnosti. Te stroške poravna in uveljavlja vodilni partner in
lahko znašajo največ 20 odstotkov upravičenih stroškov projekta, pri čemer se
najvišja priznana vrednost urne postavke določi z javnim razpisom.
(5) Podrobnejša opredelitev upravičenih aktivnosti in
upravičenih stroškov se določi z javnim razpisom.
9. člen
(pogoji ob vložitvi vloge na javni razpis)
(1) Poleg pogojev iz 33. člena te uredbe mora
upravičenec ob vložitvi vloge na javni razpis izpolnjevati tudi naslednje
pogoje:
1.     
partnerstvo mora izpolnjevati pogoje iz prvega, drugega, tretjega in
dvanajstega odstavka 6. člena te uredbe;
2.     
član partnerstva iz prve alineje prvega odstavka 6. člena te uredbe
je vložil zbirno vlogo v skladu s predpisi, ki urejajo izvedbo ukrepov
kmetijske politike, pri čemer se upošteva zbirna vloga, vložena v letu, ki se
določi z javnim razpisom. Če je član partnerstva nosilec dopolnilne dejavnosti
na kmetiji, ki ni nosilec kmetije, zbirno vlogo vloži nosilec kmetije;
3.     
ne glede na prejšnjo točko vložitev zbirne vloge ni obvezna za nosilce
kmetijskih gospodarstev brez kmetijskih površin, ki vzrejajo samo čebele,
vendar mora imeti kmetijsko gospodarstvo urejene podatke v RKG in registru
čebelnjakov;
4.     
vodilni partner mora predložiti izjavo, da bo za transakcije v povezavi
z odkupom in prodajo iz šeste alineje prvega odstavka prejšnjega člena vodil
ustrezno ločeno računovodstvo ali ločeno računovodsko kodo v skladu s
slovenskimi računovodskimi standardi in predpisanim kontnim okvirjem;
5.     
če je predmet projekta prodaja nekmetijskega proizvoda, morajo člani
partnerstva iz prvega in drugega odstavka 7. člena te uredbe izpolnjevati
pogoj, da se z dodeljeno podporo ne preseže zgornje meje pomoči de minimis iz
3. člena Uredbe 1407/2013/EU;
6.     
izdelati mora projekt v skladu z 10. členom te uredbe.
(2) Pogoji iz prejšnjega odstavka se podrobneje
opredelijo v javnem razpisu.
10. člen
(projekt)
(1) Projekt traja 24 ali 36 mesecev od datuma izdaje
odločbe o pravici do sredstev.
(2) Projekt se izvaja na ozemlju Republike Slovenije.
(3) Projekt vsebuje obvezne sestavine, določene v
prilogi 2, ki je sestavni del te uredbe.
(4) Iz projekta mora biti razvidno, da:
-       
višina upravičenih stroškov iz tretjega in četrtega odstavka 8. člena te
uredbe ne presega zneska, ki se določi v skladu s tretjim, četrtim in petim
odstavkom 14. člena te uredbe,
-       
bo vodilni partner dosegel najmanj 100.000 eurov prihodkov od prodaje
proizvodov na lokalnem trgu v zadnjih 12 mesecih pred zaključkom projekta
in
-       
bo vrednost odkupa proizvodov od posameznega kmetijskega gospodarstva v
zadnjih 12 mesecih pred zaključkom projekta znašala najmanj 5.000 eurov. Če gre
za kmetijsko gospodarstvo iz tretjega odstavka 6. člena te uredbe se kot
vrednost odkupa upošteva vrednost proizvodov iz lastne pridelave, ki se določi
v skladu s slovenskimi računovodskimi standardi.
(5) Projekt mora vsebovati aktivnosti iz prve, šeste in
sedme alineje prvega odstavka 8. člena te uredbe.
11. člen
(obvezni prilogi k vlogi na javni razpis)
Obvezni prilogi, ki ju mora vlagatelj priložiti vlogi na
javni razpis za podporo iz podukrepa Vzpostavitev in razvoj kratkih dobavnih
verig in lokalnih trgov in brez katerih se v skladu z zakonom, ki ureja
kmetijstvo, vloga zavrže brez pozivanja k dopolnitvi, sta:
-       
pogodba o medsebojnem sodelovanju iz devetega odstavka 6. člena te
uredbe in
-       
projekt iz prejšnjega člena.
12. člen
(merila za ocenjevanje vlog na javni razpis)
(1) Med vlogami na javni razpis za podporo iz podukrepa
Vzpostavitev in razvoj kratkih dobavnih verig in lokalnih trgov, ki presežejo
vstopni prag 30 odstotkov točk, se izberejo tiste, ki dosežejo višje število
točk po merilih za ocenjevanje vlog, do porabe razpisanih sredstev.
(2) Merila za ocenjevanje vlog na javni razpis iz
prejšnjega odstavka so naslednja:
1.     
partnerstvo:
- 
sestava partnerstva: število članov partnerstva,
- 
vključenost članov partnerstva v sheme kakovosti,
- 
reference vodilnega partnerja;
2.     
izboljšanje ekonomske uspešnosti kmetij ter povečanje njihove udeležbe
na trgu:
- 
povečanje oskrbe javnih zavodov s proizvodi z lokalnega trga: vodilni
partner prodaja proizvode javnim zavodom,
- 
povečanje proizvodnje in prodaje ekoloških proizvodov: delež prihodkov
od prodaje ekoloških proizvodov glede na prihodke od skupne prodaje,
- 
ohranitev kmetijske proizvodnje na območjih Natura 2000 in širših
zavarovanih območjih iz predpisa, ki ureja ohranjanje narave,
- 
povečanje obsega prodaje proizvodov, ki izhajajo iz avtohtonih in
tradicionalnih sort in pasem: delež prihodkov od prodaje proizvodov, ki
izhajajo iz avtohtonih in tradicionalnih sort in pasem, glede na prihodke od
skupne prodaje;
3.     
prispevek projekta k napredku in dvigu inovativnosti:
- 
prodaja inovativni proizvodov: delež prihodkov od prodaje inovativnih
proizvodov glede na prihodke od skupne prodaje. Kot inovativni proizvod se
šteje proizvod, za katerega je član partnerstva prejel priznanje ali nagrado za
kakovost ali inovativnost, ali proizvod, ki ga je partnerstvo razvilo v času
trajanja projekta, kar se dokazuje s pogodbo o sodelovanju s pravnimi ali
fizičnimi osebami pri razvoju novega proizvoda,
- 
uporaba različnih prodajnih poti;
4.     
okoljsko-naravovarstveni vidik:
- 
prispevek k varovanju voda z zmanjševanjem uporabe fitofarmacevtskih
sredstev in mineralnih gnojil: število članov partnerstva, ki so vključeni v
operacije ukrepa kmetijsko-okoljska-podnebna plačila (v nadaljnjem besedilu:
KOPOP),
- 
prispevek k blaženju podnebnih sprememb: preko kratkih transportnih
poti,
- 
skrb za dobro počutje živali: število članov partnerstva, ki so
vključeni v ukrep Dobrobit živali iz PRP 2014–2020;
5.     
dodana vrednost projekta:
- 
skupno pakiranje oziroma skupna predelava: delež prihodkov od prodaje
skupno pakiranih oziroma skupno predelanih proizvodov glede na prihodke od
skupne prodaje,
- 
nova zaposlitev za namen izvedbe projekta: kot nova zaposlitev se šteje
zaposlitev osebe pri vodilnemu partnerju za najmanj polovični delovni čas v
skupnem trajanju najmanj polovice časa trajanja projekta;
6.     
razširjanje, uporabnost in trajnost rezultatov projekta:
- 
uporabnost in trajnost rezultatov projekta: izvedba promocije lokalnega
trga na javnih dogodkih,
- 
način in obseg razširjanja rezultatov: uporaba različnih vrst
komunikacijskih sredstev;
7.     
finančna konstrukcija projekta:
- 
partnerstvo sofinancira projekt: lastna udeležba partnerstva pri
financiranju projekta,
- 
razmerje med vrednostjo odkupa proizvodov od posameznega člana
partnerstva in vrednostjo odkupa vseh proizvodov s strani vodilnega partnerja,
- 
racionalnost finančne konstrukcije: delež stroškov vodenja in
koordinacije projekta glede na vse upravičene stroške projekta.
(3) Podrobnejša merila iz prejšnjega odstavka in
točkovnik za ocenjevanje vlog na javni razpis se opredelijo v javnem razpisu.
13. člen
(pogoji ob vložitvi zahtevka za izplačilo sredstev)
(1) Upravičenec do podpore mora poleg zahtev iz
34. člena te uredbe ob vložitvi zahtevka za izplačilo sredstev
izpolnjevati tudi naslednje pogoje:
1.     
član partnerstva iz prve alineje prvega odstavka 6. člena te uredbe
mora vsako leto trajanja projekta vložiti zbirno vlogo v skladu s predpisi, ki
urejajo izvedbo ukrepov kmetijske politike. Če je član partnerstva nosilec
dopolnilne dejavnosti na kmetiji, ki ni nosilec kmetije, zbirno vlogo vloži
nosilec kmetije;
2.     
ne glede na prejšnjo točko vložitev zbirne vloge ni obvezna za kmetijsko
gospodarstvo brez kmetijskih površin, ki vzreja samo čebele, vendar mora imeti
kmetijsko gospodarstvo urejene podatke v RKG in registru čebelnjakov;
3.     
ohraniti število članov partnerstva, ki imajo certifikat za shemo
kakovosti, če je pri ocenjevanju vloge na javni razpis pridobil točke na
podlagi merila iz druge alineje 1. točke drugega odstavka prejšnjega
člena;
4.     
najmanj polovica kmetijskih gospodarstev, ki so člani partnerstva, je
vključenih v operacije ukrepa KOPOP, če je pri ocenjevanju vloge na javni
razpis pridobil točke na podlagi merila iz prve alineje 4. točke drugega
odstavka prejšnjega člena;
5.     
najmanj polovica kmetijskih gospodarstev, ki so člani partnerstva, je
vključenih v ukrep Dobrobit živali iz PRP 2014–2020, če je pri ocenjevanju
vloge na javni razpis pridobil točke na podlagi merila iz tretje alineje 4.
točke drugega odstavka prejšnjega člena;
6.     
vodilni partner mora za transakcije v povezavi z odkupom in prodajo iz
šeste alineje prvega odstavka 8. člena te uredbe voditi ustrezno ločeno
računovodstvo ali ločeno računovodsko kodo v skladu s slovenskimi
računovodskimi standardi ter predpisanim kontnim okvirjem.
(2) Poleg pogojev iz 6. točke prejšnjega odstavka mora
vodilni partner v zadnjih 12 mesecih pred zaključkom projekta izpolnjevati tudi
naslednje pogoje:
1.     
če gre za lokalni trg v skladu s šestim odstavkom 6. člena te
uredbe, mora zahtevku za izplačilo sredstev priložiti:
- 
pogodbo o dobavi proizvodov prodajalni oziroma obratu javne prehrane,
katerih lokacija je od vseh članov partnerstva, ki so kmetijska gospodarstva,
oddaljena največ 75 km zračne razdalje in
- 
ustrezne knjigovodske listine, iz katerih so razvidne količina, vrednost
in vrsta dobavljenih proizvodov, lokacija prodajalne oziroma obrata javne
prehrane itd.;
2.     
ustvariti najmanj 80 odstotkov prihodkov od prodaje in najmanj 80
odstotkov vrednosti odkupa proizvodov od posameznega kmetijskega gospodarstva,
ki jih je upravičenec načrtoval v projektu v skladu z drugo in tretjo alinejo
četrtega odstavka 10. člena te uredbe, pri čemer prihodki od prodaje ne smejo
biti nižji od 100.000 eurov;
3.     
ustvariti prihodek od prodaje proizvodov javnim zavodom, če je
upravičenec pri ocenjevanju vloge na javni razpis pridobil točke na podlagi
merila iz prve alineje 2. točke drugega odstavka prejšnjega člena;
4.     
ustvariti prihodek od prodaje ekoloških proizvodov v deležu, kot ga je
načrtoval v projektu, če je upravičenec pri ocenjevanju vloge na javni razpis
pridobil točke na podlagi merila iz druge alineje 2. točke drugega odstavka
prejšnjega člena;
5.     
ohraniti delež, ki jih imajo v uporabi člani partnerstva, ki so kmetijska
gospodarstva in se nahajajo na območju Natura 2000 oziroma na širših
zavarovanih območjih, glede na celotno kmetijsko površino partnerstva, če je
pri ocenjevanju vloge na javni razpis pridobil točke na podlagi merila iz
tretje alineje 2. točke drugega odstavka prejšnjega člena;
6.     
ustvariti prihodek od prodaje proizvodov, ki izhajajo iz avtohtonih in
tradicionalnih sort in pasem v deležu, kot ga je načrtoval v projektu, če je
upravičenec pri ocenjevanju vloge na javni razpis pridobil točke na podlagi merila
iz četrte alineje 2. točke drugega odstavka prejšnjega člena;
7.     
ustvariti prihodek od prodaje inovativnih proizvodov v deležu, kot ga je
načrtoval v projektu, če je upravičenec pri ocenjevanju vloge na javni razpis
pridobil točke na podlagi merila iz prve alineje 3. točke drugega odstavka
prejšnjega člena;
8.     
uporabljati različne prodajne poti, ki jih je načrtoval v projektu, če
je upravičenec pri ocenjevanju vloge na javni razpis pridobil točke na podlagi
merila iz druge alineje 3. točke drugega odstavka prejšnjega člena;
9.     
predstaviti rezultate projekta z uporabo različnih vrst komunikacijskih
sredstev, ki jih je načrtoval v projektu, če je pri ocenjevanju vloge na javni
razpis upravičenec pridobil točke na podlagi merila iz druge alineje 6. točke
drugega odstavka prejšnjega člena;
10.  
  zagotoviti v projektu načrtovano razmerje med vrednostjo odkupa
proizvodov od posameznega člana partnerstva in vrednostjo odkupa vseh
proizvodov s strani vodilnega partnerja, če je pri ocenjevanju vloge na javni
razpis upravičenec pridobil točke na podlagi merila iz druge alineje
7. točke drugega odstavka prejšnjega člena;
11.  
  ustvariti prihodek od prodaje skupno pakiranih oziroma skupno
predelanih proizvodov v deležu, kot ga je načrtoval v projektu, če je
upravičenec pri ocenjevanju vloge na javni razpis pridobil točke na podlagi
merila iz prve alineje 5. točke drugega odstavka prejšnjega člena;
12.  
  izvesti promocijo lokalnega trga na javnih dogodkih, če je pri
ocenjevanju vloge na javni razpis upravičenec pridobil točke na podlagi merila
iz prve alineje 6. točke drugega odstavka prejšnjega člena;
13.  
  ima za namen izvedbe projekta zaposleno osebo za najmanj
polovični delovni čas v skupnem trajanju najmanj polovice časa trajanja
projekta, če je pri ocenjevanju vloge na javni razpis upravičenec pridobil
točke na podlagi merila iz druge alineje 5. točke drugega odstavka prejšnjega
člena;
14.  
  proizvodi z lokalnega trga morajo izvirati iz lastne pridelave
oziroma lastne predelave proizvodov iz lastne pridelave članov partnerstva
oziroma predelave proizvodov iz lastne pridelave članov partnerstva s strani
vodilnega partnerja.
(3) Pogoji iz prvega in drugega odstavka tega člena se
podrobneje določijo z javnim razpisom.
14. člen
(finančne določbe)
(1) Podpora znaša 100 odstotkov upravičenih stroškov projekta
iz tretjega in četrtega odstavka 8. člena te uredbe, pri čemer se pri določitvi
zneska podpore upoštevajo določbe drugega, tretjega, četrtega in petega
odstavka tega člena.
(2) Ne glede na prejšnji odstavek lahko vlagatelj
uveljavlja nižjo stopnjo podpore.
(3) Najnižji znesek podpore na posamezno vlogo na javni
razpis znaša 45.000 eurov.
(4) Znesek podpore iz prejšnjega odstavka se poveča, če
je iz projekta iz 10. člena te uredbe razvidno, da bo prodaja iz druge alineje
četrtega odstavka 10. člena te uredbe višja od 100.000 eurov oziroma če
ima partnerstvo več kot 10 kmetijskih gospodarstev. Dodatni znesek podpore
iz tega odstavka se izračuna po naslednji formuli:
Dodatna podpora = 0,1 *
(A – 100.000 eurov) + (B – 10) * 500 eurov, pri čemer sta:
A: načrtovani prihodek od prodaje v zadnjih 12 mesecih pred
zaključkom projekta,
B: skupno število članov partnerstva, ki so kmetijsko
gospodarstvo.
(5) Ne glede na tretji in četrti odstavek tega člena
znesek javne podpore na posamezno vlogo na javni razpis znaša največ 100.000
eurov.
(6) Če se podpora dodeli v skladu z drugim odstavkom 5.
člena te uredbe, se pomoč de minimis dodeli članu partnerstva iz prvega in
drugega odstavka 7. člena te uredbe v sorazmernem deležu glede na dodeljeno
podporo, pri čemer znesek pomoči, ki se dodeli posameznemu članu partnerstva,
ne sme presegati skupnega zneska pomoči de minimis iz 3. člena Uredbe
1407/2013/EU.
(7) Razpoložljiva sredstva, namenjena podpori za
podukrep Vzpostavitev in razvoj kratkih dobavnih verig in lokalnih trgov v
programskem obdobju 2014–2020, so podrobneje opredeljena v prilogi 3, ki je
sestavni del te uredbe.
(8) Sredstva, namenjena podpori za podukrep Vzpostavitev
in razvoj kratkih dobavnih verig in lokalnih trgov, se zagotovijo iz proračuna
Republike Slovenije v višini 20 odstotkov in iz sredstev Evropskega kmetijskega
sklada za razvoj podeželja (v nadaljnjem besedilu: EKSRP) v višini
80 odstotkov.
(9) Sredstva v okviru podukrepa Vzpostavitev in razvoj
kratkih dobavnih verig in lokalnih trgov se dodelijo kot nepovratna finančna
pomoč.
III. PODUKREP DIVERZIFIKACIJA DEJAVNOSTI NA KMETIJI
15. člen
(namen podpore)
(1) Podpora iz podukrepa Diverzifikacija dejavnosti na
kmetiji je namenjena spodbujanju projektov sodelovanja med kmetijami in
pravnimi osebami iz druge alineje prvega odstavka in drugega odstavka 16. člena
te uredbe, v okviru katerih se na kmetiji poskusno izvedejo aktivnosti, ki se
nanašajo na področja izobraževanja o okolju in hrani, zdravstvenega varstva,
socialnega varstva oziroma invalidskega varstva z namenom preučitve možnosti za
izvajanje teh aktivnosti na kmetiji.
(2) Podpora iz podukrepa Diverzifikacija dejavnosti na
kmetiji se dodeli kot pomoč po pravilu de minimis v skladu z Uredbo
1407/2013/EU.
16. člen
(partnerstvo)
(1) Za namen izvedbe projekta iz 20. člena te uredbe se
vzpostavi partnerstvo, ki ga sestavljajo najmanj:
-       
en nosilec kmetije ali nosilec dopolnilne dejavnosti na kmetiji in
-       
ena pravna oseba, ki opravlja dejavnost na področju izobraževanja,
zdravstvenega varstva, socialnega varstva, invalidskega varstva ali humanitarne
dejavnosti ali eno socialno podjetje v skladu z zakonom, ki ureja socialno
podjetništvo, ali en zaposlitveni center v skladu z zakonom, ki ureja
zaposlitveno rehabilitacijo in zaposlovanje invalidov, pri čemer morata
socialno podjetje in zaposlitveni center opravljati dejavnost na področju
izobraževanja, zdravstvenega varstva, socialnega varstva, invalidskega varstva.
(2) Poleg članov iz prejšnjega odstavka lahko
partnerstvo sestavljajo tudi druge pravne osebe, ki opravljajo nepridobitno
dejavnost in delujejo na področju izobraževanja, zdravstvenega varstva,
socialnega varstva ali invalidskega varstva, kar je razvidno iz akta o
ustanovitvi teh pravnih oseb, ali invalidsko podjetje v skladu z zakonom, ki
ureja zaposlitveno rehabilitacijo in zaposlovanje invalidov.
(3) Partnerstvo se vzpostavi na podlagi pogodbe o
medsebojnem sodelovanju, ki vsebuje obvezne sestavine iz priloge 1 te uredbe.
(4) Pogodba o medsebojnem sodelovanju iz prejšnjega
odstavka se sklene najmanj za čas trajanja projekta iz 20. člena te
uredbe.
(5) Člani partnerstva določijo vodilnega partnerja, ki
je pravna oseba iz druge alineje prvega odstavka tega člena. Vodilni partner
ima obveznosti iz 25. člena te uredbe in 3., 7. in 8. točke drugega
odstavka 23. člena te uredbe.
(6) Člani partnerstva ne smejo biti povezani na način iz
3. člena priloge I Uredbe 702/2014/EU.
17. člen
(upravičenec in prejemnik pomoči de minimis)
(1) Do podpore iz podukrepa Diverzifikacija dejavnosti
na kmetiji je upravičen vodilni partner.
(2) Ne glede na prejšnji odstavek je upravičenec do
podpore iz podukrepa Diverzifikacija dejavnosti na kmetiji vodilni partner
skupaj z drugimi člani partnerstva, če izvajajo upravičene aktivnosti iz tretje
in četrte alineje prvega odstavka 18. člena te uredbe in jim v zvezi s temi
aktivnostmi nastanejo stroški iz prve, druge, tretje in pete alineje tretjega
odstavka 18. člena te uredbe. V tem primeru vloži vlogo na javni razpis vodilni
partner.
(3) Prejemniki pomoči de minimis so člani partnerstva iz
prvega in drugega odstavka tega člena.
(4) Podrobnejša opredelitev upravičenca se določi z
javnim razpisom.
18. člen
(upravičene aktivnosti in upravičeni stroški)
(1) Upravičene aktivnosti v okviru podukrepa
Diverzifikacija dejavnosti na kmetiji, ki jih mora vsebovati projekt iz 20.
člena te uredbe, so:
-       
vodenje in koordinacija izvedbe projekta;
-       
priprava in izvedba usposabljanja;
-       
aktivnosti, ki so neposredno povezane z izvedbo projekta iz 20. člena te
uredbe;
-       
promocija in razširjanje rezultatov projekta.
(2) Če gre za upravičenca iz drugega odstavka 17. člena
te uredbe, lahko aktivnosti iz prve in druge alineje prejšnjega odstavka izvaja
le vodilni partner iz petega odstavka 16. člena te uredbe.
(3) Upravičeni stroški, ki nastanejo v okviru aktivnosti
iz prvega odstavka tega člena, so:
-       
stroški dela na projektu, pri čemer se najvišja priznana vrednost urne postavke
določi z javnim razpisom, in potni stroški;
-       
stroški usposabljanj in udeležbe na dogodkih, ki niso stroški dela na
projektu iz prejšnje alineje, če so povezani z izvajanjem projekta, kot so
stroški prevoza, nastanitve, kotizacije;
-       
stroški nakupa nove opreme, pri čemer se za izračun višine upravičenih
stroškov uporabi najvišja letna amortizacijska stopnja v skladu z zakonom, ki
ureja davek od dohodkov pravnih oseb. Višina upravičenega stroška se izračuna
za obdobje uporabe opreme v projektu. Ti stroški lahko znašajo največ 10
odstotkov upravičenih stroškov projekta;
-       
stroški zunanjih storitev, ki jih ne opravijo člani partnerstva, kot so
stroški raziskav, stroški uvedbe novega tehničnega znanja, stroški svetovalnih
in drugih storitev, ki so neposredno povezane z izvedbo projekta, ter stroški
promocije diverzifikacije dejavnosti na kmetiji in razširjanja rezultatov
projekta iz četrte alineje prvega odstavka tega člena. Ti stroški lahko znašajo
največ 30 odstotkov upravičenih stroškov projekta;
-       
posredni stroški, ki se določijo v obliki pavšalnega zneska iz točke b)
prvega odstavka 68. člena Uredbe 1303/2013/EU. Posredni stroški lahko znašajo
največ 15 odstotkov upravičenih stroškov dela.
(4) Poleg stroškov iz prejšnjega odstavka so upravičeni
tudi stroški za upravičene aktivnosti iz tretje in četrte alineje prvega odstavka
tega člena, ki jih izvede kmetija kot član partnerstva v okviru svoje
dopolnilne dejavnosti. Te stroške poravna in uveljavlja vodilni partner in
lahko znašajo največ 20 odstotkov upravičenih stroškov projekta, pri čemer se
najvišja priznana vrednost urne postavke določi z javnim razpisom.
(5) Podrobnejša opredelitev upravičenih aktivnosti in
upravičenih stroškov se določi z javnim razpisom.
19. člen
(pogoji ob vložitvi vloge na javni razpis)
(1) Poleg pogojev iz 33. člena te uredbe mora
upravičenec ob vložitvi vloge na javni razpis izpolnjevati tudi naslednje
pogoje:
1.     
partnerstvo mora izpolnjevati pogoje iz prvega, drugega in šestega
odstavka 16. člena te uredbe;
2.     
član partnerstva iz prve alineje prvega odstavka 16. člena te
uredbe je vložil zbirno vlogo v skladu s predpisi, ki urejajo izvedbo ukrepov
kmetijske politike, pri čemer se upošteva zbirna vloga, vložena v letu, ki se
določi z javnim razpisom. Če je član partnerstva nosilec dopolnilne dejavnosti
na kmetiji, ki ni nosilec kmetije, zbirno vlogo vloži nosilec kmetije;
3.     
ne glede na prejšnjo točko vložitev zbirne vloge ni obvezna za nosilca
kmetije brez kmetijskih površin, ki vzreja samo čebele, vendar mora imeti
kmetija urejene podatke v RKG in registru čebelnjakov;
4.     
član partnerstva iz druge alineje prvega odstavka 16. člena te
uredbe mora opravljati dejavnosti s področja iz druge alineje prvega odstavka
16. člena te uredbe;
5.     
pravna oseba iz drugega odstavka 16. člena te uredbe mora predložiti akt
o ustanovitvi, iz katerega je razvidno, da opravlja nepridobitno dejavnost in
deluje na področju izobraževanja, zdravstvenega varstva, socialnega varstva ali
invalidskega varstva;
6.     
invalidsko podjetje ali zaposlitveni center iz prvega oziroma drugega odstavka
16. člena te uredbe ima status v skladu z zakonom, ki ureja zaposlitveno
rehabilitacijo in zaposlovanje invalidov;
7.     
morajo člani partnerstva iz prvega in drugega odstavka 17. člena te
uredbe izpolnjevati pogoj, da se z dodeljeno podporo ne preseže zgornje meje
pomoči de minimis iz 3. člena Uredbe 1407/2013/EU;
8.     
izdelati mora projekt v skladu z 20. členom te uredbe.
(2) Pogoji iz prejšnjega odstavka se podrobneje
opredelijo v javnem razpisu.
20. člen
(projekt)
(1) Projekt traja 24 ali 36 mesecev od datuma izdaje
odločbe o pravici do sredstev.
(2) Projekt se izvaja na ozemlju Republike Slovenije.
(3) Projekt vsebuje obvezne sestavine, določene v
prilogi 2 te uredbe.
(4) Iz projekta mora biti razvidno, da višina
upravičenih stroškov iz tretjega in četrtega odstavka 18. člena te uredbe ne
presega zneska, določenega v drugem odstavku 24. člena te uredbe.
21. člen
(obvezni prilogi k vlogi na javni razpis)
Obvezni prilogi, ki ju mora vlagatelj priložiti vlogi na
javni razpis za podporo iz podukrepa Diverzifikacija dejavnosti na kmetiji in
brez katerih se v skladu z zakonom, ki ureja kmetijstvo, vloga zavrže brez
pozivanja k dopolnitvi, sta:
-       
pogodba o medsebojnem sodelovanju iz tretjega odstavka 16. člena te
uredbe in
-       
projekt iz prejšnjega člena.
22. člen
(merila za ocenjevanje vlog na javni razpis)
(1) Med vlogami na javni razpis za podporo iz podukrepa
Diverzifikacija dejavnosti na kmetiji, ki presežejo vstopni prag 30 odstotkov
točk, se izberejo tiste, ki dosežejo višje število točk po merilih za
ocenjevanje vlog, do porabe razpisanih sredstev.
(2) Merila za ocenjevanje vlog na javni razpis iz
prejšnjega odstavka so naslednja:
1.     
partnerstvo:
- 
sestava partnerstva: število članov partnerstva,
- 
reference vodilnega partnerja;
2.     
prispevek projekta h krepitvi diverzifikacije dejavnosti na kmetijah:
- 
spodbujanje diverzifikacije dejavnosti na kmetiji: član partnerstva, ki
je kmetija z dopolnilno dejavnostjo, mora v zadnjih 12 mesecih pred zaključkom
projekta ustvariti prihodke iz te dopolnilne dejavnosti. Vrste dopolnilnih dejavnosti,
iz katerih mora biti ustvarjen prihodek, ter višina prihodka se določijo z
javnim razpisom,
- 
povečanje usposobljenosti članov kmetije: član partnerstva, ki je
kmetija, se v času trajanja projekta udeleži usposabljanja s področja predmeta
projekta, ki ga izvede vodilni partner ali druga pravna oseba;
3.     
prispevek projekta k napredku in dvigu inovativnosti:
- 
vključenost različnih ranljivih družbenih skupin,
- 
vključenost medgeneracijskega sodelovanja;
4.     
dodana vrednost projekta:
- 
nova zaposlitev za namen izvedbe projekta: kot nova zaposlitev se šteje
zaposlitev osebe za najmanj polovični delovni čas v skupnem trajanju najmanj
polovice časa trajanja projekta,
- 
član partnerstva se kot član kmetije vključi v pokojninsko, invalidsko
in zdravstveno zavarovanje iz naslova opravljanja kmetijske dejavnosti na tej
kmetiji v skupnem trajanju najmanj 12 mesecev,
- 
član partnerstva, ki je kmetija, v času trajanja projekta pridobi
dovoljenje za opravljanje dopolnilne dejavnosti. Seznam dopolnilnih dejavnosti
se določi z javnim razpisom;
5.     
razširjanje, uporabnost in trajnost rezultatov projekta:
- 
prenos znanj in informacij o projektu: član partnerstva, ki je kmetija z
dopolnilno dejavnostjo, v zadnjih 12 mesecih pred zaključkom projekta izvede
prenos znanja o projektu za kmetije, ki niso člani partnerstva,
- 
način in obseg razširjanja rezultatov: uporaba različnih vrst
komunikacijskih sredstev,
- 
evalvacija projekta s strani zunanjega izvajalca.
(3) Podrobnejša merila iz prejšnjega odstavka in
točkovnikza ocenjevanje vlog na javni razpis se opredelijo v javnem razpisu.
23. člen
(pogoji ob vložitvi zahtevka za izplačilo sredstev)
(1) Upravičenec do podpore mora poleg zahtev iz
34. člena te uredbe ob vložitvi zahtevka za izplačilo sredstev
izpolnjevati tudi naslednje pogoje:
1.     
član partnerstva iz prve alineje prvega odstavka 16. člena te
uredbe mora vsako leto trajanja projekta vložiti zbirno vlogo v skladu s
predpisi, ki urejajo izvedbo ukrepov kmetijske politike. Če je član partnerstva
nosilec dopolnilne dejavnosti na kmetiji, ki ni nosilec kmetije, zbirno vlogo
vloži nosilec kmetije;
2.     
ne glede na prejšnjo točko vložitev zbirne vloge ni obvezna za nosilca
kmetije brez kmetijskih površin, ki vzreja samo čebele, vendar mora imeti
kmetija urejene podatke v RKG in registru čebelnjakov;
3.     
član partnerstva iz druge alineje prvega odstavka 16. člena te
uredbe mora opravljati dejavnosti iz druge alineje prvega odstavka 16. člena te
uredbe;
4.     
pravna oseba iz drugega odstavka 16. člena te uredbe mora predložiti akt
o ustanovitvi, iz katerega je razvidno, da opravlja nepridobitno dejavnost in
deluje na področju izobraževanja, zdravstvenega varstva, socialnega varstva ali
invalidskega varstva;
5.     
invalidsko podjetje ali zaposlitveni center iz prvega oziroma drugega
odstavka 16. člena te uredbe ima status v skladu z zakonom, ki ureja
zaposlitveno rehabilitacijo in zaposlovanje invalidov.
(2) Ob vložitvi zadnjega zahtevka za izplačilo sredstev
mora upravičenec do podpore poleg pogojev iz prejšnjega odstavka izpolnjevati
tudi naslednje pogoje:
1.     
član partnerstva, ki je nosilec dopolnilne dejavnosti na kmetiji, mora v
zadnjih 12 mesecih pred zaključkom projekta ustvariti prihodke iz
dopolnilne dejavnosti, če je pri ocenjevanju vloge na javni razpis pridobil
točke na podlagi merila iz prve alineje 2. točke drugega odstavka
prejšnjega člena;
2.     
član partnerstva, ki je nosilec kmetije ali nosilec dopolnilne dejavnosti
na kmetiji ali drugi član te kmetije, se v času trajanja projekta udeleži
usposabljanja s področja predmeta projekta, če je pri ocenjevanju vloge na
javni razpis pridobil točke na podlagi merila druge alineje 2. točke drugega
odstavka prejšnjega člena;
3.     
vodilni partner ima za namen izvedbe projekta zaposleno osebo za najmanj
polovični delovni čas v skupnem trajanju najmanj polovice časa trajanja
projekta, če je pri ocenjevanju vloge na javni razpis upravičenec pridobil
točke na podlagi merila iz prve alineje 4. točke drugega odstavka prejšnjega
člena;
4.     
član kmetije, katere nosilec je član partnerstva, mora biti v času
trajanja projekta vključen v pokojninsko, invalidsko in zdravstveno zavarovanje
iz naslova opravljanja kmetijske dejavnosti v skupnem trajanju najmanj 12
mesecev, če je pri ocenjevanju vloge na javni razpis pridobil točke na podlagi
merila iz druge alineje 4. točke drugega odstavka prejšnjega člena;
5.     
član kmetije, katere nosilec je član partnerstva, mora najpozneje do
zaključka projekta pridobiti dovoljenje za opravljanje dopolnilne dejavnosti,
če je pri ocenjevanju vloge na javni razpis pridobil točke na podlagi merila iz
tretje alineje 4. točke drugega odstavka prejšnjega člena;
6.     
član partnerstva, ki je nosilec dopolnilne dejavnosti na kmetiji, je v
zadnjih 12 mesecih pred zaključkom projekta izvedel prenos znanja o projektu za
kmetije, ki niso člani partnerstva, če je pri ocenjevanju vloge na javni razpis
pridobil točke na podlagi merila iz prve alineje 5. točke drugega odstavka
prejšnjega člena;
7.     
vodilni partner predstavi rezultate projekta z uporabo več kot ene vrste
različnih komunikacijskih sredstev, če je pri ocenjevanju vloge na javni razpis
upravičenec pridobil točke na podlagi merila druge alineje 5. točke drugega
odstavka prejšnjega člena;
8.     
vodilni partner mora predložiti evalvacijo projekta s strani zunanjega
izvajalca, če je pri ocenjevanju vloge na javni razpis upravičenec pridobil
točke na podlagi merila iz tretje alineje 5. točke drugega odstavka prejšnjega
člena.
(3) Pogoji iz prvega in drugega odstavka tega člena se
podrobneje določijo z javnim razpisom.
24. člen
(finančne določbe)
(1) Podpora znaša 100 odstotkov upravičenih stroškov
projekta iz tretjega in četrtega odstavka 18. člena te uredbe.
(2) Najvišji znesek podpore na posamezno vlogo na javni
razpis znaša 45.000 eurov.
(3) Pomoč de minimis se dodeli članu partnerstva iz
prvega in drugega odstavka 17. člena te uredbe v sorazmernem deležu glede na
dodeljeno podporo, pri čemer znesek pomoči, ki se dodeli posameznemu članu
partnerstva, ne sme presegati skupnega zneska pomoči de minimis iz
3. člena Uredbe 1407/2013/EU.
(4) Razpoložljiva sredstva, namenjena podpori za
podukrep Diverzifikacija dejavnosti na kmetiji v programskem obdobju 2014–2020,
so podrobneje opredeljena v prilogi 3 te uredbe.
(5) Sredstva, namenjena podpori za podukrep
Diverzifikacija dejavnosti na kmetiji, se zagotovijo iz proračuna Republike
Slovenije v višini 20 odstotkov in iz sredstev EKSRP v višini
80 odstotkov.
(6) Sredstva v okviru podukrepa Diverzifikacija
dejavnosti na kmetiji se dodelijo kot nepovratna finančna pomoč.
IV. SKUPNE DOLOČBE
1. Vodilni partner
25. člen
(obveznosti vodilnega partnerja)
(1) Na posameznem javnem razpisu lahko vodilni partner
vloži eno vlogo.
(2) Vodilni partner ima naslednje obveznosti:
1.     
zastopa upravičenca v vseh upravnih postopkih v razmerju do ARSKTRP in
MKGP,
2.     
koordinira pripravo celotne dokumentacije, ki je potrebna za vložitev
vloge na javni razpis in zahtevka za izplačilo sredstev (npr. projekt, pogodba
o medsebojnem sodelovanju),
3.     
predloži poročilo o izvajanju projekta v skladu s 1. točko prvega
odstavka 34. člena te uredbe,
4.     
sporoča na ARSKTRP vse morebitne spremembe pogodbe o medsebojnem sodelovanju
iz devetega odstavka 6. člena ali tretjega odstavka 16. člena te uredbe,
5.     
hrani dokumentacijo, ki je podlaga za odobritev podpore po tej uredbi,
še najmanj pet let od dneva zadnjega izplačila sredstev,
6.     
ne glede na prejšnjo točko hrani dokumentacijo, ki je podlaga za
odobritev pomoči de minimis po tej uredbi, še najmanj deset let od dneva
zadnjega izplačila sredstev,
7.     
omogoči dostop do dokumentacije, ki je podlaga za dodelitev in izplačilo
sredstev ter kontrolo na kraju samem ARSKTRP, MKGP, revizijskemu organu,
izvajalcu vrednotenja, pooblaščenem s strani MKGP, in drugim nadzornim organom
Evropske unije in Republike Slovenije in
8.     
izvaja promocijo lokalnega trga oziroma diverzifikacije na kmetiji in
razširja rezultate projekta.
2. Pridobitev podpore
26. člen
(javni razpis)
(1) Podpora se dodeli z zaprtim javnim razpisom.
(2) Javni razpis iz prejšnjega odstavka objavi MKGP v
Uradnem listu Republike Slovenije. Rok, do katerega se vlagajo vloge na javni
razpis, se določi v javnem razpisu. Vlaganje vlog na javni razpis se začne prvi
delovni dan po izteku 21 dni od objave javnega razpisa v Uradnem listu
Republike Slovenije.
(3) MKGP na svojih spletnih straneh objavi razpisno
dokumentacijo za izvedbo javnega razpisa. Navodila za izpolnjevanje prijavnih
obrazcev in vnosa vloge se objavijo na spletnih straneh MKGP in ARSKTRP.
(4) Če gre za podukrep Diverzifikacija dejavnosti na
kmetiji, je lahko javni razpis strukturiran po posameznih sklopih glede na
dejavnost, ki jo opravlja vodilni partner. Vloge se obravnavajo po posameznih
sklopih, za katere so razpisana sredstva. Če na posameznem sklopu razpisana
sredstva niso porabljena, se neporabljena sredstva lahko proporcionalno
razdelijo na ostale sklope iz istega javnega razpisa, na katerih zaprošena
sredstva presegajo razpoložljiva sredstva.
27. člen
(vložitev vloge na javni razpis)
(1) Vlogo na javni razpis sestavlja prijavni obrazec s
prilogami.
(2) Za elektronsko izpolnjevanje vloge iz prejšnjega
odstavka ARSKTRP vzpostavi spletno vstopno mesto na naslovu http://e-kmetija.gov.si,
preko katerega se vlagatelj ali njegov pooblaščenec za elektronsko vložitev
vloge s kvalificiranim digitalnim potrdilom prijavi v informacijski sistem ARSKTRP.
Vlagatelj ali njegov pooblaščenec izvede elektronski vnos in vloži prijavni obrazec
v informacijski sistem ARSKTRP.
(3) Za vlogo na javni razpis se šteje natisnjen prijavni
obrazec iz prejšnjega odstavka z oznako javnega razpisa, skupaj z vsemi
sestavnimi deli vloge na javni razpis, ki jih določata javni razpis in razpisna
dokumentacija.
(4) Vlagatelj vloži vlogo na ARSKTRP. Na ovojnici vloge
na javni razpis morajo biti razvidni datum in čas (ura, minuta) oddaje vloge na
javni razpis, ki ju označi izvajalec poštnih storitev oziroma vložišče ARSKTRP,
ter naslov in oznaka javnega razpisa, na katerega se prijavlja.
28. člen
(obravnava vloge na javni razpis)
(1) Vloga na javni razpis, ki je popolna in izpolnjuje
pogoje, se oceni na podlagi meril, določenih s to uredbo in podrobneje opredeljenih
v javnem razpisu. Med vlogami, ki presežejo vstopni prag iz prvega odstavka 12.
člena ali prvega odstavka 22. člena te uredbe, se izberejo tiste, ki dosežejo
višje število točk, do porabe sredstev za posamezni javni razpis. Če imata na
zadnjem mestu seznama ocenjenih vlog na javni razpis dve ali več vlog na javni
razpis enako število prejetih točk, se vloge na javni razpis odobrijo na
podlagi ponderiranja meril za izbor vlog, ki se določi v javnem razpisu.
(2) Vloga na javni razpis, ki je popolna in izpolnjuje
vstopne pogoje iz javnega razpisa, vendar razpoložljiva sredstva ne zadoščajo
za dodelitev sredstev v celoti, se zavrne.
29. člen
(odločba o pravici do sredstev)
(1) Z odločbo o pravici do sredstev se članu partnerstva
iz prvega oziroma drugega odstavka 7. člena te uredbe ali prvega oziroma
drugega odstavka 17. člena te uredbe za posamezno dvanajstmesečno obdobje
prizna pravica do povračila upravičenih
stroškov glede na njegove stroške pri izvedbi upravičenih
aktivnosti projekta, kar je razvidno iz projekta iz 10. ali 20. člena te
uredbe.
(2) Če se podpora dodeli po pravilu de minimis v skladu
z Uredbo 1407/2013/EU, se v izreku odločbe o pravici do sredstev navede znesek
pomoči, ki je posameznemu članu partnerstva dodeljen po pravilu de minimis, pri
čemer se izrecno sklicuje na Uredbo 1407/2013/EU.
(3) Datum dodelitve podpore oziroma prejema pomoči de
minimis je v skladu s četrtim odstavkom 3. člena Uredbe 1407/2013/EU datum
izdaje odločbe o pravici do sredstev po tej uredbi.
(4) Če se upravičencu podpora dodeli na podlagi Uredbe
1407/2013/EU in je ta podpora plačljiva na podlagi več zahtevkov za izplačilo
sredstev, se pri odobritvi podpore izvede diskontiranje pomoči v skladu s
šestim odstavkom 3. člena Uredbe 1407/2013/EU.
30. člen
(združevanje podpor)
(1) Sredstva se ne odobrijo in izplačajo upravičencu, če
je član partnerstva za iste upravičene stroške, kot jih navaja v vlogi na javni
razpis in v zahtevku za izplačilo sredstev, že prejel sredstva proračuna
Republike Slovenije ali sredstva Evropske unije oziroma druga javna sredstva.
(2) Ne glede na prejšnji odstavek se podpora po tej
uredbi za iste upravičene stroške lahko združuje z drugimi podporami iz naslova
državnih pomoči, če z združitvijo podpor niso preseženi najvišji zneski oziroma
intenzivnost podpore, določeni z Uredbo 1305/2013/EU in predpisi, ki urejajo
državne pomoči, ne glede na to, ali se podpora za projekt ali dejavnost v
celoti financira iz nacionalnih sredstev ali pa se delno financira iz sredstev
Evropske unije.
(3) Podpora iz drugega odstavka 5. člena ali drugega
odstavka 15. člena te uredbe se lahko združuje z drugimi pomočmi de minimis pod
pogoji iz 5. člena Uredbe 1407/2013/EU.
31. člen
(neupravičeni stroški)
(1) Poleg neupravičenih stroškov iz tretjega odstavka
69. člena Uredbe 1303/2013/EU, tretjega odstavka 45. člena Uredbe 1305/2013/EU
in 13. člena Uredbe 807/2014/EU se podpora ne dodeli za:
1.     
aktivnosti zunaj območja Republike Slovenije;
2.     
stroške priprave vloge na javni razpis in zahtevka za izplačilo
sredstev;
3.     
stroške nakupa strojev, pohištva, prevoznih sredstev;
4.     
plačilo davkov, carin in dajatev pri uvozu;
5.     
davek na dodano vrednost (v nadaljnjem besedilu: DDV), razen kadar ni
povračljiv v skladu s predpisi, ki urejajo DDV;
6.     
obresti na dolgove, bančne stroške in stroške garancij;
7.     
upravne takse;
8.     
stroške leasinga in najema naprav in opreme, pridobitve patentov,
licenc, plačilnih pravic, avtorskih pravic ter blagovnih in storitvenih znamk;
9.     
druge stroške, povezane s pogodbami o najemu, kot so marža
najemodajalca, stroški refinanciranja obresti in stroški zavarovanja;
10.  
strošek blaga oziroma storitev, za katere je izdan račun v skupni višini
največ 25 eurov;
11.  
jubilejne nagrade in odpravnine, razen če so predpisane z zakonom, ki
ureja delovna razmerja;
12.  
letne stimulacije in druge nagrade ter različne bonitete in
solidarnostne pomoči;
13.  
zavarovalne premije, ki niso predpisane z zakonom;
14.  
strošek vinjet.
(2) Podrobnejša opredelitev neupravičenih stroškov iz
prejšnjega odstavka se določi z javnim razpisom.
32. člen
(časovni vidik upravičenosti stroškov)
Za upravičene stroške se štejejo stroški, ki so nastali po
datumu izdaje odločbe o pravici do sredstev in do zaključka projekta iz prvega
odstavka 10. ali prvega odstavka 20. člena te uredbe.
33. člen
(splošni pogoji ob vložitvi vloge na javni razpis)
(1) Splošni pogoji, ki jih mora izpolnjevati upravičenec
do podpore ob vložitvi vloge na javni razpis, so:
1.     
ne sme biti izključen iz prejemanja podpore v skladu z zakonom, ki ureja
kmetijstvo;
2.     
vsak član partnerstva, ki je nosilec kmetijskega gospodarstva, mora biti
vpisan v RKG;
3.     
če je pravna oseba ali samostojni podjetnik posameznik, mora imeti
dejavnost, ki je predmet podpore, registrirano na ozemlju Republike Slovenije;
4.     
imeti mora poravnane vse obveznosti do države;
5.     
če je pravna oseba ali samostojni podjetnik posameznik, ne sme biti v
postopku prenehanja, prisilne poravnave, stečaja, prepovedi delovanja, sodne
likvidacije ali izbrisa iz sodnega registra;
6.     
če je fizična oseba, razen samostojni podjetnik posameznik, ne sme biti
v osebnem stečaju;
7.     
pravna oseba ali samostojni podjetnik posameznik ne sme biti v težavah v
skladu s Smernicami o državni pomoči za reševanje in prestrukturiranje
nefinančnih podjetij v težavah (UL C št. 249 z dne 31. 7. 2014, str. 1);
8.     
v skladu z zakonom, ki ureja kmetijstvo, mora imeti odprt transakcijski
račun;
9.     
  predložiti mora tržno primerljive pisne ponudbe najmanj treh
ponudnikov za upravičene stroške, razen za:
- 
stroške dela na projektu in potne stroške iz prve alineje tretjega
odstavka 8. člena in prve alineje tretjega odstavka 18. člena te uredbe,
- 
stroške storitev, ki so predpisani s strani države ali lokalne skupnosti,
kot na primer pristojbina za ceste, parkirnina,
- 
stroške storitev, za katere je na trgu samo en ponudnik,
- 
posredne stroške iz pete alineje tretjega odstavka 8. člena in pete
alineje tretjega odstavka 18. člena te uredbe,
- 
stroške iz četrtega odstavka 8. člena in iz četrtega odstavka 18. člena
te uredbe;
10.  
  če gre za nakup blaga oziroma storitev v vrednosti do 420 eurov,
lahko upravičenec ne glede na prejšnjo točko namesto ponudbe predloži tudi
vabilo k dajanju ponudb ali katalog ali oglas iz zakona, ki ureja obligacijska
razmerja;
11.  
  pravna oseba iz drugega odstavka 16. člena te uredbe predloži
izjavo o nepridobitnem delovanju in delovanju na področju izobraževanja,
zdravstvenega varstva, socialnega varstva ali invalidskega varstva.
(2) Pri določitvi višine upravičenih stroškov iz 9.
točke prejšnjega odstavka se upošteva vrednost predložene ponudbe z najnižjo
ceno.
(3) Upravičenec do podpore mora glede izpolnjevanja
pogojev iz 1., 4., 5., 6. in 7. točke prvega odstavka tega člena ter 30. člena
te uredbe predložiti izjavo.
(4) Član partnerstva, ki je prejemnik pomoči de minimis,
mora izpolnjevati pogoj, da se z dodeljeno podporo ne preseže zgornje meje
pomoči de minimis iz 3. člena Uredbe 1407/2013/EU.
(5) Če je član partnerstva prejemnik pomoči de minimis,
mora vlagatelj vlogi na javni razpis priložiti:
-       
pisno izjavo o vseh pomočeh de minimis, ki jih je član partnerstva
oziroma enotno podjetje prejelo v dveh letih pred vložitvijo vloge na javni
razpis in v tekočem koledarskem letu;
-       
pisno izjavo o drugih prejetih ali zaprošenih pomočeh za iste upravičene
stroške in pisno izjavo, da z dodeljenim zneskom pomoči de minimis v okviru
podukrepa ne bo presežena zgornja meja pomoči de minimis ter intenzivnost
pomoči po drugih predpisih;
-       
pisno izjavo, ali gre za enotno podjetje z navedbo podjetij, ki so z
njim povezana, z namenom preveritve skupnega zneska že prejetih pomoči de
minimis za vsa z njim povezana podjetja.
(6) Pogoji, ki jih mora upravičenec izpolnjevati ob
vložitvi vloge na javni razpis, se podrobneje opredelijo v javnem razpisu.
34. člen
(zahtevek za izplačilo sredstev)
(1) Sredstva se upravičencu do podpore izplačajo na
podlagi zahtevka za izplačilo sredstev, kateremu se priloži:
1.     
poročilo o izvajanju projekta, ki vsebuje obvezne sestavine iz priloge
5, ki je sestavni del te uredbe;
2.     
originale ali kopije izvodov računov, elektronske in e-račune;
3.     
izjavo o nepovračljivosti DDV, če upravičenec do podpore uveljavlja DDV
kot upravičeni strošek;
4.     
originale ali kopije dokazil o plačilu računov, dokazila o izplačilu
plač oziroma dokazila o plačilu prispevkov za socialno varnost (npr. položnica
oziroma blagajniški prejemek, potrdilo banke o izvršenem plačilu, potrjen
kompenzacijski nalog, pobotna izjava ali asignacijska pogodba);
5.     
če gre za upravičenca do podpore, ki se v skladu s predpisi, ki urejajo
javno naročanje, šteje za naročnika, je treba k zahtevku za izplačilo sredstev
priložiti kopijo celotne dokumentacije postopka izbire izvajalca oziroma
dobavitelja v skladu s predpisom, ki ureja javno naročanje, s potrdilom, da je
kopija enaka originalu;
6.     
v primeru nakupa opreme račun ali račun s specifikacijo, iz katerega je
razvidna vsaj serijska številka in tip stroja ali opreme;
7.     
izjavo o prejetih javnih sredstvih za iste upravičene stroške;
8.     
tržno primerljive pisne ponudbe najmanj treh ponudnikov za upravičene
stroške, razen za:
- 
stroške dela na projektu in potne stroške iz prve alineje tretjega
odstavka 8. člena in prve alineje tretjega odstavka 18. člena te uredbe,
- 
stroške storitev, ki so predpisani s strani države ali lokalne
skupnosti, kot na primer pristojbina za ceste, parkirnina,
- 
stroške storitev, za katere je na trgu samo en ponudnik,
- 
posredne stroške iz pete alineje tretjega odstavka 8. člena in pete
alineje tretjega odstavka 18. člena te uredbe,
- 
stroške iz četrtega odstavka 8. člena in četrtega odstavka 18. člena te
uredbe;
9.     
če gre za nakup blaga oziroma storitev v vrednosti do 420 eurov, lahko
upravičenec ne glede na prejšnjo točko namesto ponudbe predloži tudi vabilo k
dajanju ponudb ali katalog ali oglas iz zakona, ki ureja obligacijska razmerja.
(2) Pri določitvi višine upravičenih stroškov iz 8.
točke prejšnjega odstavka se upošteva vrednost predložene ponudbe z najnižjo
ceno.
(3) Računi in druga dokazila iz prvega odstavka tega člena
se morajo glasiti na člana partnerstva, ki je upravičenec iz prvega in drugega
odstavka 7. člena ali iz prvega in drugega odstavka 17. člena te uredbe.
(4) Na podlagi vloženega popolnega zahtevka za izplačilo
sredstev in po opravljeni kontroli iz 37. člena te uredbe se sredstva izplačajo
na transakcijski račun člana partnerstva, ki je upravičenec iz prvega oziroma
drugega odstavka 7. člena ali prvega in drugega odstavka 17. člena te
uredbe.
(5) Upravičenec do podpore mora izpolnjevati zahteve
glede označevanja vira sofinanciranja iz 13. člena Uredbe 808/2014/EU ter iz
Navodil za informiranje in obveščanje javnosti o aktivnostih, ki prejemajo
podporo iz Programa razvoja podeželja Republike Slovenije za obdobje 2014–2020,
objavljenih na spletni strani programa razvoja podeželja.
(6) Podrobnejše zahteve glede prilog in dokazil iz
prvega odstavka tega člena se opredelijo v javnem razpisu.
35. člen
(časovna dinamika vlaganja zahtevkov za izplačilo)
(1) Upravičenec do podpore vlaga zahtevke za izplačilo v
skladu s časovno dinamiko, določeno v odločbi o pravici do sredstev.
(2) Zahtevek za izplačilo sredstev se vloži v 30 dneh po
vsakem zaključenem obdobju 12 mesecev trajanja projekta.
36. člen
(objava podatkov o prejemnikih sredstev)
Podatki o upravičencih, ki so prejeli sredstva na podlagi te
uredbe, se objavijo na spletni strani ARSKTRP v skladu s 111. in 113. členom
Uredbe 1306/2013/EU.
37. člen
(izvedba kontrole ter sistem kršitev in sankcij)
(1) Kontrola ukrepa se izvaja v skladu z Uredbo
1306/2013/EU in Uredbo 809/2014/EU. Za izvajanje kontrole je pristojna ARSKTRP.
(2) Neizpolnitev ali kršitev obveznosti se sankcionira v
skladu s 63. členom Uredbe 1306/2013/EU, 63. členom Uredbe 809/2014/EU in
zakonom, ki ureja kmetijstvo, razen v primeru višje sile in izjemnih okoliščin
iz 38. člena te uredbe. Podrobnejša opredelitev kršitev in sankcij je
opredeljena v Katalogu kršitev in sankcij iz priloge 4, ki je sestavni del te
uredbe.
38. člen
(višja sila in izjemne okoliščine)
(1) O višji sili ali izjemnih okoliščinah iz drugega
odstavka 2. člena Uredbe 1306/2013/EU mora vodilni partner ARSKTRP pisno
obvestiti in predložiti ustrezna dokazila v 15 delovnih dneh od
dneva, ko je vodilni partner to zmožen storiti.
(2) O obstoju višje sile ali izjemnih okoliščinah iz
prejšnjega odstavka odloči ARSKTRP.
V. KONČNA DOLOČBA
39. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00715-14/2017
Ljubljana, dne 13. aprila 2017
EVA 2015-2330-0090
Vlada Republike Slovenije
dr. Miroslav Cerar l.r.
Predsednik

Priloga 1: Obvezne
sestavine pogodbe o medsebojnem sodelovanju
Priloga 2: Obvezne
sestavine projekta
Priloga 3: Obseg
razpoložljivih sredstev
Priloga 4: Katalog
kršitev in sankcij
Priloga 5: Obvezne
sestavine poročila o izvajanju projekta