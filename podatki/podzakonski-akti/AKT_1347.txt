1. člen
(vsebina splošnega akta)
Ta splošni akt ureja način izračuna neto stroškov in
nematerialnih koristi, ki se upoštevajo pri izračunu neto stroškov
zagotavljanja univerzalne storitve.
2. člen
(pomen izrazov)
(1) Izrazi, uporabljeni
v tem splošnem aktu, pomenijo:
1.     
Informacije za potrebe tega splošnega akta so podatki, ki jih posreduje
izvajalec v tabelah ter posamezna pojasnila in utemeljitve, ki jih navede
izvajalec v vlogi in so predpisane s tem splošnim aktom.
2.     
Koristi zagotavljanja univerzalne storitve so koristi, ki so direktno
merljive (prihodki in druge materialne koristi) in koristi, ki jih ni mogoče
neposredno izmeriti, temveč le oceniti in jih izvajalec pridobi zaradi svojega
položaja in ugleda kot izvajalec ter zaradi prepoznavnosti lastnih blagovnih
znamk in z njimi povezanimi koristmi (nematerialne koristi).
3.     
Obveznosti izvajanja univerzalne storitve so tiste obveznosti, ki jih
naloži Agencija za komunikacijska omrežja in storitve Republike Slovenije (v
nadaljnjem besedilu: agencija) z odločbo o imenovanju enega ali več izvajalcev
univerzalne storitve (v nadaljnjem besedilu: izvajalec) na podlagi prvega
odstavka 169. člena Zakona o elektronskih
komunikacijah (Uradni list RS, št. 130/22
in 18/23 – ZDU-1O; v nadaljnjem besedilu: zakon).
4.     
Računovodske evidence so izpisi pridobljeni iz poslovnih knjig
izvajalca, ki so vodene skladno z zakonodajo, ki ureja to področje.
(2) Preostali izrazi,
uporabljeni v tem splošnem aktu, imajo enak pomen kot je določen v zakonu.
3. člen
(metodologija)
(1) Izvajalec mora za
vsako posamezno storitev iz nabora univerzalne storitve agenciji predložiti
računovodske evidence ter informacije o stroških in prihodkih ločeno za vsako
posamezno univerzalno storitev, ki jo zagotavlja.
(2) Končni neto stroški
univerzalne storitve posameznega izvajalca se izračunajo kot vsota stroškov
vseh obveznosti izvajanja univerzalne storitve in koristi zagotavljanja
univerzalne storitve.
(3) V posredovanih
računovodskih evidencah in informacijah, ki jih predloži izvajalec, morajo biti
transparentno opredeljeni stroški in prihodki ter druge materialne koristi, ki
so posledica zagotavljanja posamezne univerzalne storitve. Posredovani podatki
morajo biti v ustrezni elektronski obliki (v strojno berljivem formatu).
Izračun neto stroškov mora biti objektiven, proporcionalen, transparenten in
nediskriminatoren. Na podlagi posredovanih računovodskih evidenc in informacij
agencija revidira in preveri računovodske podatke in informacije ter po potrebi
pozove izvajalca k predložitvi ustreznih dodatnih dokazil.
(4) Vir posredovanih
računovodskih evidenc in informacij so podatki, ki so izkazani v računovodskih
izkazih izvajalca za preteklo poslovno leto. Med posredovanimi podatki morajo
biti ločeno prikazani vsi stroški, prihodki in vložena sredstva. Izvajalec je
dolžan po pridobitvi mnenja pooblaščenega revizorja k letnim izkazom, le-tega
nemudoma predložiti agenciji.
(5) V posredovanih
računovodskih evidencah in informacijah morajo biti jasno razvidni vsi stroški,
prihodki in druge materialne koristi, ki jih ima izvajalec z izvajanjem
univerzalne storitve in bi se jim izognil oziroma bi jih izgubil, če te
obveznosti ne bi izvajal. Ustrezen sistem ločenega računovodskega evidentiranja
stroškov in prihodkov mora zagotavljati pregled navedenih kategorij ločeno za
vsako posamezno storitev iz nabora univerzalne storitve.
4. člen
(priključitev na javno komunikacijsko omrežje na fiksni
lokaciji, zagotovitev dostopa do govorne komunikacijske storitve in do
ustreznega širokopasovnega dostopa)
(1) Izvajalec za vsak
posamezni priključek ugotovi, ali je dobičkonosen ali nedobičkonosen.
(2) V izračunu neto
stroškov zagotavljanja priključitve na javno komunikacijsko omrežje na fiksni
lokaciji, prek katere je zagotovljen dostop do govorne komunikacijske storitve
in do ustreznega širokopasovnega dostopa, se upoštevajo le nedobičkonosni posamezni
priključki. Izvajalec za izračun upošteva zgolj tiste stroške, prihodke in
druge materialne koristi, ki jih ima z izvajanjem te univerzalne storitve, in
bi se jim izognil oziroma bi jih izgubil, če ne bi imel obveznosti izvajanja
univerzalne storitve.
(3) V izračunu se
ugotavljajo stroški, prihodki in vložena sredstva po posameznem priključku.
Morebitni popusti in druge ugodnosti, ki jih izvajalec obračuna in prizna
uporabniku posameznega nedobičkonosnega priključka, se ne upoštevajo v izračunu
neto stroškov univerzalne storitve.
(4) Izvajalec mora pred
priključitvijo za vsak nedobičkonosen priključek agenciji posredovati
informacijo o natančnem naslovu oziroma lokaciji priključka, kar pomeni, da v
strojno berljivem formatu navede naslov v obliki HSMID (Medresorski
identifikator naslova dela stavbe), v obliki popolnega naslova (ulica ter hišna
številka, poštna številka, pošta) ali v obliki y in x koordinat v državnem
koordinatnem sistemu D96/TM za naslove, kjer v registru na dan posredovanja
informacije podatek o HSMID ne obstaja, in jo zaprositi za preverbo
izpolnjenosti kriterijev iz petega odstavka tega člena.
(5) Posredovano
lokacijo nedobičkonosnega priključka agencija preveri v svoji bazi podatkov po
naslednjih kriterijih:
1.     
ali je na naslovu oziroma lokaciji zgrajena ali omogočena fiksna
infrastruktura operaterja omrežja, ki omogoča hitrost prenosa podatkov skladno
s splošnim aktom, ki ureja prenosno hitrost, primerno za širokopasovni dostop
do interneta (v nadaljnjem besedilu: splošni akt o prenosni hitrosti),
2.     
ali je na naslovu oziroma lokaciji možna priključitev na mobilno omrežje
najmanj četrte generacije, ki omogoča hitrost skladno s splošnim aktom o
prenosni hitrosti,
3.     
ali je izvajalec na naslovu oziroma lokaciji izrazil tržni interes,
4.     
ali je na naslovu oziroma lokaciji načrtovana izgradnja priključka s
sofinanciranjem iz javnih sredstev, ki jih dobi izvajalec na javnem razpisu.
(6) V primeru, da je
izpolnjen katerikoli od kriterijev iz prejšnjega odstavka, izvajalec tega
nedobičkonosnega priključka ne upošteva v nadaljnjem izračunu. V primeru, da ni
izpolnjen nobeden od kriterijev iz prejšnjega odstavka, izvajalec ta
nedobičkonosni priključek upošteva v nadaljnjem izračunu.
(7) Izvajalec mora
prikazati vse stroške po posameznem priključku, ki bi se jim izognil, če ne bi
imel obveznosti izvajanja univerzalne storitve, in sicer:
1.     
nabavne vrednosti osnovnih sredstev, aktiviranih v preteklem poslovnem
letu za posamezni priključek, z navedbo tehnologije dostopa;
2.     
operativne stroške po vrstah stroškov. Vsi posredni stroški se
razporedijo po delilnem ključu, ki ga izvajalec podrobno obrazloži.
(8) Izvajalec mora
prikazati vse prihodke in druge materialne koristi po posameznem priključku, ki
bi jih izgubil, če ne bi imel obveznosti izvajanja univerzalne storitve.
(9) Izvajalec mora
prikazati neto stroške kot vsoto stroškov, prihodkov in drugih materialnih
koristi po posameznem priključku.
5. člen
(zagotavljanje in dostop do univerzalnega imenika in
univerzalne imeniške službe)
(1) V izračunu neto
stroškov zagotavljanja in dostopa do univerzalnega imenika in univerzalne
imeniške službe za dajanje informacij o naročnikih (v nadaljnjem besedilu:
univerzalna imeniška služba) se upošteva le nedobičkonosnost zagotavljanja te
storitve kot celote. Izvajalec za izračun upošteva zgolj tiste stroške in
prihodke, ki jih ima z izvajanjem te univerzalne storitve in bi se jim izognil
oziroma bi jih izgubil, če ne bi imel obveznosti izvajanja univerzalne
storitve.
(2) Izvajalec mora
ločeno prikazati posamezne skupine stroškov, povezane z zagotavljanjem in
dostopom do univerzalnega imenika in univerzalne imeniške službe (stroški dela,
stroški najema, tiskanje in pošiljanje imenikov ipd.), ki bi se jim izognil, če
ne bi imel obveznosti izvajanja univerzalne storitve.
(3) Izvajalec mora
ločeno prikazati vrednosti vloženih sredstev, aktiviranih v preteklem poslovnem
letu, povezanih z zagotavljanjem in dostopom do univerzalnega imenika in
univerzalne imeniške službe.
(4) Izvajalec mora
ločeno prikazati posamezne skupine prihodkov zagotavljanja in dostopa do
univerzalnega imenika in univerzalne imeniške službe (prihodki plačljivih
informativnih klicev, oglaševanja, trženja baze podatkov ipd.), ki bi jih
izgubil, če ne bi imel obveznosti izvajanja univerzalne storitve.
(5) Izvajalec mora
prikazati neto stroške kot razliko med stroški in prihodki dostopa do
univerzalnega imenika in zagotavljanja univerzalne imeniške službe.
6. člen
(simulacija poslovanja brez obveznosti univerzalne storitve)
(1) Izvajalec kot
podlago za izračun neto stroškov delovanja brez obveznosti univerzalne storitve
pripravi simulacijo poslovanja, v kateri natančno opredeli, kako bi posloval
brez obveznosti univerzalne storitve. Simulacijo izračuna izvede na enoto, ki
je odvisna od vrste univerzalne storitve, ki jo zagotavlja.
(2) Simulacijo
poslovanja iz prejšnjega odstavka mora izvajalec pripraviti ločeno za vsako
posamezno univerzalno storitev in pri pripravi upoštevati najmanj naslednje
parametre:
1.     
prenosno hitrost, ki je predpisana s splošnim aktom o prenosni hitrosti
(v primeru zagotavljanja dostopa do javnega komunikacijskega omrežja na fiksni
lokaciji),
2.     
kakovost, ki je predpisana s splošni aktom, ki ureja kakovost
univerzalne storitve,
3.     
dostopnost in razširjenost,
4.     
ceno in splošne pogoje,
5.     
obveznost izdaje razčlenitve računa in
6.     
omejitev ali odklop iz razlogov na strani naročnika (v primeru
zagotavljanja dostopa do javnega komunikacijskega omrežja na fiksni lokaciji).
(3) Pri izračunu neto
stroškov poslovanja brez obveznosti univerzalne storitve se smiselno upoštevajo
določbe 4. in 5. člena tega splošnega akta.
7. člen
(izračun nematerialnih koristi)
(1) V izračunu postavke
nematerialne koristi izvajalec upošteva pomen svojih blagovnih znamk in svojega
ugleda ter jih ovrednoti z vidika prepoznavnosti, povezljivosti s tržnimi
učinki in vplivom na svojo dobičkonosnost, vplivom na standard kakovosti svojih
storitev ter na varnost in zaupanje končnih uporabnikov.
(2) Izvajalec pri
ovrednotenju obsega nematerialnih koristi upošteva ocenjeno vrednost postavke
blagovne znamke izvajalca, ugleda in drugih nematerialnih koristi, ki jo poda
neodvisni cenilec na stroške izvajalca in se korigira z deležem prihodkov iz
naslova zagotavljanja univerzalne storitve, primerjalno s celotnimi prihodki
izvajalca. Izračun se opravi po naslednjem postopku:
1.     
izračuna se razmerje med prihodki univerzalne storitve in celotnimi
prihodki izvajalca;
2.     
celotna ocenjena vrednost nematerialnih koristi se pomnoži z dobljenim
razmerjem iz prejšnje točke, dobljeni rezultat pa predstavlja vrednost
nematerialnih koristi, ki odpade na univerzalno storitev.
(3) Z upoštevanjem v
prejšnjem odstavku navedenih postavk izvajalec opredeli vrednost koristi zaradi
prepoznavnosti svojih blagovnih znamk in svojega ugleda ter jo ustrezno utemelji.
(4) Vrednost
izračunanih nematerialnih koristi iz naslova prepoznavnosti blagovnih znamk in
ugleda izvajalca, se odšteje od predhodno izračunanih neto stroškov.
8. člen
(neupravičeno breme)
Agencija v postopku pregleda ugotavlja skladnost pridobljenih
računovodskih evidenc in informacij, ki jih agenciji posreduje izvajalec v
svojem zahtevku za nadomestilo neto stroškov na podlagi tega splošnega akta ter
pri tem preveri njihovo verodostojnost in dokazljivost. Na podlagi opravljenega
pregleda agencija ugotavlja izvajalčevo stroškovno in tehnološko učinkovitost
zagotavljanja univerzalne storitve in presoja, ali neto stroški izvajanja
univerzalne storitve predstavljajo neupravičeno breme za izvajalca.
PREHODNA IN KONČNA DOLOČBA
9. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o načinu izračuna neto stroškov univerzalne storitve (Uradni list
RS, št. 27/18 in 130/22 ZEKom-2).
10. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-50/2022/22 
Ljubljana, dne 4. maja 2023
EVA 2023-3150-0026
Mag. Tanja Muha
v. d. direktorja