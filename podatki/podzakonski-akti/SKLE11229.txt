1. člen
(Namen in področje uporabe smernic)
(1) Evropski bančni organ je na podlagi prvega odstavka
člena 16 Uredbe (EU) št. 1093/2010 Evropskega parlamenta in Sveta z dne
24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12; v nadaljevanju Uredba (EU) št. 1093/2010) dne 4. avgusta
2017 objavil Smernice o zahtevah po razkritju informacij iz dela 8 Uredbe (EU)
št. 575/2013 (v nadaljevanju: smernice), ki so objavljene na njegovi
spletni strani.
(2) Smernice iz prvega odstavka tega člena podrobneje
določajo vsebino in obliko ter frekvenco objave razkritij iz dela 8 Uredbe (EU)
št. 575/2013 Evropskega parlamenta in Sveta z dne 26. junija 2013 o
bonitetnih zahtevah za kreditne institucije in investicijska podjetja ter o spremembi
Uredbe (EU) št. 648/2012 (UL L št. 176 z dne 27. junija 2013,
str. 1).
(3) Smernice se uporabljajo za:
1.     
kreditne institucije, kot so opredeljene v členu 4(1)(1) Uredbe (EU)
št. 575/2013 in
2.     
pristojne organe, kot so opredeljeni v členu 4(2)(i) Uredbe (EU)
št. 1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v Republiki Sloveniji (v nadaljevanju banke) ter
morajo izpolnjevati nekatere ali vse zahteve glede razkritij iz dela 8 Uredbe
(EU) št. 575/2013 in
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke, ki morajo izpolnjevati nekatere ali vse
zahteve glede razkritij iz dela 8 Uredbe (EU) št. 575/2013 v skladu s
členi 6 in 13 Uredbe (EU) št. 575/2013 in so bile na podlagi
219. člena ZBan-2 opredeljene kot druge sistemsko pomembne institucije, v
celoti upoštevajo določbe smernic v delu, v katerem so naslovljene na te banke.
(3) Ostale banke, ki morajo izpolnjevati nekatere ali
vse zahteve glede razkritja iz dela 8 Uredbe (EU) št. 575/2013 v skladu s
členi 6 in 13 Uredbe (EU) št. 575/2013, upoštevajo določbe smernic v delu,
v katerem so naslovljene na te banke.
(4) Banka Slovenije bo pri opravljanju nalog in
pristojnosti nadzora v skladu z ZBan-2 in Uredbo (EU) št. 575/2013 v
celoti upoštevala določbe smernic v delu, v katerem se nanašajo na izvajanje
nalog in pooblastil pristojnega organa.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 31. decembra
2017.
Ljubljana, dne
12. septembra 2017
Boštjan Jazbec l.r.
Predsednik
Sveta Banke Slovenije