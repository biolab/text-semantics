I. SPLOŠNE DOLOČBE
1. člen
(vsebina pravilnika)
Ta pravilnik določa vrste ocen požarne ogroženosti, zavezance
za njihovo izdelavo, stopnje požarne ogroženosti in metodologiji za izdelavo
ocen požarne ogroženosti.
2. člen
(namen ocen požarne ogroženosti)
Ocene požarne ogroženosti, izdelane v skladu s tem
pravilnikom, predstavljajo podlago za načrtovanje in izvajanje splošnih ukrepov
varstva pred požarom ter drugih dejavnosti varstva pred požarom, kot jih določa
zakon, ki ureja varstvo pred požarom, in na njegovi podlagi izdani podzakonski
predpisi.
3. člen
(vrste ocen požarne ogroženosti)
(1) Ocene požarne ogroženosti iz prejšnjega člena se
izdelajo za stavbe, ki so v skladu s predpisi o razvrščanju objektov uvrščene
na področje 1 Stavbe in za katere je treba v skladu s predpisi o požarnem redu
izdelati požarni red. Ocena požarne ogroženosti se izdela za posamezno stavbo.
(2) Ne glede na prejšnji odstavek se ocene požarne
ogroženosti lahko izdelajo tudi za okolje ali gradbene inženirske objekte, ki
so v skladu s predpisi o razvrščanju objektov uvrščeni na področje 2 Gradbeni
inženirski objekti, če je to treba za izvajanje dejavnosti varstva pred
požarom.
4. člen
(zavezanci za izdelavo ocen požarne ogroženosti)
(1) Oceno požarne ogroženosti iz prvega odstavka
prejšnjega člena izdelajo lastniki ali uporabniki stavb po postopku in z
uporabo metodologije za izdelavo ocene požarne ogroženosti stavbe, kot je to
določeno v II. poglavju tega pravilnika. Oceno požarne ogroženosti stavbe lahko
lastniki ali uporabniki stavbe izdelajo tudi na podlagi druge metodologije
oziroma specifikacije, vendar morajo v tem primeru izdelati vzporedno oceno po
metodologiji iz II. poglavja tega pravilnika. Za načrtovanje in izvajanje
splošnih ukrepov varstva pred požarom se v tem primeru uporabi višje določena
stopnja požarne ogroženosti.
(2) Oceno požarne ogroženosti iz drugega odstavka
prejšnjega člena izdelajo lokalne skupnosti, lastniki ali uporabniki gradbenih
inženirskih objektov in drugi po postopku in z uporabo metodologije za izdelavo
ocene požarne ogroženosti okolja ali gradbenega inženirskega objekta, kot je to
določeno v III. poglavju tega pravilnika.
(3) Oceno požarne ogroženosti iz prvega odstavka tega
člena lahko izdelajo zavezanci sami ali jo za njih izdelajo pravne ali fizične
osebe, ki jih zavezanci pooblastijo v skladu s predpisi o usposabljanju in
pooblastilih za izvajanje ukrepov varstva pred požarom.
(4) Oceno požarne ogroženosti podpišejo zavezanci ali od
njih pooblaščena oseba oziroma osebe.
5. člen
(stopnje požarne ogroženosti)
Na podlagi končne ocene požarne ogroženosti se določijo
stopnje požarne ogroženosti, ki so lahko:
-       
zelo majhna požarna ogroženost – stopnja 1;
-       
majhna požarna ogroženost – stopnja 2;
-       
srednja požarna ogroženost – stopnja 3;
-       
srednja do povečana požarna ogroženost – stopnja 4;
-       
velika požarna ogroženost – stopnja 5;
-       
zelo velika požarna ogroženost – stopnja 6.
II. POSTOPEK IZDELAVE OCENE POŽARNE OGROŽENOSTI STAVBE
6. člen
(izdelava ocene požarne ogroženosti stavbe)
(1) Pred začetkom izdelave ocene požarne ogroženosti
stavbe je treba stavbo klasificirati v skladu s predpisi o razvrščanju objektov
in pridobiti podatke o vseh dejavnikih iz 7. člena tega pravilnika.
(2) Pri izdelavi ocene požarne ogroženosti stavbe se
upoštevajo namen uporabe stavbe, gradbeni in tehnični ukrepi ter dejavnosti v
stavbah.
(3) Postopek izdelave ocene požarne ogroženosti stavbe
in podrobnejšo opredelitev posameznih dejavnikov za izdelavo ocene požarne
ogroženosti stavbe iz 7. člena tega pravilnika z njihovo obrazložitvijo,
vrednotenjem ter vplivom na določitev stopnje požarne ogroženosti določa
metodologija za izdelavo ocene požarne ogroženosti stavbe, ki je kot Priloga 1
sestavni del tega pravilnika.
7. člen
(dejavniki za izdelavo ocene požarne ogroženosti stavbe)
(1) Končna ocena požarne ogroženosti stavbe se izdela na
podlagi desetih dejavnikov, razdeljenih na tri skupine:
-       
osnovni dejavniki, ki so podlaga za izračun ocene požarne ogroženosti
stavbe (O);
-       
dejavniki, ki lahko zmanjšajo oceno požarne ogroženost stavbe (Z);
-       
dejavniki, ki lahko povečajo oceno požarne ogroženost stavbe (P).
(2) Osnovni dejavniki, ki so podlaga za izračun ocene
požarne ogroženosti stavbe (O):
-       
površina stavbe in število etaž (DPV1);
-       
namen uporabe (DPV2);
-       
dejavnosti v stavbi (DPV3).
(3) Dejavniki, ki lahko zmanjšajo oceno požarne
ogroženosti stavbe (Z):
-       
vgrajeni gasilni sistemi (DPV4);
-       
sistemi za odkrivanje in javljanje požara (DPV5);
-       
velikost požarnega sektorja (DPV6);
-       
gasilci in prisotnost sistema za nadzor dima in toplote (DPV7).
(4) Dejavniki, ki lahko povečajo oceno požarne
ogroženosti stavbe (P):
-       
dolžina evakuacijske poti (DPV8);
-       
vertikalne povezave (DPV9);
-       
odmik stavbe od relevantne meje (DPV10).
8. člen
(ažuriranje ocene požarne ogroženosti stavbe)
Ocena požarne ogroženosti stavbe se dopolni ali spremeni, ko
nastanejo spremembe, ki vplivajo na vrednosti dejavnikov iz prejšnjega člena.
III. POSTOPEK IZDELAVE OCENE POŽARNE OGROŽENOSTI OKOLJA ALI
GRADBENEGA INŽENIRSKEGA OBJEKTA
9. člen
(podlage za izdelavo ocene požarne ogroženosti okolja ali gradbenega
inženirskega objekta)
Pred začetkom izdelave ocene požarne ogroženosti okolja ali
gradbenega inženirskega objekta je treba glede na vključeno okolje pridobiti:
1.     
statistične podatke o naseljenosti okolja;
2.     
podatke o velikosti in namembnosti objektov, ki so v obravnavanem
okolju;
3.     
podatke o oskrbi obravnavanega okolja z vodo za gašenje;
4.     
podatke o oddaljenosti in kategoriji gasilskih enot v obravnavanem
okolju;
5.     
podatke o vrsti in obremenjenosti industrije z nevarnimi snovmi ter
vrsto in količino nevarnih snovi;
6.     
podatke iz ocene naravnega okolja – gozdov, ki jo je izdelal Zavod za
gozdove Slovenije.
10. člen
(vrste ocene požarne ogroženosti okolja ali gradbenega
inženirskega objekta)
(1) Ocena požarne ogroženosti okolja ali gradbenega
inženirskega objekta obsega ocenjevanje požarne ogroženosti v:
-       
naravnem okolju;
-       
bivalnem okolju;
-       
industrijskem okolju, ki ni obremenjeno z nevarnimi snovmi;
-       
industrijskem okolju, obremenjenem z nevarnimi snovmi;
-       
prometnem okolju.
(2) Pri izdelavi ocene požarne ogroženosti okolja ali
gradbenega inženirskega objekta je treba predhodno pridobiti podatke o tem,
katera okolja obsega območje, za katero se ocena izdeluje, oziroma v katerih
okoljih je gradbeni inženirski objekt.
(3) Za vključeno okolje se izdela posamezna ocena. Po
določitvi posameznih ocen se v nadaljevanju določi končna ocena požarne
ogroženosti okolja ali gradbenega inženirskega objekta.
(4) Če je gradbeni inženirski objekt v enem okolju, je
dobljena posamezna ocena končna ocena. Če se izdeluje ocena požarne ogroženosti
okolja za eno vrsto okolja, je dobljena posamezna ocena končna ocena.
(5) Postopek izdelave posamezne in končne ocene požarne
ogroženosti okolja ali gradbenega inženirskega objekta določa metodologija za
izdelavo ocene požarne ogroženosti okolja ali gradbenega inženirskega objekta,
ki je kot Priloga 2 sestavni del tega pravilnika.
11. člen
(ažuriranje ocene požarne ogroženosti okolja ali gradbenega
inženirskega objekta)
Ocena požarne ogroženosti okolja ali gradbenega inženirskega
objekta se dopolni ali spremeni, ko nastanejo spremembe pri virih ogrožanja.
IV. PREHODNA IN KONČNI DOLOČBI
12. člen
(rok za izdelavo oziroma uskladitev ocen)
Zavezanci za izdelavo ocen požarne ogroženosti stavbe ocene
izdelajo ali jih uskladijo s tem pravilnikom v treh letih od njegove
uveljavitve, ukrepe varstva pred požarom pa uskladijo z novimi ocenami v enem
letu od njihove določitve.
13. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o metodologiji za ugotavljanje ocene požarne ogroženosti (Uradni list RS, št.
70/96, 5/97 – popr. in 31/04).
14. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-6/2020-37 
Ljubljana, dne 1. decembra 2020 
EVA 2018-1911-0012
Mag. Matej Tonin
minister 
za obrambo

Priloga
1: Metodologija za izdelavo ocene požarne ogroženosti stavbe 
Priloga
2: Metodologija za izdelavo ocene požarne ogroženosti okolja ali gradbenega
inženirskega objekta 