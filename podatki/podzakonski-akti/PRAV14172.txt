1. člen
(vsebina pravilnika)
Ta pravilnik določa pogoje za izvajanje službe za upravljanje
ploščadi na mednarodnem letališču.
2. člen
(naloge službe)
Naloge službe za upravljanje ploščadi so:
-       
določanje parkirnih mest za zrakoplove,
-       
vodenje zrakoplovov po letališki ploščadi,
-       
parkiranje zrakoplovov,
-       
usklajevanje odhodov zrakoplovov,
-       
izvajanje previdnostnih ukrepov v zvezi s pišem reaktivnega motorja in
preskusov motorjev in
-       
izdaja dovoljenj za zagon motorja.
3. člen
(zagotavljanje službe)
(1) Na mednarodnem letališču obratovalec letališča zagotovi
službo za upravljanje ploščadi.
(2) Službo upravljanja ploščadi lahko obratovalec letališča
izvaja neposredno ali posredno preko izvajalca službe upravljanja ploščadi.
(3) Če se služba upravljanja ploščadi izvaja preko izvajalca
službe upravljanja ploščadi, obratovalec letališča zagotovi, da so sprejeti vsi
potrebni ukrepi za upravljanje letališke ploščadi in z izvajalcem službe za
upravljanje ploščadi sklene pisni sporazum glede usklajevanja aktivnosti na
letališki ploščadi.
(4) Obratovalec letališča zagotovi, da so aktivnosti na
letališki ploščadi in manevrskih površinah usklajene z izvajalcem letališke
kontrole zračnega prometa.
4. člen
(upravljanje gibanja zrakoplovov na letališki ploščadi)
Obratovalec letališča zagotovi naprave in sredstva ter
vzpostavi postopke za upravljanje vodenja zrakoplovov po letališki ploščadi z
namenom zagotavljanja varnosti zrakoplovov, vozil in oseb na letališki
ploščadi.
5. člen
(vodenje zrakoplov na, po oziroma z letališke ploščadi)
(1) Obratovalec letališča zagotovi, da so postopki vstopa in
izstopa zrakoplovov na oziroma z letališke ploščadi, postopki za zagon
motorjev, postopki za potiskanje zrakoplovov in postopki za vožnjo zrakoplovov
po letališki ploščadi usklajeni med izvajalcem letališke kontrole zračnega
prometa in izvajalcem službe za upravljanje ploščadi ter meje prehoda
odgovornosti vstopa in izstopa zrakoplovov na oziroma z letališke ploščadi,
objavljene na način, ki je običajen v zračnem prometu.
(2) Določbe iz prejšnjega odstavka se ne uporabljajo, če je
izvajalec letališke kontrole zračnega prometa hkrati tudi izvajalec službe za
upravljanje ploščadi.
6. člen
(objava radijskih frekvenc, dodeljenih za upravljanje
letališke ploščadi)
Če so za upravljanje letališke ploščadi posebej dodeljene
radijske frekvence, obratovalec letališča zagotovi njihovo objavo na način, ki
je običajen v zračnem prometu.
7. člen
(upravljanje prometnih tokov na letališki ploščadi)
Obratovalec letališča zagotovi varno upravljanje prometnih
tokov na letališki ploščadi:
-       
z notranje prometnimi pravili,
-       
z voznimi potmi,
-       
s tehnično brezhibnostjo vozil, naprav in sredstev in
-       
rednim nadzorom.
8. člen
(postopki pri parkiranju zrakoplovov)
Obratovalec letališča določi postopke, s katerimi zagotovi,
da:
-       
je dodeljeno parkirno mesto primerno za posamezni tip zrakoplova, ki ga
uporablja,
-       
se dodeljeno parkirno mesto za zrakoplov sporoči izvajalcu službe
upravljanja ploščadi,
-       
se dodeljeno parkirno mesto za zrakoplov sporoči osebam, odgovornim za
manevriranje zrakoplova,
-       
so zagotovljeni ustrezni vizualni pripomočki, da lahko letalske posadke
prepoznajo dodeljeno parkirno mesto in
-       
na predvideni poti do parkirnega mesta ni ovir.
9. člen
(vodenje in parkiranje zrakoplovov na letališki ploščadi)
(1) Izvajalec službe za upravljanje ploščadi zagotovi varno
vodenje in parkiranje zrakoplovov na letališki ploščadi z določitvijo postopkov
za vodenje in parkiranje zrakoplovov, ki med drugim zajemajo uporabo predpisanih
signalov, oznak in sistemov, varnostne razdalje in odstranjevanje tujkov (FOD).
(2) Osebje, ki se nahaja oziroma dela na območju vodenja in
parkiranja zrakoplovov na letališki ploščadi, nosi odsevna oblačila.
(3) V primeru vodenja zrakoplovov z vozilom službe za
upravljanje ploščadi (FOLLOW-ME) mora biti vozilo pobarvano z oranžno barvo s
črnimi kvadrati velikosti 50 x 50 cm in mora imeti vgrajeno vrtečo se oranžno
luč za ovire nizke jakosti tipa D (ICAO LOW INTENSITY TYPE D).
10. člen
(preizkus motorjev zrakoplovov na letališki ploščadi)
Obratovalec letališča določi postopek za preizkus motorjev
zrakoplovov, s katerim zagotovi, da:
-       
je določena pooblaščena oseba za odobritev preizkusov motorjev
zrakoplovov,
-       
so določena območja, na katerih se izvajajo preizkusi motorjev
zrakoplovov in
-       
so sprejeti varnostni ukrepi.
11. člen
(zagotavljanje informacij o omejitvah na letališki ploščadi)
Obratovalec letališča zagotovi informacije o omejitvah na
letališki ploščadi subjektom, ki na njej opravljajo svoje naloge.
12. člen
(obveščanje ob nesrečah na letališki ploščadi)
Obratovalec letališča zagotovi, da je na voljo sistem
obveščanja letaliških in drugih služb za ukrepanje ob nesrečah v skladu s
programi in načrti za postopke v sili.
PREHODNA IN KONČNA DOLOČBA
13. člen
(prehodna določba)
Obratovalec mednarodnega letališča mora uskladiti delovanje
službe za upravljanje ploščadi z določbami tega pravilnika v treh mesecih od
njegove uveljavitve.
14. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-503/2020/14
Ljubljana, dne 5. januarja 2021
EVA 2020-2430-0127
Jernej Vrtovec
minister
za infrastrukturo