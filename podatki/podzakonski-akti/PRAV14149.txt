I. SPLOŠNA DOLOČBA
1. člen
(vsebina)
(1) Ta pravilnik natančneje določa:
1.     
program, pogoje, ocenjevanje in način opravljanja vozniškega izpita za
voznika motornih vozil (v nadaljnjem besedilu: vozniški izpit),
2.     
kraje in kategorije vozil, za katere se v posameznem kraju opravljajo
vozniški izpiti,
3.     
vodenje izpitne dokumentacije,
4.     
vodenje, posredovanje in objavljanje statističnih podatkov o vozniških
izpitih,
5.     
vsebino podatkov, ki jih v evidenco o opravljanju vozniških izpitov vpisuje
Javna agencija Republike Slovenije za varnost prometa (v nadaljnjem besedilu:
javna agencija),
6.     
program usposabljanja in postopek preizkusa usposobljenosti za
ocenjevanje na vozniškem izpitu.
(2) Ta pravilnik določa tudi postopke za opravljanje izpita in
minimalne pogoje, ki jih mora izpolnjevati ocenjevalec na vozniškem izpitu v
skladu z Direktivo 2006/126/ES Evropskega parlamenta in sveta z dne 20.
decembra 2006 o vozniških dovoljenjih (prenovitev) (UL L št. 403 z dne 30. 12.
2006, str. 18), zadnjič spremenjeno z Direktivo Komisije (EU) 2020/612 z dne 4.
maja 2020 o spremembi Direktive 2006/126/ES Evropskega parlamenta in Sveta o
vozniških dovoljenjih (UL L št. 141 z dne 5. 5. 2020, str. 9).
II. PRIGLASITEV K VOZNIŠKEMU IZPITU IN OPRAVLJANJE VOZNIŠKEGA
IZPITA
2. člen
(priglasitev in prijava k vozniškemu izpitu)
(1) Kandidat za voznika motornih vozil (v nadaljnjem
besedilu: kandidat za voznika) se priglasi k vozniškemu izpitu s priglasnico na
elektronskem obrazcu, če pristojni organ za to izpolnjuje tehnične pogoje.
(2) Kandidata za voznika, ki izpolnjuje pogoje za opravljanje
vozniškega izpita, upravna enota priglasi k vozniškemu izpitu ter prijavi k
teoretičnemu oziroma praktičnemu delu vozniškega izpita.
(3) Ob prijavi na teoretični oziroma praktični del vozniškega
izpita se kandidatu za voznika določi kraj in čas opravljanja teoretičnega
oziroma praktičnega dela vozniškega izpita.
(4) Izpitna komisija mora omogočiti kandidatu opravljanje
vozniškega izpita najpozneje v tridesetih dneh od prijave k teoretičnemu oziroma
praktičnemu delu vozniškega izpita.
3. člen
(dokazila ob priglasitvi in prijavi k vozniškemu izpitu)
(1) Ob priglasitvi k vozniškemu izpitu mora kandidat za
voznika predložiti:
1.     
veljavno zdravniško spričevalo o telesni in duševni zmožnosti za vožnjo
motornih vozil tiste oziroma tistih kategorij, za katere opravlja vozniški
izpit,
2.     
evidenčni karton vožnje, s katerim dokaže, da je v šoli vožnje zaključil
predpisan teoretični del usposabljanja,
3.     
veljavno zdravniško spričevalo o opravljenem kontrolnem zdravstvenem
pregledu za vse kategorije, za katere želi pridobiti vozniško dovoljenje, in
potrdilo o opravljenem programu dodatnega usposabljanja za varno vožnjo oziroma
rehabilitacijskem programu za osebe, ki jim je bilo izrečeno prenehanje
veljavnosti vozniškega dovoljenja oziroma jim je bil izrečen varnostni ukrep
odvzema vozniškega dovoljenja,
4.     
potrdilo o opravljenem izpitu iz prve pomoči (razen za kategorije AM, F
in G) oziroma o oprostitvi izpita iz prve pomoči, če nima vozniškega dovoljenja
za vožnjo vozil kategorije A1, A2, A, B1, B, BE, C1, C1E, C, CE, D1, D1E, D ali
DE.
(2) Upravna enota kandidata za voznika, ki izpolnjuje pogoje
za opravljanje vozniškega izpita in ob priglasitvi k vozniškemu izpitu predloži
dokazila iz prejšnjega odstavka, prijavi k teoretičnemu delu vozniškega izpita.
(3) Ob prijavi k praktičnemu delu vozniškega izpita mora
kandidat za voznika predložiti evidenčni karton vožnje, s katerim dokaže, da je
v šoli vožnje zaključil predpisan program usposabljanja za voznike motornih
vozil. Upravna enota kandidata za voznika, ki izpolnjuje pogoje za opravljanje
vozniškega izpita in ob prijavi k praktičnemu delu vozniškega izpita predloži
evidenčni karton vožnje, prijavi k praktičnemu delu vozniškega izpita.
(4) Listine iz prvega in tretjega odstavka tega člena se po
ugotovitvi o izpolnjevanju pogojev za opravljanje vozniškega izpita vrnejo
kandidatu za voznika.
4. člen
(dokazila ob posebnih primerih priglasitve in prijave k
vozniškemu izpitu)
(1) Oseba, ki opravlja praktični del vozniškega izpita za
vožnjo motornih vozil kategorije A2 ali A, ob izpolnjevanju pogoja, da ima
najmanj dve leti veljavno vozniško dovoljenje za vožnjo motornih vozil A1
oziroma A2, mora ob priglasitvi k vozniškemu izpitu predložiti veljavno
zdravniško spričevalo o telesni in duševni zmožnosti za vožnjo motornih vozil
tiste kategorije, za katero se priglaša k vozniškemu izpitu, in evidenčni
karton vožnje, s katerim dokaže, da je v šoli vožnje zaključila predpisan
praktični del usposabljanja.
(2) Oseba, ki opravlja praktični del vozniškega izpita za
vožnjo motornih vozil kategorije B, kadar jim je dodano priklopno vozilo, ki ni
lahki priklopnik in največja dovoljena masa take skupine vozil presega 3.500
kg, a ne presega 4.250 kg (v nadaljnjem besedilu: kategorija B s kodo administrativne
omejitve 96), mora ob priglasitvi k vozniškemu izpitu predložiti evidenčni
karton vožnje, s katerim dokaže, da je v šoli vožnje zaključila predpisan
praktični del usposabljanja.
(3) Oseba, ki opravlja praktični del vozniškega izpita zaradi
izbrisa kode administrativne omejitve v skladu z določbo petega odstavka 60.
člena Zakona o voznikih (Uradni list RS, št. 85/16, 67/17, 21/18 – ZNOrg in
43/19; v nadaljnjem besedilu: ZVoz-1), mora ob priglasitvi k vozniškemu izpitu
predložiti evidenčni karton vožnje.
(4) Oseba, ki skladno z določbo drugega odstavka 74. člena
ZVoz-1 ponovno opravlja praktični del vozniškega izpita na prilagojenem vozilu,
mora ob priglasitvi k vozniškemu izpitu predložiti veljavno zdravniško
spričevalo in evidenčni karton vožnje.
(5) Osebo, ki izpolnjuje pogoje za opravljanje praktičnega
dela vozniškega izpita in ob priglasitvi k vozniškemu izpitu predloži
predpisana dokazila, upravna enota prijavi k praktičnemu delu vozniškega
izpita.
5. člen
(ugotavljanje istovetnosti in dokazila pred opravljanjem
vozniškega izpita)
(1) Pred začetkom opravljanja teoretičnega in praktičnega
dela vozniškega izpita mora kandidat za voznika ocenjevalcu na vozniškem izpitu
izkazati svojo istovetnost z veljavnim uradnim identifikacijskim dokumentom,
opremljenim s fotografijo, ki ga je izdal državni organ, oziroma z veljavno
tujo potno listino ter predložiti evidenčni karton vožnje.
(2) Pred začetkom praktičnega dela vozniškega izpita mora
kandidat za voznika z veljavnim zdravniškim spričevalom dokazati, da je telesno
in duševno zmožen za vožnjo motornih vozil tiste kategorije, za katero opravlja
vozniški izpit, razen če opravlja praktični del vozniškega izpita za vožnjo
motornih vozil kategorije B s kodo administrativne omejitve 96 in za izbris
kode administrativne omejitve v skladu z določbo petega odstavka 60. člena
ZVoz-1. V tem primeru mora oseba namesto zdravniškega spričevala ocenjevalcu na
vozniškem izpitu predložiti veljavno vozniško dovoljenje tiste kategorije, za
katero opravlja praktični dela vozniškega izpita.
6. člen
(program in merila ocenjevanja)
Teoretični in praktični del vozniškega izpita se izvajata v
skladu s programom in merili ocenjevanja iz Priloge 1, ki je sestavni del tega
pravilnika.
7. člen
(raba jezika in strokovna pomoč)
(1) Če kandidat za voznika opravlja teoretični del vozniškega
izpita s pomočjo tolmača za tuji jezik, mora biti oseba, ki tolmači, sodni
tolmač. Strošek sodnega tolmača plača kandidat za voznika.
(2) Če je kandidatu za voznika z odločbo pristojnega organa
dodeljena dodatna strokovna pomoč, namenjena učni pomoči, je lahko pri
opravljanju teoretičnega dela vozniškega izpita prisotna oseba, ki kandidatu za
voznika nudi dodatno strokovno pomoč.
(3) Če se vozniški izpit opravlja na območjih občin, v
katerih živita italijanska ali madžarska narodna skupnost, ali če oseba
uveljavlja pravico do uporabe slovenskega znakovnega jezika, se glede rabe
jezika uporabljajo predpisi, ki urejajo javno rabo slovenščine oziroma uporabo
slovenskega znakovnega jezika.
8. člen
(teoretični del vozniškega izpita)
(1) Teoretični del vozniškega izpita obsega preizkus znanja v
obliki testnih nalog, ki jih zagotavlja javna agencija in niso javne ter prosto
dostopne.
(2) Teoretični del vozniškega izpita se opravlja z uporabo
računalnika (elektronsko preverjanje znanja).
(3) Čas, namenjen opravljanju vozniškega izpita, ne sme biti
daljši od 40 minut, razen v primerih iz prejšnjega člena. Čas, namenjen
opravljanju vozniškega izpita, se lahko podaljša tudi v drugih posebnih
primerih, o čemer odloča oseba, ki vodi teoretični del vozniškega izpita.
(4) Uspeh kandidata za voznika na teoretičnem delu vozniškega
izpita se oceni z oceno: »je opravil« ali »ni opravil«.
(5) Če kandidat za voznika ni opravil teoretičnega dela
vozniškega izpita, se šteje, da ni opravil celotnega vozniškega izpita.
(6) Če uporablja kandidat za voznika pri vozniškem izpitu
nedovoljene pripomočke, se šteje, da ni opravil vozniškega izpita.
(7) Oceno uspeha na teoretičnem delu vozniškega izpita se
kandidatu za voznika sporoči ustno in obenem potrdi uspešno opravljen
teoretični del vozniškega izpita v evidenčni karton vožnje.
(8) Kandidat za voznika lahko test, ki ga je rešil,
pregleduje, ni pa ga dovoljeno prepisovati, preslikovati, tiskati ali pridobiti
njegovega elektronskega zapisa.
(9) Kandidat za voznika, ki ni opravil teoretičnega dela
vozniškega izpita, lahko ponovno opravlja teoretični del vozniškega izpita po
poteku petih dni od zadnjega opravljanja teoretičnega dela vozniškega izpita.
9. člen
(praktični del vozniškega izpita)
(1) Praktični del vozniškega izpita je sestavljen iz treh
delov:
-       
prvi del obsega pripravo na vožnjo, pregled vozila z vidika prometne
varnosti, ter preverjanje predpisanih znanj in spretnosti, ki jih v drugem in
tretjem delu vozniškega izpita ni mogoče preveriti;
-       
drugi del zajema preizkus spretnosti pri vožnji vozila, ki poteka na
vadbeni površini;
-       
tretji del zajema preizkus vožnje vozila v cestnem prometu.
(2) Ocenjevalec na vozniškem izpitu sme določiti, da je v
okviru drugega dela vozniškega izpita kandidat za voznika pri izvedbi elementov
preizkušanja na vadbeni površini sam v vozilu, učitelj vožnje, ki spremlja
kandidata za voznika na vozniškem izpitu, in ocenjevalec na vozniškem izpitu pa
spremljata potek preizkušanja izven vozila.
(3) Ne glede na določbo prvega odstavka tega člena se lahko
pri kategoriji B1 in B preizkus spretnosti opravi tudi v okviru tretjega dela
vozniškega izpita na javnih cestah in drugih površinah, ki jih vozniki motornih
vozil lahko uporabljajo in omogočajo izvedbo predpisanih elementov
preizkušanja.
(4) Vadbena površina, na kateri se opravlja drugi del
vozniškega izpita za kategorijo B s kodo administrativne omejitve 96, BE, C1,
C1E, C, CE, D1E, DE ali F, mora omogočati najmanj izvedbo bočnega parkiranja za
namen nalaganja in razlaganja tovora ter za opravljanje vozniškega izpita za
kategorijo B s kodo administrativne omejitve 96, BE, C1E, CE, D1E, DE ali F
odklop in priklop priklopnega vozila, na način, kot sta ta dva elementa
preizkušanja določena v Prilogi 1 tega pravilnika.
(5) Če kraj, v katerem se opravlja vozniški izpit kategorije
D1 ali D, omogoča parkiranje za namen vstopa in izstopa potnikov na avtobusni
postaji s privzdignjenim prostorom za potnike (potniški peron), potem na
vadbeni površini ni treba zagotavljati možnosti za izpeljavo tega elementa
preizkušanja.
(6) Usposobljenost kandidata za voznika za vožnjo se lahko
preverja v različnih vremenskih razmerah in tudi v nočnem času. V primeru
neugodnih vremenskih ali cestnih razmer, ko bi bila lahko ogrožena varnost
kandidata za voznika oziroma drugih udeležencev v cestnem prometu ali kadar je
z vozilom zaradi razmer na cestah onemogočena vožnja, se praktični del
vozniškega izpita ne začne oziroma se prekine. Praktični del vozniškega izpita
se ne začne ali se prekine tudi v primeru, kadar zaradi razmer v cestnem
prometu izpitne vožnje v skladu s predpisanim programom in merili ni mogoče
veljavno in zanesljivo oceniti.
(7) Trajanje praktičnega dela vozniškega izpita in prevožena
razdalja morata biti takšna, da se lahko veljavno in zanesljivo ocenijo
predpisana znanja, spretnosti in ravnanje kandidata za voznika pri vožnji v
cestnem prometu, pri čemer tretji del praktičnega dela vozniškega izpita traja:
-       
za kategoriji AM in F najmanj 20 minut,
-       
za kategorije A1, B1 in B najmanj 25 minut,
-       
za kategorije A2, A in BE najmanj 35 minut,
-       
za kategorije C, C1, C1E, CE, D1E in DE najmanj 55 minut,
-       
za kategoriji D1 in D najmanj 80 minut,
razen če ocenjevalec na vozniškem izpitu že
prej ugotovi, da kandidat za voznika vozniškega izpita ni opravil in se
posledično praktični del vozniškega izpita prekine.
(8) Praktični del vozniškega izpita kategorij AM, A1, A2 in A
se ne opravlja od 15. novembra do 15. marca prihodnjega leta, razen na
priobalnem območju Republike Slovenije, ki je določeno s predpisom, ki določa
uporabo zimske opreme, kjer se vozniški izpiti ne opravljajo od 1. decembra do
28. oziroma 29. februarja naslednjega leta. Praktični del vozniškega izpita
naštetih kategorij se ne opravlja tudi izven navedenih obdobij, če je temperatura
zraka manj kot 7 stopinj Celzija in so ceste suhe oziroma manj kot 12 stopinj
Celzija in so ceste mokre.
(9) Uspeh kandidata za voznika na praktičnem delu vozniškega
izpita se oceni z oceno: »je opravil« ali »ni opravil«.
(10) Oceno praktičnega dela vozniškega izpita sporoči
ocenjevalec na vozniškem izpitu kandidatu za voznika ustno in jo zapiše v
evidenčni karton vožnje.
(11) Če je bil kandidat za voznika na praktičnem delu
vozniškega izpita neuspešen, lahko ponovno opravlja praktični del vozniškega
izpita po poteku petih dni od zadnjega opravljanja praktičnega dela vozniškega
izpita.
10. člen
(posebnosti pri spremljanju kandidata za voznika na
praktičnem delu vozniškega izpita)
(1) Na praktičnem delu vozniškega izpita kategorij AM, A1, A2
in A spremljata učitelj vožnje in ocenjevalec na vozniškem izpitu kandidata za
voznika v osebnem avtomobilu šole vožnje, v kateri se je kandidat za voznika
usposobil. Ocenjevalec na vozniškem izpitu usmerjanje kandidata za voznika
prepusti neposredno učitelju vožnje, ki to opravi preko prostoročne naprave za
dvosmerno komunikacijo, po predhodnem napotku ocenjevalca na vozniškem izpitu.
(2) Na praktičnem delu vozniškega izpita kategorij B1 in F
ter kadar opravlja vozniški izpit kandidat za voznika, ki lahko zaradi svojih
telesnih zmožnosti vozi v cestnem prometu le tem zmožnostim prilagojeno vozilo,
pa to vozilo nima dovolj sedežev za kandidata za voznika, učitelja vožnje in
ocenjevalca na vozniškem izpitu ali pri tako prirejenem vozilu niso izpolnjeni
vsi varnostni pogoji za spremljanje kandidata za voznika, spremljata učitelj
vožnje in ocenjevalec na vozniškem izpitu kandidata za voznika v osebnem
avtomobilu šole vožnje, v kateri se je kandidat za voznika usposobil. V tem
primeru ocenjevalec na vozniškem izpitu usmerjanje kandidata za voznika
prepusti neposredno učitelju vožnje, ki to opravi preko prostoročne naprave za
dvosmerno komunikacijo, po predhodnem napotku ocenjevalca na vozniškem izpitu.
Konstrukcijske lastnosti traktorja in priklopnega vozila ter tovor ne smejo
zakrivati pogleda na kandidata za voznika iz spremljevalnega vozila.
(3) Vozilo šole vožnje iz prvega in drugega odstavka tega
člena, v katerem učitelj vožnje in ocenjevalec na vozniškem izpitu spremljata
kandidata za voznika, mora biti označeno s svetlobno tablo iz tretjega odstavka
31. člena ZVoz-1.
(4) Na praktičnem delu vozniškega izpita so prisotni:
-       
kandidat za voznika, ki opravlja praktični del vozniškega izpita;
-       
učitelj vožnje, ki spremlja kandidata za voznika na praktičnem delu
vozniškega izpita;
-       
ocenjevalec oziroma ocenjevalci na vozniškem izpitu, ki ocenjujejo
kandidata za voznika na praktičnem delu vozniškega izpita.
(5) Na praktičnem delu vozniškega izpita so lahko prisotni
tudi:
-       
strokovni vodja šole vožnje;
-       
ocenjevalec oziroma ocenjevalci na vozniškem izpitu, ki se dodatno
strokovno izpopolnjujejo;
-       
uradne osebe, pooblaščene za nadzor nad ocenjevanjem na vozniškem
izpitu;
-       
osebe, ki se usposabljajo za ocenjevanje na vozniškem izpitu;
-       
osebe, ki opravljajo preizkus usposobljenosti za ocenjevanje na
vozniškem izpitu;
-       
osebe, ki se usposabljajo za učitelja vožnje.
11. člen
(varnost na vozniškem izpitu)
Učitelj vožnje, ki spremlja kandidata za voznika na
praktičnem delu vozniškega izpita, mora takoj, ko zazna nevarnost in lahko
predvidi, da kandidat za voznika iz kakršnih koli razlogov ne bo pravočasno ali
pravilno ukrepal, ukrepati in pravočasno preprečiti nevarno prometno situacijo.
12. člen
(uporaba vozil in opreme)
(1) Praktični del vozniškega izpita se opravlja z vozilom
šole vožnje, v kateri se je kandidat za voznika usposabljal.
(2) Vozilo in kandidat za voznika morata biti opremljena v
skladu s predpisi, ki urejajo usposabljanje kandidatov za voznika.
(3) Ne glede na določbo prvega odstavka tega člena lahko
praktični del vozniškega izpita z vozilom, ki ni vozilo šole vožnje, opravlja
kandidat za voznika, ki:
-       
vozi vozilo, ki ni opremljeno s stopalko sklopke oziroma pri kategorijah
AM, A1, A2 in A z ročico sklopke, s katero upravlja voznik pri zagonu ali
ustavljanju vozila in menjavi prestav (v nadaljnjem besedilu: vozilo z
avtomatskim menjalnikom);
-       
vozi vozilo kategorije B1 ali C1;
-       
vozi skupino vozil, ki spada v kategorijo B s kodo administrativne
omejitve 96;
-       
lahko zaradi svojih telesnih zmožnosti vozi v cestnem prometu le tem
zmožnostim prilagojeno vozilo.
(4) Vozilo v primerih iz prejšnjega odstavka zagotovi
kandidat za voznika, pri čemer morajo vozila iz prve, druge in tretje alineje
prejšnjega odstavka izpolnjevati pogoje iz 13. člena in prvega odstavka 14.
člena tega pravilnika, vozila iz četrte alineje prejšnjega odstavka pa pogoje
iz 13. člena tega pravilnika.
(5) Če se praktični del vozniškega izpita opravlja na cesti,
kjer se neposredno plačuje uporaba ceste, te stroške krije kandidat za voznika.
13. člen
(ustreznost vozil in opreme)
(1) Praktični del vozniškega izpita se lahko opravlja le z
vozili, ki so tehnično brezhibna. Kandidat za voznika oziroma učitelj vožnje
ocenjevalcu na vozniškem izpitu na njegovo zahtevo omogoči, da preveri tehnično
brezhibnost vozila in mu predloži dokumente, iz katerih je razvidno
izpolnjevanje pogojev za udeležbo vozila v cestnem prometu in opravljanje
praktičnega dela vozniškega izpita. Če ocenjevalec na vozniškem izpitu oceni,
da vozilo ni tehnično brezhibno oziroma da ne izpolnjuje pogojev za udeležbo v cestnem
prometu ali opravljanje vozniškega izpita, se z vozniškim izpitom ne začne. Če
se pomanjkljivosti opazijo ali pojavijo med opravljanjem vozniškega izpita, se
vozniški izpit prekine za čas, ki je potreben, da se pomanjkljivosti odpravijo,
vendar za največ 15 minut. Če zaradi pomanjkljivosti vozniškega izpita ni
mogoče začeti ali dokončati, se glede stroškov vozniškega izpita šteje, kot da
je kandidat za voznika vozniški izpit opravljal.
(2) Vozila s sistemi aktivne varnosti, kot so sistemi za
opozarjanje na zapuščanje prometnega pasu, opozarjanje na oviro pred vozilom,
prikaz razdalje sledenja, zaznavanje prometne signalizacije, opozarjanje na
vozilo v mrtvem kotu zunanjih vzvratnih ogledal in drugi, se lahko uporabljajo
na vozniškem izpitu, če voznika zgolj opozarjajo na njegove napake in na
nevarnosti, z vozilom pa še vedno upravlja voznik.
(3) Določbe prejšnjega odstavka se smiselno uporabljajo tudi
za naprave, kot so parkirni senzorji, pomoč pri parkiranju, obveščanje o
največji dovoljeni hitrosti na cesti ali njenem delu, kamera za vzvratno vožnjo
itd.
(4) Določbe drugega odstavka tega člena ne veljajo za:
-       
sisteme za nadzor stabilnosti, zaviranja in pogona;
-       
sisteme, ki pomagajo preprečiti ali ublažiti trk, kadar do nevarnosti
trka tudi dejansko pride;
-       
vse sisteme in naprave, ki jih ni mogoče izklopiti.
14. člen
(vozila)
(1) Praktični del vozniškega izpita kandidati za voznika
opravljajo z vozilom, ki izpolnjuje naslednje pogoje:
1.     
za kategorijo AM:
- 
moped (kolo z motorjem) z dvema kolesoma, ki doseže hitrost 45 km/h;
2.     
za kategorijo A1:
- 
motorno kolo, ki spada v to kategorijo, brez stranske prikolice, z močjo
največ 11 kW ter razmerjem med močjo motorja in maso vozila, ki ne presega 0,1
kW/kg, ki lahko doseže hitrost najmanj 90 km/h. Če motorno kolo poganja motor z
notranjim zgorevanjem, mora biti delovna prostornina motorja najmanj 115 ccm,
če ga poganja električni motor, mora biti razmerje med močjo motorja in maso
vozila najmanj 0,08 kW/kg;
3.     
za kategorijo A2:
- 
motorno kolo, ki spada v to kategorijo, brez stranske prikolice, z močjo
najmanj 20 kW in največ 35 kW ter razmerjem med močjo motorja in maso vozila,
ki ne presega 0,2 kW/kg. Če motorno kolo poganja motor z notranjim
izgorevanjem, mora biti delovna prostornina motorja najmanj 245 ccm, če ga
poganja električni motor, mora biti razmerje med močjo motorja in maso vozila
najmanj 0,15 kW/kg;
4.     
za kategorijo A:
- 
motorno kolo, ki spada v to kategorijo, brez stranske prikolice,
katerega masa brez tovora ali potnikov presega 175 kg, z močjo motorja najmanj
50 kW. Če motorno kolo poganja motor z notranjim izgorevanjem, mora biti
delovna prostornina motorja najmanj 595 ccm, če ga poganja električni motor,
mora biti razmerje med močjo motorja in maso vozila najmanj 0,25 kW/kg;
5.     
za kategorijo B1:
- 
štirikolo, ki lahko doseže hitrost najmanj 60 km/h;
6.     
za kategorijo B:
- 
osebni avtomobil, ki doseže hitrost 130 km/h, z najmanj štirimi vrati,
opremljen s tritočkovnimi varnostnimi pasovi in naslonjali za glavo na najmanj
dveh sedežih v drugi sedežni vrsti ter z napravo, ki med zaviranjem preprečuje
blokiranje koles;
7.     
za kategorijo C1:
- 
tovorno vozilo, ki spada v to kategorijo, z največjo dovoljeno maso
najmanj 4000 kg in z dolžino najmanj 5 m, ki lahko doseže hitrost najmanj 80
km/h. Motorno vozilo mora biti opremljeno z napravo, ki med zaviranjem
preprečuje blokiranje koles, in tahografom iz Uredbe (EU) št. 165/2014
Evropskega parlamenta in Sveta z dne 4. februarja 2014 o tahografih v cestnem
prometu, razveljavitvi Uredbe Sveta (EGS) št. 3821/85 o tahografu (nadzorni
napravi) v cestnem prometu in spremembi Uredbe (ES) št. 561/2006 Evropskega
parlamenta in Sveta o usklajevanju določene socialne zakonodaje v zvezi s
cestnim prometom (UL L št. 60 z dne 28. 2. 2014, str. 1); (v nadaljnjem
besedilu: tahograf). Tovorni del mora biti zaprte izvedbe (keson s ponjavo ali
furgon) ter najmanj tako širok in visok kakor kabina;
8.     
za kategorijo C:
- 
tovorno vozilo, ki spada v to kategorijo, z največjo dovoljeno maso
najmanj 12000 kg, z dolžino najmanj 8 m in širino najmanj 2,4 m. Motorno vozilo
mora biti opremljeno z napravo, ki med zaviranjem preprečuje blokiranje koles,
z menjalnikom, ki omogoča vozniku ročno izbiro prestav, ter tahografom. Tovorni
del mora biti zaprte izvedbe (keson s ponjavo ali furgon) ter najmanj tako
širok in visok kakor kabina. Skupna masa vozila mora biti najmanj 10000 kg,
vozilo pa mora doseči hitrost najmanj 80 km/h;
9.     
za kategorijo D1:
- 
avtobus, ki spada v to kategorijo (razen vozil, ki so po obliki ali
namenu karoserije opredeljena kot mestni, specialni, bivalni ali gasilski avtobus),
z največjo dovoljeno maso najmanj 4000 kg, ki lahko doseže hitrost najmanj 80
km/h in meri v dolžino najmanj 5 m. Motorno vozilo mora biti opremljeno z
napravo, ki med zaviranjem preprečuje blokiranje koles, ter tahografom;
10.  
za kategorijo D:
- 
avtobus, ki spada v to kategorijo (razen vozil, ki so po obliki ali
namenu karoserije opredeljena kot mestni, zgibni mestni, specialni, bivalni ali
gasilski avtobus). Vozilo mora biti dolgo najmanj 10 m, široko najmanj 2,4 m,
doseči hitrost najmanj 80 km/h in biti opremljeno z napravo, ki med zaviranjem
preprečuje blokiranje koles, ter tahografom;
11.  
za kategorijo BE:
- 
skupina vozil, ki je sestavljena iz ustreznega vlečnega vozila
kategorije B z dodanim priklopnim vozilom, katerega največja dovoljena masa ne
sme biti manjša od 1000 kg in ne sme presegati 3500 kg, ki lahko doseže hitrost
najmanj 100 km/h in ne spada v kategorijo B. Priklopno vozilo mora biti zaprte
izvedbe (keson s ponjavo ali furgon) ter široko in visoko vsaj toliko kakor
vlečno vozilo. Zaprti del priklopnega vozila sme biti tudi ožji od vlečnega, če
je pogled nazaj iz slednjega mogoč le z uporabo zunanjih vzvratnih ogledal
motornega vozila. Največja dovoljena masa skupine vozil mora presegati 3500 kg.
Skupna masa priklopnega vozila ne sme biti manjša od 800 kg;
12.  
za vožnjo skupine vozil kategorije B s kodo administrativne omejitve 96:
- 
skupina vozil, ki je sestavljena iz ustreznega vlečnega vozila
kategorije B z najmanj petimi sedeži in dodanim priklopnim vozilom, ki ni lahki
priklopnik, in ki lahko doseže hitrost najmanj 100 km/h. Priklopno vozilo mora
biti zaprte izvedbe (keson s ponjavo ali furgon) ter široko in visoko vsaj
toliko kakor vlečno vozilo. Zaprti del priklopnega vozila sme biti tudi ožji od
vlečnega, če je pogled nazaj iz slednjega mogoč le z uporabo zunanjih vzvratnih
ogledal motornega vozila. Največja dovoljena masa skupine vozil mora presegati
3500 kg, a ne preseči 4250 kg. Če največja dovoljena masa vlečnega oziroma
priklopnega vozila ni določena, mora masa skupine vozil presegati 3500 kg, a ne
presegati 4250 kg. Skupna masa priklopnega vozila ne sme biti manjša od 800 kg;
13.  
za kategorijo C1E:
- 
skupina vozil, sestavljena iz tovornega vozila kategorije C1, ki
izpolnjuje pogoje iz 7. točke tega odstavka in mu je dodano priklopno vozilo z
največjo dovoljeno maso najmanj 1250 kg. Ta skupina mora imeti dolžino najmanj
8 m in doseči hitrost najmanj 80 km/h. Tovorni del priklopnega vozila mora biti
zaprte izvedbe (keson s ponjavo ali furgon) ter najmanj tako širok in visok
kakor kabina vlečnega vozila. Zaprti del priklopnega vozila sme biti tudi ožji
od vlečnega vozila, če je pogled nazaj iz slednjega mogoč le z uporabo zunanjih
vzvratnih ogledal motornega vozila. Skupna masa priklopnega vozila ne sme biti
manjša od 800 kg. Skupina vozil mora doseči hitrost najmanj 80 km/h;
14.  
za kategorijo CE:
- 
skupina vozil, sestavljena iz tovornega vozila kategorije C, ki mu je
dodano priklopno vozilo dolžine najmanj 7,5 m, ali s kombinacijo skupine vozil
iz sedlastega vlačilca in ustreznega polpriklopnika. Ta skupina mora imeti
najmanj 20000 kg največje dovoljene mase, dolžino najmanj 14 m in širino
najmanj 2,4 m. Doseči mora hitrost najmanj 80 km/h. Skupina vozil mora biti
opremljena z napravo, ki med zaviranjem preprečuje blokiranje koles, vlečno vozilo
pa še z menjalnikom, ki omogoča vozniku ročno izbiro prestav, ter tahografom.
Tovorni del mora biti zaprte izvedbe (keson s ponjavo ali furgon) ter najmanj
tako širok in visok kakor kabina, skupna masa skupine vozil pa mora biti
najmanj 15000 kg;
15.  
za kategorijo D1E:
- 
skupina vozil, ki je sestavljena iz avtobusa kategorije D1, ki
izpolnjuje pogoje iz 9. točke tega odstavka, in priklopnika z največjo
dovoljeno maso najmanj 1250 kg. Tovorni del priklopnika mora biti zaprte
izvedbe ter najmanj 2 m širok in 2 m visok. Priklopno vozilo mora imeti najmanj
800 kg skupne mase. Skupina vozil mora doseči hitrost najmanj 80 km/h;
16.  
za kategorijo DE:
- 
skupina vozil, ki je sestavljena iz avtobusa kategorije D, ki izpolnjuje
pogoje iz 10. točke tega odstavka, in priklopnika z največjo dovoljeno maso
najmanj 1250 kg. Tovorni del priklopnika mora biti zaprte izvedbe (keson s
ponjavo ali furgon) ter biti najmanj 2 m širok in 2 m visok. Priklopno vozilo
mora imeti najmanj 800 kg skupne mase. Skupina vozil mora doseči hitrost najmanj
80 km/h;
17.  
za kategorijo F:
- 
traktor, ki mu je dodan traktorski priklopnik, katerega konstrukcijsko
določena hitrost je večja od 30 km/h. Traktorski priklopnik mora biti
obremenjen najmanj z eno tretjino svoje nosilnosti.
(2) Vozila kategorij C1, C1E, C, CE in vozila kategorije B,
ki imajo poleg sedeža za voznika v isti vrsti še dva sedeža, morajo biti na
praktičnem delu vozniškega izpita opremljena z nehomologiranim dodatnim
notranjim vzvratnim ogledalom, nameščenim v desnem spodnjem ali zgornjem kotu
vetrobranskega stekla, s pomočjo katerega lahko ocenjevalec na vozniškem izpitu
na diskreten način spremlja opazovanje prometa kandidata za voznika.
(3) Notranjost vozila mora biti čista in urejena. V drugi
sedežni vrsti pri vozilih kategorije B ne sme biti prtljage in drugih
predmetov, razen na za to namenjenih mestih.
15. člen
(ugovor)
(1) Direktor javne agencije pri presojanju ugovora kandidata
za voznika zoper oceno na vozniškem izpitu:
-       
potrdi oceno, če ugotovi, da je ocena vozniškega izpita pravilna;
-       
spremeni oceno, če ugotovi, da je bila ocena vozniškega izpita napačna;
-       
odloči, da se vozniški izpit ponovi, če ni mogoče ugotoviti, ali je bila
ocena vozniškega izpita pravilna oziroma napačna.
(2) Kandidat za voznika, ki je podal ugovor, do dokončne
odločitve o ugovoru ne sme ponovno opravljati vozniškega izpita.
16. člen
(preložitev vozniškega izpita)
(1) Kandidatu za voznika, ki iz upravičenega razloga ne
pristopi k vozniškemu izpitu, se dovoli, da opravlja vozniški izpit kasneje.
Razlog je upravičen, če je nastal kakšen nepredvidljiv dogodek, ki je kandidatu
za voznika preprečil pristop k vozniškemu izpitu ter tega dogodka ni bilo
mogoče preprečiti ali ni bilo mogoče preprečiti njegovih posledic in ga ni
zakrivil kandidat za voznika sam. O upravičenosti razloga presoja upravna
enota, ki v primeru upravičenosti kandidatu za voznika določi drug termin
opravljanja vozniškega izpita.
(2) Določitev drugega termina opravljanja vozniškega izpita
iz prejšnjega odstavka je mogoča v obdobju največ treh mesecev od prijave k
teoretičnemu oziroma praktičnemu delu vozniškega izpita.
(3) Če kandidat za voznika brez upravičenega razloga ne
pristopi k vozniškemu izpitu ali če pred začetkom vozniškega izpita odstopi ali
ne predloži listin in dokazil iz 4. člena tega pravilnika ali nima pripomočkov
za vožnjo, ki so vpisani v njegovem zdravniškem spričevalu, se mora za
opravljanje vozniškega izpita pri upravni enoti ponovno prijaviti. V tem
primeru se glede stroškov vozniškega izpita šteje, kot da je kandidat za
voznika vozniški izpit opravljal.
III. POSEBNE DOLOČBE O OPRAVLJANJU PRAKTIČNEGA DELA
VOZNIŠKEGA IZPITA ZA OSEBE, KI ZAHTEVAJO ZAMENJAVO VELJAVNEGA VOZNIŠKEGA
DOVOLJENJA, IZDANEGA V TUJINI, ZA SLOVENSKO VOZNIŠKO DOVOLJENJE
17. člen
(dokazila ob opravljanju vozniškega izpita in ob
priglasitvi)
(1) Oseba, ki pristopi k opravljanju praktičnega dela
vozniškega izpita zaradi zamenjave vozniškega dovoljenja, izdanega v tujini, za
slovensko vozniško dovoljenje, mora pred začetkom vozniškega izpita izkazati
ocenjevalcu na vozniškem izpitu svojo istovetnost z veljavnim uradnim
identifikacijskim dokumentom, opremljenim s fotografijo, oziroma z veljavno
tujo potno listino ter predložiti na vpogled evidenčni karton vožnje in
veljavno vozniško dovoljenje, izdano v tujini.
(2) Oseba iz prejšnjega odstavka se k opravljanju praktičnega
dela vozniškega izpita priglasi pri upravni enoti, ki preveri izpolnjevanje
pogojev za zamenjavo vozniškega dovoljenja, izdanega v tujini, za slovensko
vozniško dovoljenje in osebo prijavi na praktični del vozniškega izpita.
18. člen
(opravljanje praktičnega dela vozniškega izpita)
Za osebe iz prvega odstavka prejšnjega člena se glede
programa in meril ocenjevanja, poteka vozniškega izpita, spremljanja,
zagotavljanja varnosti, vozil, opreme, ugovora in preložitve vozniškega izpita
uporabljajo določbe 6., 9., 10., 11., 12., 13., 14., 15. in 16. člena tega
pravilnika.
IV. KRAJI IN KATEGORIJE VOZIL, ZA KATERE SE V POSAMEZNEM
KRAJU OPRAVLJAJO VOZNIŠKI IZPITI
19. člen
(kraji in kategorije motornih vozil za opravljanje
teoretičnega dela vozniškega izpita)
(1) Teoretični del vozniškega izpita za vse kategorije
motornih vozil se opravlja v Brežicah, Celju, Črnomlju, Domžalah, na Jesenicah,
v Kočevju, Kopru, Kranju, Krškem, Ljubljani, Mariboru, Murski Soboti, Novi
Gorici, Novem mestu, Postojni, na Ptuju, v Sežani, Slovenj Gradcu, Trbovljah in
Velenju.
(2) Ne glede na določbo prejšnjega odstavka se teoretični del
vozniškega izpita lahko opravlja tudi v Ajdovščini, Idriji, Ilirski Bistrici,
Litiji, Ormožu, na Ravnah na Koroškem, v Slovenski Bistrici in Tolminu, če je
opravljanje vozniškega izpita omogočeno pod pogoji, določenimi v tem
pravilniku.
20. člen
(kraji in kategorije motornih vozil za opravljanje
praktičnega dela vozniškega izpita)
(1) Praktični del vozniškega izpita se za posamezne
kategorije motornih vozil opravlja v naslednjih krajih:
-       
Ajdovščina: kategorije AM, A1, A2, A, B, BE in F;
-       
Brežice: kategorije AM, A1, A2, A, B1, B, BE, C1, C1E, C, CE, D1, D1E,
D, DE in F;
-       
Celje: kategorije AM, A1, A2, A, B1, B, BE, C1, C1E, C, CE, D1, D1E, D,
DE in F;
-       
Črnomelj: kategorije AM, A1, A2, A, B1, B, BE in F;
-       
Domžale: kategorije AM, A1, A2, A, B1, B, BE, C1, C1E, C, CE in F;
-       
Ilirska Bistrica: kategorije AM, A1, B, BE in F;
-       
Jesenice: kategorije AM, A1, A2, A, B1, B, BE, C1, C1E, C, CE in F;
-       
Kočevje: kategorije AM, A1, A2, A, B1, B, BE, C1, C1E, C, CE in F;
-       
Koper: kategorije AM, A1, A2, A, B1, B, BE, C1, C1E, C, CE, D1, D1E, D,
DE in F;
-       
Kranj: kategorije AM, A1, A2, A, B1, B, BE, C1, C1E, C, CE, D1, D1E, D,
DE in F;
-       
Krško: kategorije AM, A1, A2, A, B1, B, BE, C1, C1E, C, CE, D1, D1E, D,
DE in F;
-       
Ljubljana: kategorije AM, A1, A2, A, B1, B, BE, C1, C1E, C, CE, D1, D1E,
D, DE in F;
-       
Maribor: kategorije AM, A1, A2, A, B1, B, BE, C1, C1E, C, CE, D1, D1E,
D, DE in F;
-       
Murska Sobota: kategorije AM, A1, A2, A, B1, B, BE, C1, C1E, C, CE, D1,
D1E, D, DE in F;
-       
Nova Gorica: kategorije AM, A1, A2, A, B1, B, BE, C1, C1E, C, CE, D1,
D1E, D, DE in F;
-       
Novo mesto: kategorije AM, A1, A2, A, B1, B, BE, C1, C1E, C, CE, D1,
D1E, D, DE in F;
-       
Postojna: kategorije AM, A1, A2, A, B1, B, BE, C1, C1E, C, CE, D1, D1E,
D, DE in F;
-       
Ptuj: kategorije AM, A1, A2, A, B1, B, BE, C1, C1E, C, CE in F;
-       
Sežana: kategorije AM, A1, A2, A, B1, B, BE in F;
-       
Slovenj Gradec: kategorije AM, A1, B1, B, BE in F;
-       
Tolmin: kategorije AM, B, BE in F;
-       
Trbovlje: kategorije AM, A1, A2, A, B1, B, BE in F;
-       
Velenje: kategorije AM, A1, A2, A, B1, B, BE, C1, C1E, C, CE, D1, D1E,
D, DE in F.
(2) V kraju iz prejšnjega odstavka, kjer se opravlja
praktični del vozniškega izpita, zagotavlja predpisano površino za preizkus
spretnosti javna agencija.
(3) Ne glede na določbo prvega odstavka tega člena se
praktični del vozniškega izpita za kategoriji AM in F lahko opravlja tudi izven
krajev, določenih v prvem odstavku tega člena, če je opravljanje vozniškega izpita
omogočeno pod pogoji, določenimi v tem pravilniku, pri čemer se preizkus
spretnosti z vozilom opravi na predpisani vadbeni površini šole vožnje, v
kateri se je kandidat za voznika usposobil za vozniški izpit.
(4) V primerih iz drugega in tretjega odstavka tega člena se
mora predpisana vadbena površina šole vožnje nahajati v kraju, v katerem se
opravlja vozniški izpit, oziroma v njegovi neposredni bližini.
V. IZPITNA DOKUMENTACIJA, STATISTIČNI PODATKI IN EVIDENCA O
VOZNIŠKIH IZPITIH
21. člen
(izpitna dokumentacija)
(1) Izpitno dokumentacijo sestavljata:
-       
test, ki ga je reševal kandidat za voznika na teoretičnem delu
vozniškega izpita,
-       
izpolnjen obrazec za ocenjevanje praktičnega dela vozniškega izpita.
(2) Test, ki ga je reševal kandidat za voznika na teoretičnem
delu vozniškega izpita, se hrani v elektronski obliki.
(3) Obrazec za ocenjevanje praktičnega dela vozniškega izpita
se vodi in hrani v elektronski obliki. Vsebina obrazca je določena v Prilogi 1
tega pravilnika. Za zapis relacije izpitne vožnje, časa dejanskega začetka in
konca vozniškega izpita ter časa in kraja dogodkov, ki jih v zvezi s potekom
vozniškega izpita zabeleži ocenjevalec na vozniškem izpitu, se lahko
uporabljajo podatki, pridobljeni s tehničnimi sredstvi. Podpis ocenjevalca na
vozniškem izpitu nadomeščajo avtomatsko pridobljeni podatki o prijavi
uporabnika v sistem. V času vozniškega izpita se ti podatki hranijo izključno
na napravi, s pomočjo katere se vodi obrazec, in se prenesejo v predpisane
evidence šele po koncu vozniškega izpita. V primeru tehničnih težav (npr.
nedelovanje naprave za elektronsko vodenje obrazca), se uporabi obrazec iz
Priloge 1 tega pravilnika, zahtevani podatki iz obrazca pa se po končanem
vozniškem izpitu ročno zabeležijo v predpisane evidence.
(4) Podatke o poteku vozniških izpitov, razen osebnih
podatkov kandidatov za voznika, lahko javna agencija obdeluje za namen
sprejemanja ustreznih ukrepov za izboljšanje področja opravljanja vozniških
izpitov.
(5) Izpitna dokumentacija se hrani trajno.
22. člen
(statistični podatki)
(1) Javna agencija vodi statistiko o opravljanih vozniških
izpitih za teoretični in praktični del vozniškega izpita. Podatke pridobiva iz
evidence o opravljanju vozniških izpitov.
(2) Posamezni šoli vožnje se na njeno zahtevo največ enkrat v
posameznem koledarskem letu posredujejo podatki o številu opravljanih in
uspešno opravljenih teoretičnih delih vozniških izpitov skupaj in po posameznih
kategorijah za kandidate za voznika, ki so se prijavili k teoretičnemu delu
vozniškega izpita z evidenčnim kartonom, ki ga je izdala ta šola vožnje.
(3) Javna agencija na svoji spletni strani mesečno objavlja
naslednje statistične podatke:
-       
število opravljanih vozniških izpitov,
-       
število opravljanih in uspešno opravljenih vozniških izpitov skupaj,
-       
povprečno število učnih ur praktičnega dela usposabljanja po posameznih
kategorijah.
23. člen
(evidenca o opravljanju vozniških izpitov)
Javna agencija vnaša v evidenco o opravljanju vozniških
izpitov, ki jo v elektronski obliki vodi ministrstvo, pristojno za promet,
naslednje podatke:
-       
šolo vožnje, v kateri se je kandidat za voznika usposabljal, in osebno
ime učitelja vožnje, ki je kandidata za voznika spremljal na vozniškem izpitu,
če sta drugačna od tistih, vnesenih v evidenco o opravljanju vozniških izpitov
ob priglasitvi oziroma prijavi k vozniškemu izpitu,
-       
uspeh na vozniškem izpitu,
-       
število učnih ur praktičnega dela usposabljanja,
-       
osebno ime ocenjevalca oziroma ocenjevalcev na vozniškem izpitu, ki je
ocenjeval oziroma so ocenjevali kandidata za voznika na vozniškem izpitu,
-       
šifro vzroka v primeru negativne ocene na praktičnem delu vozniškega
izpita,
-       
kodo administrativne omejitve, če je kandidat za voznika opravljal
praktični del vozniškega izpita z vozilom z avtomatskim menjalnikom.
VI. USPOSABLJANJE IN PREIZKUS USPOSOBLJENOSTI ZA OCENJEVANJE
NA VOZNIŠKEM IZPITU
24. člen
(usposabljanje za ocenjevanje na vozniškem izpitu)
(1) Program usposabljanja ocenjevalcev na vozniškem izpitu za
ocenjevanje na vozniškem izpitu obsega teoretični in praktični del iz Priloge
2, ki je sestavni del tega pravilnika.
(2) Program usposabljanja za kategorijo B obsega 50
pedagoških ur teoretičnega dela usposabljanja in 40 ur praktičnega dela
usposabljanja.
(3) Program usposabljanja za druge kategorije obsega 20
pedagoških ur teoretičnega dela usposabljanja in 28 ur praktičnega dela
usposabljanja.
(4) Pogoj za vključitev v usposabljanje za druge kategorije
je končano usposabljanje za kategorijo B.
(5) Vozila, ki se uporabljajo v okviru praktičnega dela
programa usposabljanja, morajo izpolnjevati pogoje iz 13. člena in prvega
odstavka 14. člena tega pravilnika.
(6) Javna agencija izda osebi, ki opravi usposabljanje za
ocenjevanje na vozniškem izpitu, potrdilo o opravljenem usposabljanju na
obrazcu iz Priloge 3, ki je sestavni del tega pravilnika. Šteje se, da je oseba
opravila usposabljanje, če je bila prisotna na teoretičnem delu usposabljanja
najmanj 80 odstotkov časa, na praktičnem delu usposabljanja pa v celoti.
25. člen
(prijava k preizkusu usposobljenosti)
K preizkusu usposobljenosti za ocenjevanje na vozniškem
izpitu se oseba prijavi s prijavnico iz Priloge 4, ki je sestavni del tega
pravilnika.
26. člen
(potek preizkusa usposobljenosti)
(1) Preizkus usposobljenosti za ocenjevanje na vozniškem
izpitu je sestavljen iz teoretičnega in praktičnega dela ter se opravlja za
kategorije A, B, C, CE in D. Uspešno opravljen preizkus za kategorijo CE se
prizna tudi za kategoriji BE in C, uspešno opravljen preizkus za kategoriji CE
in D pa se prizna tudi za kategorijo DE.
(2) Teoretični del preizkusa se opravlja pred komisijo, ki jo
sestavljajo predsednik in najmanj en član komisije. Praktični del preizkusa
ocenjuje predsednik ali član komisije.
(3) Teoretični del preizkusa obsega preverjanje znanja, ki je
predpisano s programom usposabljanja za ocenjevanje na vozniškem izpitu,
določenem v Prilogi 2 tega pravilnika, ter se opravlja pisno in ustno.
(4) Praktični del preizkusa je sestavljen iz dveh delov. Prvi
del obsega vožnjo v cestnem prometu, ki vključuje prikaz vsebin vseh treh delov
praktičnega dela vozniškega izpita, ob upoštevanju vidikov defenzivne in varčne
vožnje. Drugi del obsega izpeljavo ocenjevanja na praktičnem delu vozniškega
izpita, od sprejema kandidata za voznika do analize vozniškega izpita in izreka
ocene.
(5) Teoretični in praktični del preizkusa se ocenita z oceno
»je opravil« oziroma »ni opravil«. Za uspešno opravljen teoretični del
preizkusa je treba doseči najmanj 88 % točk na pisnem preizkusu s področja
vsebin teoretičnega dela vozniškega izpita ter najmanj 60 % pri pisnem in ustnem
delu preizkusa iz ostalih vsebin. Če oseba, ki opravlja preizkus, ni bila
uspešna na teoretičnem delu preizkusa, se šteje, da preizkusa usposobljenosti
ni opravila. Na prvem delu praktičnega dela preizkusa oseba, ki opravlja
preizkus, pokaže, da pozna vsebine praktičnega dela vozniškega izpita ter da
ima znanje in spretnosti vožnje, ki ustrezajo višjim merilom, kakor so potrebna
za pridobitev vozniškega dovoljenja. Na drugem delu praktičnega dela preizkusa
oseba, ki opravlja preizkus, pokaže, da zna pravilno oceniti kandidata za
voznika na praktičnem delu vozniškega izpita in pokaže zadovoljiva znanja in
spretnosti v skladu z nalogami in cilji praktičnega dela programa usposabljanja
za ocenjevanje na vozniškem izpitu.
(6) Praktični del preizkusa usposobljenosti lahko opravlja
oseba, ki je uspešno opravila teoretični del preizkusa usposobljenosti. Oseba,
ki ni bila uspešna na praktičnem delu preizkusa, lahko ponovno opravlja ta del
preizkusa usposobljenosti. Oseba, ki tudi drugič ni bila uspešna na praktičnem
delu preizkusa, opravlja preizkus usposobljenosti ponovno v celoti.
(7) Kategoriji DE in D1E lahko ocenjuje tudi oseba, ki je
uspešno opravila preizkus usposobljenosti za kategoriji D in CE. Kategorijo B s
kodo administrativne omejitve 96, lahko ocenjuje oseba, ki je uspešno opravila
preizkus usposobljenosti za kategorijo CE.
27. člen
(dokumentacija o preizkusu usposobljenosti in hramba
podatkov)
(1) Dokumentacijo o poteku preizkusa usposobljenosti za
ocenjevanje na vozniškem izpitu sestavljajo:
-       
pisni test,
-       
seznam vprašanj, zastavljenih na ustnem delu preizkusa, in pisna
obrazložitev ocene tega dela preizkusa,
-       
obrazec za ocenjevanje, izpolnjen pri ocenjevanju kandidata za voznika
na praktičnem delu vozniškega izpita,
-       
pisna obrazložitev ocene praktičnega dela preizkusa,
-       
zapisnik o poteku preizkusa.
(2) Dokumentacija iz prejšnjega odstavka se hrani 5 let,
podatki iz evidence iz štirinajstega odstavka 75. člena ZVoz-1 pa trajno.
(3) Zapisnik o poteku preizkusa se vodi na obrazcu iz Priloge
5, ki je sestavni del tega pravilnika.
(4) Osebi, ki opravi preizkus usposobljenosti za ocenjevanje
na vozniškem izpitu, se izda potrdilo o opravljenem preizkusu na obrazcu iz
Priloge 6, ki je sestavni del tega pravilnika. Potrdilo se izda najkasneje v
osmih dneh od dneva, ko je oseba opravila preizkus.
28. člen
(stroški usposabljanja in opravljanja preizkusa
usposobljenosti)
Stroške usposabljanja in preizkusa usposobljenosti za
ocenjevanje na vozniškem izpitu plača oseba, ki opravlja usposabljanje in
preizkus usposobljenosti.

Priloga
1: Program in merila ocenjevanja na vozniškem izpitu
Priloga
2: Program usposabljanja za ocenjevanje na vozniškem izpitu
Priloga
3: Potrdilo o opravljenem usposabljanju za ocenjevanje na vozniškem izpitu
Priloga
4: Prijavnica k preizkusu usposobljenosti za ocenjevanje na vozniškem izpitu
Priloga
5: Zapisnik o preizkusu usposobljenosti za ocenjevanje na vozniškem izpitu
Priloga
6: Potrdilo o opravljenem preizkusu usposobljenosti za ocenjevanje na vozniškem
izpitu

Pravilnik o vozniškem izpitu (Uradni list RS,
št. 162/20) vsebuje naslednje prehodne in
končno določbo:
»VII. PREHODNE IN KONČNA DOLOČBA
29. člen
(vadbena površina)
Določba četrtega odstavka 9. člena tega pravilnika o vadbeni
površini za preizkus spretnosti vožnje z motornimi vozili kategorij B s kodo
administrativne omejitve 96, BE, C1, C1E, C, CE, D1, D1E, D, DE in F, se začne
uporabljati eno leto po uveljavitvi tega pravilnika. Do takrat se preizkus
spretnosti vožnje opravi v okviru tretjega dela vozniškega izpita na javnih
cestah in drugih površinah, ki jih vozniki motornih vozil lahko uporabljajo in
omogočajo izvedbo predpisanih elementov preizkušanja.
30. člen
(obrazec za ocenjevanje
praktičnega dela vozniškega izpita)
Do vzpostavitve elektronske informacijske podpore, vendar
najkasneje do 31. decembra 2023, se ocenjevanje praktičnega dela vozniškega
izpita iz tretjega odstavka 21. člena tega pravilnika vodi na obrazcu iz
Priloge 1 tega pravilnika in se hrani najmanj tri leta.
31. člen
(usposabljanje za
ocenjevanje na vozniškem izpitu)
Usposabljanja za ocenjevanje na vozniškem izpitu, začeta pred
uveljavitvijo tega pravilnika, se končajo v skladu z določbami tega pravilnika.
32. člen
(prenehanje uporabe)
Z dnem uveljavitve tega pravilnika se prenehata uporabljati
Pravilnik o vozniškem izpitu (Uradni list RS, št. 38/13, 104/13 in 85/16 –
ZVoz-1) in Pravilnik o izpitnih centrih za opravljanje vozniškega izpita za
voznike motornih vozil (Uradni list RS, št. 60/15 in 85/16 – ZVoz-1).
33. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi Pravilnika o vozniškem
izpitu (Uradni list RS, št. 175/20) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Določba spremenjenega drugega odstavka 14. člena pravilnika
se začne uporabljati 17. decembra 2020.
3. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o vozniškem izpitu (Uradni list RS, št. 199/21) vsebuje naslednji končni določbi:
»KONČNI DOLOČBI
7. člen
(začetek uporabe)
Določbi spremenjenega drugega odstavka 19. člena in prvega
odstavka 20. člena pravilnika se začneta uporabljati 1. januarja 2022.
8. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.