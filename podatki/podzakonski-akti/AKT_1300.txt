1. člen
(vsebina splošnega akta)
Ta splošni akt določa način določanja območij pokrivanja iz
3. točke prvega odstavka 64. člena Zakona
o elektronskih komunikacijah (Uradni list RS, št. 130/22
in 18/23 – ZDU-1O; v nadaljnjem besedilu: zakon) za primere, ko je predmet
odločbe dodelitev radijskih frekvenc za opravljanje analogne radiodifuzije.
2. člen
(pomen izrazov)
(1) Izrazi, uporabljeni
v tem splošnem aktu, pomenijo:
1.     
Koristni signal je signal radijske postaje, za katero se določa območje
pokrivanja.
2.     
Kot do čistine (angl. »terrain clearance angle«) je kot, ki se ga
uporablja pri natančnejšem določanju vpliva radijskih postaj in se ga določi v
skladu s priporočilom ITU-R P.1546.
3.     
Minimalna jakost koristnega signala je električna poljska jakost, ki jo
mora dosegati koristni signal znotraj območja pokrivanja. Za radijske postaje v
frekvenčnem področju od 526,5 do 1606,5 kHz se za minimalno jakost koristnega
signala upoštevajo vrednosti, ki so določene v Sporazumu iz Ženeve leta 1975,
za radijske postaje v frekvenčnem področju od 87,5 do 108,0 MHz se za minimalno
jakost koristnega signala upoštevajo vrednost, ki je določena v odločbi o
dodelitvi radijskih frekvenc oziroma 66 dBμV/m, v primeru, ko ta v odločbi o
dodelitvi radijskih frekvenc ni določena.
4.     
Motilni signal je signal katerekoli druge radijske postaje, ki vpliva na
sprejem koristnega signala.
5.     
Pravilnik o radiokomunikacijah Mednarodne telekomunikacijske zveze (v
nadaljnjem besedilu: ITU) je dokument ITU o skupnih mednarodnih zahtevah za
radiokomunikacije, ki se spreminja na svetovni radiokomunikacijski konferenci
in je na voljo v prostorih Agencije za komunikacijska omrežja in storitve
Republike Slovenija (v nadaljnjem besedilu: agencija).
6.     
Priporočila ITU-R so priporočila s področja radiokomunikacij, ki jih
sprejema in objavlja ITU.
7.     
Priporočilo ITU-R P.368 je priporočilo za podatke o električni poljski
jakosti in njeni odvisnosti od lastnosti zemlje na podlagi razširjanja
zemeljskega vala (angl. »ground-wave propagation«) za frekvence med 10 kHz in
30 MHz.
8.     
Priporočilo ITU-R P.1546 je priporočilo za napoved vpliva radijskih
postaj v radiodifuzni storitvi, kopenski mobilni storitvi, pomorski mobilni
storitvi in določenih fiksnih storitvah v radiofrekvenčnem pasu od 30 MHz do
4.000 MHz.
9.     
Sporazum iz Ženeve leta 1975 je mednarodni dokument, ki določa način
uporabe radijskih frekvenc, njihovo dodelitev, koordinacijo, osnovne
značilnosti radijskih postaj in druge podatke, potrebne za oddajanje v frekvenčnih
področjih od 148,5 do 283,5 kHz in od 526,5 do 1606,5 kHz.
10.  
Sporazum iz Ženeve leta 1984 je mednarodni dokument, ki določa način
uporabe radijskih frekvenc, njihovo dodelitev in koordinacijo, osnovne
značilnosti radijskih postaj in druge podatke, potrebne za oddajanje v
frekvenčnem področju od 87,5 do 108,0 MHz.
11.  
Zaščitno razmerje je razmerje med jakostjo koristnega in jakostjo
motilnega signala.
12.  
Potrebno zaščitno razmerje je najmanjše zaščitno razmerje, ki je
potrebno za kakovosten sprejem koristnega signala. Za radijske postaje v
frekvenčnem področju od 526,5 do 1606,5 kHz se uporabljajo potrebna zaščitna
razmerja, ki se določena v sporazumu iz Ženeve leta 1975. Za radijske postaje v
frekvenčnem področju od 87,5 do 108,0 MHz se uporabljajo potrebna zaščitna
razmerja, ki se določena v sporazumu iz Ženeve leta 1984.
(2) Preostali izrazi,
uporabljeni v tem splošnem aktu, imajo enak pomen, kot je določen v zakonu.
3. člen
(način določitve območja pokrivanja za radijske postaje v
frekvenčnem področju od 526,5 do 1606,5 kHz)
(1) Območje pokrivanja
se določi kot območje, kjer je električna poljska jakost višja ali enaka
uporabni poljski jakosti kot je ta definirana v sporazumu iz Ženeve leta 1975.
(2) V primeru, da v
odločbi o dodelitvi radijskih frekvenc ni drugače določeno, se določi območje
pokrivanja le za dnevni oddajni čas z upoštevanjem izračunov razširjanja
zemeljskega vala na podlagi priporočila ITU-R P.368.
4. člen
(način določitve območja pokrivanja za radijske postaje v
frekvenčnem področju od 87,5 do 108,0 MHz)
(1) Območje pokrivanja
se določi tako, da se z zaključeno konturo zajame območje, znotraj katerega je
jakost koristnega signala višja ali enaka minimalni jakosti koristnega signala
in kjer je razmerje med jakostjo koristnega signala in jakostjo posameznega
motilnega signala večje od potrebnega zaščitnega razmerja za posamezen motilni
signal ter z upoštevanjem, da območje pokrivanja ne zajema območij, kjer
obstaja verjetnost motenja sprejema koristnega signala. Pri določitvi vpliva
posameznega motilnega signala se lahko uporabijo tudi meritve jakosti signala
motilne radijske postaje, če so izmerjene vrednosti signala višje od izračunane
vrednosti.
(2) Koristni signal se
izračuna na podlagi priporočila ITU-R P.1546 z upoštevanjem izsevane moči
oddajnika, sevalnega diagrama, digitalnega modela nadmorskih višin Republike
Slovenije z rastrom 100 x 100 m. Računa se z upoštevanjem korekcije na podlagi
kota do čistine in s parametrom »50 % lokacij in 50 % časa«.
(3) Motilni signali se
izračunajo na podlagi priporočila ITU-R P.1546 z upoštevanjem izsevane moči
oddajnika in sevalnega diagrama posamezne motilne postaje, digitalnega modela
nadmorskih višin Republike Slovenije z rastrom 100 x 100 m. Računa se
z upoštevanjem korekcije na podlagi kota do čistine in s parametrom »50 %
lokacij in 1 % časa«.
(4) Polarizacija se pri
izračunih ne upošteva.
5. člen
(sprememba območja pokrivanja)
Agencija že določeno območje pokrivanja lahko spremeni le pod
pogoji in po postopku določenem z zakonom ter na način, kot ga določa ta
splošni akt.
KONČNA DOLOČBA
6. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-16/2022/13
Ljubljana, dne 13. marca 2023
EVA 2022-1545-0020
Mag. Tanja Muha
v.d. direktorja