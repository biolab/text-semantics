I. SPLOŠNE DOLOČBE
1. člen
(vsebina)
(1) Ta uredba je koncesijski akt za koncesijo za gradnjo
in gospodarjenje z drugim tirom železniške proge Divača−Koper (v nadaljnjem
besedilu: drugi tir).
(2) Ta uredba določa trajanje koncesije, njeno območje,
naloge koncesionarja kot investitorja v javno železniško infrastrukturo drugega
tira, način financiranja gradnje drugega tira in naloge finančnega inženiringa,
ki ga izvaja koncesionar, pravice in obveznosti koncesionarja med gradnjo
drugega tira, pravice in obveznosti koncedenta v zvezi z gradnjo drugega tira,
način določitve javne železniške infrastrukture drugega tira, ureditev razmerij
med koncesionarjem in upravljavcem drugega tira, pravice in obveznosti koncesionarja
v zvezi z gospodarjenjem z drugim tirom, obveznosti koncesionarja v zvezi z
zagotavljanjem dosegljivosti drugega tira, vire financiranja koncesije med
obratovanjem drugega tira, način določitve in plačevanja plačila za
dosegljivost, nadzor nad izvajanjem koncesije in prenehanje koncesijskega
razmerja ter pravice in obveznosti koncedenta in koncesionarja v zvezi s
prenehanjem koncesije.
2. člen
(predmet koncesije)
(1) Koncesija po tej uredbi zajema:
-       
koncesijo gradnje drugega tira;
-       
koncesijo storitev gospodarjenja z drugim tirom.
(2) Naloge koncesionarja v zvezi z gradnjo drugega tira
in gospodarjenjem z njim določa Zakon o izgradnji, upravljanju in gospodarjenju
z drugim tirom železniške proge Divača−Koper (Uradni list RS, št. 51/18; v
nadaljnjem besedilu: ZIUGDT), v skladu z njim pa tudi ta uredba in koncesijska
pogodba.
3. člen
(pomen izrazov)
Izrazi, uporabljeni v tej uredbi, pomenijo:
1.     
»delovni dan« je dan v tednu od vključno ponedeljka do petka, razen dni,
ki so dela prosti po zakonu, ki ureja dela proste dneve v Republiki Sloveniji;
2.     
»gradbeno dovoljenje za drugi tir« je gradbeno dovoljenje št. 35105-118/2011/1162
1093-05 z dne 31. marca 2016 z vsemi morebitnimi poznejšimi obnovitvami,
posodobitvami ali dograditvami na isti trasi;
3.     
»koncedent« je Republika Slovenija;
4.     
»koncesija« je s to uredbo in koncesijsko pogodbo urejeno razmerje med
koncedentom in koncesionarjem v zvezi z gradnjo drugega tira in gospodarjenjem
z njim;
5.     
»koncesionar« je družba 2TDK, Družba za razvoj projekta, d.o.o., kot je
opredeljena z ZIUGDT;
6.     
»objekti in naprave javne železniške infrastrukture drugega tira« (v
nadaljnjem besedilu: objekti in naprave drugega tira) so vsi objekti in
naprave, zgrajeni na zemljiščih, ki v skladu z 19. členom ZIUGDT dobijo
status grajenega javnega dobra; do pridobitve tega statusa štejejo za objekte
in naprave drugega tira vsi objekti in naprave, katerih izgradnja je predvidena
z gradbenim dovoljenjem za drugi tir na območju koncesije;
7.     
»območje koncesije« so zemljišča in objekti na njih, vključno s predori
in drugimi premostitvenimi objekti med njimi in dovoznimi potmi, na katerih
koncesionar izvaja svoje pravice in obveznosti iz koncesijskega razmerja;
8.     
»obnova« je financiranje in organiziranje obnovitvenih del ter skrb za
njihovo izvedbo in nadzor nad njo;
9.     
»obnovitvena dela« so večja gradbena, inštalacijska in druga podobna
dela ter storitve, ki povečajo vrednost javne železniške infrastrukture drugega
tira, vendar ne spremenijo splošnega delovanja te infrastrukture;
10.  
»tveganje« je verjetnost, da bo izpostavljenost možnosti nastanka
negotovega dogodka, ki ni odvisen od izključne volje prizadete stranke,
povzročila škodo ali drugo negativno posledico;
11.  
»višja sila« so dogodki oziroma okoliščine, vključno z ravnanji tretjih,
ki ob sklenitvi te pogodbe niso obstajale in jih tudi ni bilo mogoče
predvideti, jih ni povzročila stranka te pogodbe, jih nobena od strank te
pogodbe ne more odvrniti ali odvrniti njihovih posledic ter koncesionarju
objektivno ne glede na dodatne napore in stroške onemogočajo izvajanje
obveznosti po tej pogodbi; višja sila so na primer naravne nesreče, prometne in
druge nesreče, vojna, državljanski nemiri in podobni dogodki ter okoliščine, ki
izpolnjujejo navedene splošne značilnosti višje sile;
12.  
»vzdrževanje drugega tira« so dela za vzdrževanje stanja in zmogljivosti
obstoječe javne železniške infrastrukture drugega tira;
13.  
»začetek obratovanja« je dan, ko so vzpostavljeni vsi dejanski in pravni
pogoji za obratovanje v smislu četrte alineje 2. člena ZIUGDT, torej dan,
ko se lahko začnejo dodeljevanje vlakovnih poti, upravljanje prometa in
zaračunavanje uporabnine za uporabo železniške infrastrukture na drugem tiru.
4. člen
(pristojnost)
Naloge koncedenta v koncesijskem razmerju izvaja ministrstvo,
pristojno za infrastrukturo (v nadaljnjem besedilu: ministrstvo), razen tistih
nalog in odločitev, ki so po tej uredbi ali drugem predpisu izrecno v
pristojnosti Vlade Republike Slovenije (v nadaljnjem besedilu: vlada).
5. člen
(trajanje koncesije)
(1) Koncesija se podeli za 45 let od sklenitve
koncesijske pogodbe (v nadaljnjem besedilu: rok koncesije).
(2) Če koncesijska pogodba določa pogoje za začetek
njene veljavnosti, začne teči rok koncesije z izpolnitvijo zadnjega od pogojev
za začetek veljavnosti pogodbe.
(3) Rok koncesije ne teče, če koncesionar dlje kot tri
mesece ne more izvajati svojih bistvenih obveznosti iz koncesijskega razmerja
zaradi višje sile.
(4) Posledica prekinitve roka koncesije iz prejšnjega
odstavka je, da rok koncesije preneha teči zaradi nastanka višje sile. Rok
koncesije začne teči naprej, ko preneha razlog prekinitve, vendar najpozneje 24
mesecev po nastopu prekinitve. Koncedent ta rok lahko podaljša. Medsebojne
pravice in obveznosti koncedenta in koncesionarja v času prekinitve roka
koncesije določa koncesijska pogodba.
(5) Po preteku roka iz prejšnjega odstavka koncesijska
pogodba preneha, razen če se pred njegovim potekom koncedent in koncesionar
dogovorita drugače.
6. člen
(območje koncesije)
(1) Do končane izgradnje drugega tira obsega območje
koncesije vsa zemljišča, na katerih se izvajajo pripravljalna, gradbena in
druga dela, ki jih določa gradbeno dovoljenje.
(2) Po končani izgradnji obsega območje koncesije vsa
zemljišča in objekte javne železniške infrastrukture, ki v skladu z
19. členom ZIUGDT pridobijo status grajenega javnega dobra.
(3) V času veljavnosti koncesijskega razmerja po tej
uredbi lahko gradnje in storitve, ki so predmet koncesije na območju koncesije,
izvaja le koncesionar ali osebe, ki jih koncesionar pooblasti s pogodbo.
(4) Če gradnje in storitve, potrebne za gradnjo
dodatnega vzporednega tira na območju koncesije, niso vključene v gradbeno dovoljenje
za drugi tir, se lahko koncedent in koncesionar z aneksom h koncesijski pogodbi
oziroma s posebno koncesijsko pogodbo, sklenjeno v skladu s pravili javnih
naročil in javnih koncesij o notranjem izvajalcu, posebej dogovorita, da tudi
ta dela izvede koncesionar.
7. člen
(podelitev koncesije)
(1) Koncedent podeli koncesionarju koncesijo brez
izvedbe postopka podelitve koncesije, saj koncesionar izpolnjuje pogoje
notranjega izvajalca po predpisih o javnem naročanju in podeljevanju
koncesijskih pogodb.
(2) Koncesija je podeljena s sklenitvijo koncesijske
pogodbe po začetku veljavnosti te uredbe. Če koncesijska pogodba določa pogoje
za začetek njene veljavnosti, je koncesija podeljena z izpolnitvijo zadnjega od
pogojev za začetek veljavnosti koncesijske pogodbe.
(3) Koncesionar mora ves čas trajanja koncesije
izpolnjevati pogoje notranjega izvajalca po predpisih o javnem naročanju in
podeljevanju koncesijskih pogodb.
8. člen
(splošno o razporeditvi tveganj)
(1) Če ta uredba določa, da koncesionar ali koncedent
nosi določeno tveganje, ta oseba v svoje breme trpi škodo, dodatne stroške in
druge negativne materialne posledice nastopa tega tveganja, ne glede na to, ali
je ta škoda nastala zaradi ravnanja osebe, ki nosi tveganje, ravnanja tretjih
oseb, po naključju ali zaradi višje sile.
(2) Kadar tveganje nosi koncesionar, to tudi pomeni, da
te škode ne more vključiti v obračun projekta in na tej podlagi zahtevati
povečanje plačila za dosegljivost.
(3) Ne glede na prvi in drugi odstavek tega člena si
stranka, ki nosi tveganje, škodo iz prvega odstavka tega člena lahko povrne od
druge stranke v koncesijskem razmerju, če je ta zanjo odgovorna, ali od tretje
osebe (zavarovanje rizika, uveljavljanje odgovornosti tretje osebe in podobno).
II. GRADNJA DRUGEGA TIRA
1. Gradnja servisnih predorskih cevi v polnem profilu
9. člen
(obveznosti koncesionarja v zvezi z zagotovitvijo podlag za
izgradnjo servisnih predorskih cevi v polnem profilu)
(1) Koncesionar pripravi vse potrebne pravne in
strokovno-tehnične podlage, ki bodo omogočale izgradnjo servisnih predorskih
cevi v predorih T1, T2 in T8 v polnem profilu.
(2) Koncesionar vse podlage zagotovi pravočasno, tako da
ta dejanja ne bodo povzročila zamud pri gradnji predorov.
2. Financiranje gradnje in finančni inženiring
10. člen
(letni in drugi finančni načrti)
(1) Koncesionar pripravi letni poslovni načrt najpozneje
do 30. novembra za prihodnje leto. Sestavna dela letnega poslovnega načrta
sta tudi finančni načrt investicije v drugi tir in poročilo o izvedbi letnega
finančnega načrta za preteklo leto. V zadnjih treh koledarskih letih pred
potekom roka koncesije mora letni poslovni načrt vsebovati tudi načrt
aktivnosti v zvezi s prenehanjem koncesije, prenosom drugega tira na koncedenta
in likvidacijo družbe po prenehanju koncesije.
(2) Letni poslovni načrt se na podlagi četrtega odstavka
44. člena ZIUGDT predloži v soglasje projektno-finančnemu svetu.
Koncesionar mora letni poslovni načrt sprejeti do začetka leta, na katero se
nanaša. Koncedent lahko v 30 dneh po prejemu letnega poslovnega finančnega
načrta koncesionarju pošlje pripombe in predloge za dopolnitev načrta. Če
koncesionar in koncedent ne uskladita letnega finančnega načrta v tem roku,
lahko koncesionar zaradi zagotovitve nemotenega financiranja gradnje ali
gospodarjenja z drugim tirom ravna v skladu z nespornim delom predloga načrta.
(3) Letni finančni načrt investicije v drugi tir iz
prejšnjega odstavka mora vključevati predvidene vire in projekcijo financiranja
investicije v drugi tir v letu, na katero se nanaša, in načrtovane izdatke v
zvezi z investicijo v tem letu, upoštevaje rezultate izvedbe letnega načrta
investicije v drugi tir v preteklem letu ter predvideno dinamiko izvedbe
celotne investicije v drugi tir do začetka njegovega obratovanja. Vključevati
mora načrt zadolževanja in upravljanja dolga investicije za drugi tir. V njem
mora navesti skupno zadolžitev na začetku in koncu zadevnega leta, podatke o
posojilih, ki jih namerava najeti v tem obdobju (znesek glavnice posojila,
obresti, ročnost in druge bistvene podatke o nameravanem posojilu), podatke o
načrtovanem odplačevanju posojil in skupni dolg na koncu zadevnega leta. Pri
tem mora izhajati iz sprejetega investicijskega programa za investicijo v drugi
tir ter vsebinsko in postopkovno pojasniti morebitna odstopanja od njega. Če
stroški gradnje presežejo višino iz investicijskega programa, mora koncesionar
nemudoma predlagati spremembo investicijskega programa.
11. člen
(viri sredstev za gradnjo)
(1) Vire sredstev koncesionarja za gradnjo določa prvi
odstavek 30. člena ZIUGDT.
(2) Koncesionar mora v okviru razpoložljivosti za
gradnjo drugega tira uporabiti zlasti razpoložljiva sredstva proračuna Evropske
unije (v nadaljnjem besedilu: evropska sredstva) in kapitalske vložke
družbenika oziroma družbenikov, sredstva posojil pa le, če drugi viri, ki jih
določa zakon, ne zadoščajo.
(3) Koncesionar mora storiti vse, kar je treba, da
pravočasno pridobi potrebna sredstva za gradnjo drugega tira.
12. člen
(pridobivanje in poraba evropskih sredstev)
(1) Koncesionar mora kot investitor v drugi tir
pravočasno opraviti vsa potrebna dejanja in sprejeti vse potrebne akte, da v
čim večjem obsegu pridobi evropska sredstva za financiranje drugega tira, in
pri tem mora sodelovati s koncedentom. Za opustitev te obveznosti odgovarja v
skladu z drugim odstavkom 30. člena ZIUGDT.
(2) Koncedent zagotavlja koncesionarju pomoč in
svetovanje pri pridobivanju evropskih sredstev.
(3) Koncesionar je odgovoren za porabo evropskih
sredstev v skladu s predpisi in pravnimi akti o njihovi dodelitvi. O tem mora
voditi vso potrebno dokumentacijo ter pravočasno in pravilno predložiti
zahtevana poročila ter izpolnjevati vse druge obveznosti v zvezi s porabo teh
sredstev.
13. člen
(zagotovitev dodatnih sredstev)
(1) Družbenik ali družbeniki koncesionarja zagotovijo
vložke v osnovni kapital koncesionarja.
(2) Koncedent vloži sredstva pribitka k cestnini v
osnovni kapital koncesionarja vsako leto v skladu s tretjim odstavkom
36. člena ZIUGDT. V letu, v katerem je začetek obratovanja drugega tira,
vloži koncedent v osnovni kapital koncesionarja znesek pribitka k cestnini, ki
je bil plačan do konca koledarskega meseca, v katerem je dan začetka
obratovanja.
(3) Koncesionar sprotno obvešča koncedenta o poslovnih
dogodkih oziroma okoliščinah, zaradi katerih bi bilo treba zagotoviti dodatna
sredstva in s tem omogočiti nemoteno financiranje izgradnje. Pri tem mora
pojasniti razloge, zaradi katerih je do teh dogodkov oziroma okoliščin prišlo,
kakšne ukrepe je sprejel za omilitev njihovih posledic in navesti vse druge
informacije, ki so potrebne za ukrep iz četrtega odstavka tega člena.
(4) V primeru iz prejšnjega odstavka koncedent skupaj z
morebitnim drugim družbenikom koncesionarja zagotovi dodatna sredstva v skladu
z zakonom, ki ureja gospodarske družbe.
14. člen
(posojila)
Koncesionar mora v svojem imenu in za svoj račun storiti vse
potrebno za pravočasno pridobivanje in pravilno odplačevanje posojil ter
gospodarno upravljanje z dolgom, ki ga je najel za gradnjo drugega tira in
gospodarjenje z njim.
3. Izvedba gradnje drugega tira
15. člen
(pridobivanje pravice graditi)
(1) Koncesionar mora pridobiti pravico graditi na
zemljiščih, potrebnih za izgradnjo objektov drugega tira pred začetkom izvajanja
gradbenih del za posamezen objekt. Pravico graditi pridobiva na način, določen
v 28. členu ZIUGDT.
(2) Če koncesionar v skladu s četrtim odstavkom 28. člena
ZIUGDT predlaga vložitev zahteve za razlastitev ali ustanovitev služnosti v
javno korist, mora koncedent izvesti vsa dejanja za vložitev te zahteve.
Stroški, ki jih ima koncesionar s pripravo predloga in drugimi potrebnimi
dejanji v postopku razlastitve ali ustanovitve služnosti v javno korist, so
stroški pridobivanja zemljišč.
16. člen
(oddajanje del)
(1) Koncesionar naroča blago, storitve in gradnje za
izgradnjo drugega tira v svojem imenu in za svoj račun.
(2) Koncesionar zagotavlja pravočasno oddajo naročil za
izgradnjo drugega tira.
(3) Koncesionar in upravljavec drugega tira uredita
medsebojna razmerja v zvezi z gradnjo drugega tira s pogodbo, v kateri uredita
tudi način sodelovanja upravljavca drugega tira pri gradnji.
17. člen
(roki izgradnje)
(1) Koncesionar mora zagotoviti, da so gradbena dela v
celoti izvedena v rokih, kot jih določa veljavni investicijski program projekta
drugi tir.
(2) Tveganje prekoračitve rokov gradnje nosi
koncesionar, razen v primerih iz tretjega, četrtega in petega odstavka tega
člena. Škoda zaradi prekoračitve rokov gradnje obsega tudi zmanjšanje prihodkov
koncesionarja zaradi krajšega obratovanja drugega tira v času trajanja
koncesijskega razmerja.
(3) Koncedent nosi škodo, povzročeno s prekoračitvijo
rokov, ki je nastala zaradi njegovega ravnanja.
(4) Koncedent nosi škodo, ki je nastala zaradi
prekoračitve rokov, če in kolikor je do prekoračitve rokov prišlo zaradi:
-       
vojne, nemirov, demonstracij, terorističnih dejanj in podobnih dogodkov;
-       
spremembe tehničnih in drugih zahtev glede gradnje objektov drugega tira
zaradi spremembe predpisov;
-       
bistveno drugačnih geoloških značilnosti kamnin na območju gradnje
predorov in drugih objektov drugega tira, podorov ali drugih dogodkov,
povezanih z geološkimi značilnostmi na tem območju, razen če je za zamudo
odgovoren koncesionar;
-       
arheoloških najdb ali najdb delov narave, ki jih je treba ovrednotiti
glede potrebne zaščite v skladu z zakonom;
-       
spremembe gradbenega dovoljenja za drugi tir na zahtevo ali s soglasjem
koncedenta, razen če je do zamude prišlo zaradi ravnanja koncesionarja;
-       
zamude pri izvedbi razlastitve ali ustanovitve služnosti v javno korist
iz drugega odstavka 15. člena te uredbe ali drugih postopkov državnih
organov, razen če je za zamudo odgovoren koncesionar.
(5) Škodo iz prejšnjega odstavka nosi koncedent le do
višine, ki skupno za vse škodne primere iz prejšnjega odstavka, iz četrtega
odstavka 18. člena in iz tretjega odstavka 19. člena te uredbe ne
presega 5 % skupne predvidene vrednosti investicijskih stroškov projekta drugi
tir po tekočih cenah, kot je ta vrednost določena v investicijskem programu.
18. člen
(stroški gradnje)
(1) Koncesionar zagotovi izvedbo vseh gradbenih in
drugih del, potrebnih za izgradnjo drugega tira, v okviru stroškov, predvidenih
v investicijskem programu ter letnih in drugih finančnih načrtih.
(2) Koncesionar nosi tveganje prekoračitve stroškov
gradnje, ki presegajo stroške, določene v skladu s prejšnjim odstavkom, razen v
primerih iz tretjega in četrtega odstavka tega člena.
(3) Koncedent nosi povečane stroške gradnje, ki so
nastali zaradi njegovega ravnanja.
(4) Koncedent nosi povečanje stroškov gradnje, ki so
nastali iz razlogov iz četrtega odstavka prejšnjega člena.
19. člen
(pridobitev dovoljenj za začetek obratovanja)
(1) Po zaključku vseh gradbenih del mora koncesionar
najpozneje v šestih mesecih pridobiti vsa potrebna dovoljenja oziroma druge
posamične akte, na podlagi katerih drugi tir lahko začne z obratovanjem.
(2) Tveganje prekoračitve roka za pridobitev aktov iz
prejšnjega odstavka nosi koncesionar.
(3) Tveganje prekoračitve roka iz prejšnjega odstavka se
nanaša na škodo, nastalo koncesionarju, zaradi izpada njegovih prihodkov iz
naslova obratovanja drugega tira.
(4) Četrti in peti odstavek 17. člena te uredbe se
uporabljata tudi glede škode, ki nastane zaradi prekoračitve roka za pridobitev
dovoljenj in drugih aktov, potrebnih za obratovanje.
20. člen
(določitev grajenega javnega dobra)
(1) Koncesionar mora po pridobitvi vseh dovoljenj in
drugih aktov iz prejšnjega člena zagotoviti ministrstvu podatke, potrebne za
vložitev zahteve za izdajo sklepa vlade o pridobitvi statusa grajenega javnega
dobra za javno železniško infrastrukturo iz prvega in drugega odstavka 19. člena
ZIUGDT.
(2) Če ministrstvo ne vloži zahteve za izdajo sklepa
vlade o pridobitvi statusa grajenega javnega dobra za javno železniško
infrastrukturo iz prvega odstavka 19. člena ZIUGDT v treh mesecih po
pridobitvi vseh dovoljenj in drugih aktov, potrebnih za obratovanje drugega
tira, vloži to zahtevo koncesionar.
III. OBRATOVANJE DRUGEGA TIRA
1. Prenos drugega tira v upravljanje upravljavcu
drugega tira
21. člen
(sklenitev pogodbe z upravljavcem drugega tira)
(1) Koncesionar mora pravočasno začeti pogajanja z
upravljavcem drugega tira (v nadaljnjem besedilu: upravljavec) za sklenitev
pogodbe o upravljanju drugega tira in si prizadevati za sklenitev te pogodbe
najpozneje v treh mesecih po sklenitvi koncesijske pogodbe.
(2) Pogodba iz prejšnjega odstavka mora urejati vsa
vprašanja v zvezi z izvajanjem nalog upravljavca drugega tira, zlasti pa:
-       
razmejitve odgovornosti med koncesionarjem in upravljavcem drugega tira
v zvezi z zagotavljanjem kvalitete storitev na drugem tiru,
-       
opredelitev nalog upravljavca in koncesionarja z namenom zagotovitve
dosegljivosti drugega tira,
-       
pravice in obveznosti koncesionarja in upravljavca v zvezi z
vzdrževanjem drugega tira in njegovimi obnovami,
-       
pravice in obveznosti koncesionarja in upravljavca v zvezi z obračunom
in plačevanjem uporabnine za drugi tir in povečanja uporabnine ter druga vprašanja
njunih medsebojnih razmerij.
(3) Uporabnino za drugi tir zaračuna uporabniku drugega
tira upravljavec drugega tira v skladu s pravili, ki urejajo uporabnino javne
železniške infrastrukture v Republiki Sloveniji. Uporabnina za drugi tir je
prihodek koncesionarja in jo vodi upravljavec na posebnem računu. Uporabnina se
uporablja za financiranje nalog upravljavca drugega tira.
(4) Povečanje uporabnine zaračuna uporabniku drugega
tira upravljavec drugega tira na način iz prejšnjega odstavka. Povečanje uporabnine
je prihodek koncesionarja in ga plača upravljavec drugega tira koncesionarju.
(5) Sredstva za vzdrževanje drugega tira in sredstva za
obratovanje drugega tira, kolikor v določenem časovnem obdobju presegajo znesek
uporabnine iz tretjega odstavka tega člena v tem časovnem obdobju, zagotavlja v
skladu s pogodbo iz prejšnjega odstavka koncesionar iz prihodkov, določenih v
prvem odstavku 15. člena ZIUGDT.
(6) Medsebojna razmerja v zvezi z gradnjo drugega tira
uredita koncesionar in upravljavec s posebno pogodbo o sodelovanju v času
gradnje v roku iz prvega odstavka tega člena.
(7) Koncesionar ne sme skleniti pogodbe o upravljanju
drugega tira in pogodbe iz prejšnjega odstavka v vsebini, ki bi bila v neskladju
z ZIUGDT, to uredbo ali koncesijsko pogodbo.
22. člen
(prenos v upravljanje)
(1) Na način in v rokih, kot je določeno s pogodbo o
upravljanju drugega tira, mora koncesionar izdati vse akte in izvesti vsa
dejanja, potrebna za to, da upravljavec drugega tira v čim krajšem času po
pridobitvi vseh dovoljenj in drugih aktov, potrebnih za obratovanje drugega
tira, začne izvajati naloge upravljavca.
(2) Koncesionar mora obvestiti koncedenta o prenosu
drugega tira v upravljanje potem, ko so izvedena vsa potrebna dejanja in je
upravljavec začel upravljati drugi tir.
2. Gospodarjenje z drugim tirom
23. člen
(načrtovanje obnov)
(1) Koncesionar pripravi načrt obnov drugega tira, in
sicer prvič pet let po začetku obratovanja.
(2) Načrt obnov vsebuje načrtovana obnovitvena dela na
drugem tiru v naslednjih petih letih, rok njihove izvedbe in predvidene stroške.
Koncesionar sprejme vsaki dve leti nov načrt obnov za naslednjih pet let, ob
upoštevanju obsega izvedbe veljavnega načrta obnov in potreb po obnovitvenih
delih.
(3) Načrt obnov mora koncesionar pred sprejemom
uskladiti z upravljavcem drugega tira, po sprejemu pa nanj dobiti soglasje
koncedenta.
(4) Koncesionar in upravljavec drugega tira uredita
medsebojna razmerja v zvezi z obnavljanjem drugega tira s pogodbo, v kateri
uredita tudi način sodelovanja upravljavca drugega tira pri izvedbi
obnovitvenih del.
24. člen
(financiranje obnov drugega tira)
(1) Sredstva za obnavljanje drugega tira zagotavlja
koncesionar praviloma iz prihodkov, določenih v prvem odstavku 15. člena
ZIUGDT.
(2) Če sredstva iz prejšnjega odstavka ne zadoščajo,
lahko koncesionar financira obnovitvena dela iz sredstev, ki jih določa prvi
odstavek 30. člena ZIUGDT za gradnjo drugega tira.
(3) Če koncesionar za obnovitvena dela uporablja
sredstva iz prejšnjega odstavka, se zanje uporabljajo 12. člen, prvi,
tretji in četrti odstavek 13. člena in 14. člen te uredbe.
(4) Za izvajanje obnovitvenih del se smiselno
uporabljajo določbe prvega in četrtega odstavka 16. člena te uredbe,
18. člen, pri čemer so roki izvedbe obnovitvenih del določeni v načrtu
obnov, in 19. člen te uredbe, pri čemer je okvir stroškov obnovitvenih del
določen v načrtu obnov.
25. člen
(sklepanje pravnih poslov)
(1) V okviru gospodarjenja mora koncesionar skrbeti za
pravno urejenost objektov in naprav, ki sestavljajo javno železniško infrastrukturo
drugega tira.
(2) Koncesionar nosi tveganje nastanka škode na objektih
in napravah javne železniške infrastrukture drugega tira ter jo mora zavarovati
najmanj za običajne rizike, kot so:
-       
požar, strela, eksplozija, vihar, toča;
-       
poplava, vdor/izliv vode;
-       
zemeljski in snežni plaz, teža snega;
-       
žled;
-       
strojelom;
-       
udarec vozila, padec letala;
-       
manifestacije, demonstracije;
-       
odgovornost za škodo, nastalo tretji osebi.
(3) V okviru gospodarjenja z drugim tirom koncesionar ne
sme v zvezi z objekti in napravami ter zemljišči, ki sestavljajo javno
železniško infrastrukturo drugega tira, sklepati pogodb o:
-       
njihovi odsvojitvi;
-       
obremenitvi s stvarno pravico na tuji stvari;
-       
prenosu stavbne pravice.
(4) Ne glede na prejšnji odstavek lahko koncesionar v
zvezi z objekti in napravami ter zemljišči iz prejšnjega odstavka sklepa
pogodbe o obremenitvi s služnostjo napeljevanja vodovoda in kanalizacije,
električnih, telefonskih in telegrafskih napeljav, plinovoda in služnostjo
poti, ki omogoča prehod, če to ne ovira uporabe teh objektov in naprav ter
zemljišč za železniški promet. O sklenitvi pogodbe obvesti koncesionar
koncedenta in mu pošlje kopijo sklenjene pogodbe.
(5) Pod pogojem iz prejšnjega odstavka lahko koncesionar
v zvezi z objekti in napravami ter zemljišči iz prejšnjega odstavka sklepa
zakupne in najemne pogodbe.
3. Zagotavljanje dosegljivosti drugega tira
26. člen
(standardi dosegljivosti)
(1) Koncesionar izvaja storitev dosegljivosti drugega
tira za izvajanje prevozov po drugem tiru najmanj v okviru minimalnega paketa
storitev dostopa, kot jih določa prvi odstavek 34. člena ZIUGDT.
(2) Dosegljivost se ugotavlja glede na čas, ko po drugem
tiru lahko potekajo prevozi v skladu s prejšnjim odstavkom, in glede na kvaliteto
zagotavljanja storitve dosegljivosti drugega tira. Dosegljivost se ugotavlja v
urah v posameznem dnevu, pri čemer se pri izračunu dnevne dosegljivosti proge
uporabi strokovna metodologija, ki upošteva izračun realne prepustne
zmogljivosti v razmerju do maksimalne prepustne zmogljivosti proge in ponder
časovne uporabe proge. Podrobneje se izračun dnevne dosegljivosti proge določi
v koncesijski pogodbi. Na koncu koledarskega leta se za morebiten poračun
izplačila za dosegljivost dnevna zmogljivost proge upošteva v povprečnem obdobju
enega leta.
(3) Čas, ko ni zagotovljena dosegljivost, je čas, ko so
zaradi kateregakoli vzroka nastale okoliščine, zaradi katerih vlaki ne morejo
voziti po drugem tiru (prekinitev obratovanja). V ta čas se ne štejejo napovedane
in z upravljavcem drugega tira usklajene prekinitve obratovanja drugega tira
zaradi vzdrževanja ali obnovitvenih del.
(4) Kvaliteta zagotavljanja dosegljivosti se meri z
ugotavljanjem točnosti vlaka glede na njegovo dodeljeno vlakovno pot, izraženo z
zamudo v skladu z režimom učinkovitosti, določenim v programu omrežja v skladu
s predpisi, ki urejajo železniški promet, pri čemer upravljavec drugega tira
zagotovi, da se pri merjenju zamud izločijo vzroki, ki niso povezani z
obratovanjem drugega tira.
(5) Kvaliteta zagotavljanja dosegljivosti se podrobneje
določi v koncesijski pogodbi.
27. člen
(tveganja v zvezi z zagotavljanjem dosegljivosti)
(1) Koncesionar nosi tveganje zagotavljanja
dosegljivosti. Koncesionar mora zavarovati rizik prekinitve obratovanja drugega
tira zaradi višje sile za zavarovalno vsoto, ki dosega najmanj šest mesečnih
zneskov plačila za dosegljivost.
(2) Ne glede na prejšnji odstavek nosi škodo, ki nastane
koncesionarju zaradi prekinitve obratovanja drugega tira, koncedent, če prekinitev
nastane iz naslednjih razlogov (tveganja koncedenta):
-       
vojne, nemirov, demonstracij, terorističnih dejanj in podobnih dogodkov;
-       
razloga, za katerega je odgovoren koncedent;
-       
če prekinitev obratovanja, daljša od šestih mesecev, nastane zaradi
višje sile.
(3) Če je razlog prekinitve obratovanja drugega tira
posledica ravnanja upravljavca drugega tira ali tretje osebe, nosi škodo, ki
nastane koncesionarju zaradi prekinitve obratovanja drugega tira koncesionar,
če prekinitev traja šest mesecev ali manj. Koncesionar povrne to škodo bodisi
od upravljavca drugega tira po pravilih o odškodninski odgovornosti, bodisi iz
zavarovanja po prvem odstavku tega člena.
(4) Če v primeru iz prejšnjega odstavka traja prekinitev
obratovanja več kot šest mesecev, nosi škodo, ki izvira iz prekinitve
obratovanja nad šest mesecev, koncedent, največ do višine vrednosti mesečnih
zneskov plačila za dosegljivost, ki bi zapadli v plačilo v času prekinitve
obratovanja nad šest mesecev v primeru, da bi drugi tir obratoval s polno dosegljivostjo.
Koncedent to škodo povrne od upravljavca drugega tira ali tretje osebe, če je
ta zanjo odgovorna po pravilih o odškodninski odgovornosti.
IV. FINANČNA VPRAŠANJA KONCESIJE
1. Splošne določbe
28. člen
(prihodki koncesionarja za financiranje koncesije)
(1) Koncesionar financira izvajanje koncesije iz
naslednjih prihodkov:
-       
plačila za dosegljivost;
-       
povečanja uporabnine;
-       
prihodkov od gospodarjenja z drugim tirom.
(2) Prejšnji odstavek ne posega v pravico koncesionarja,
da gradnjo drugega tira, pa tudi obnove drugega tira pod pogoji iz
24. člena te uredbe, financira iz sredstev, ki jih določa prvi odstavek
30. člena ZIUGDT in niso koncesionarjev prihodek.
29. člen
(ločene računovodske evidence)
Če koncesionar izvaja tudi druge storitve, ki niso predmet izvajanja
koncesije, mora določiti sodila za ločene računovodske evidence sredstev in
virov sredstev ter prihodkov in stroškov poslovanja za izvajanje koncesije in o
njih nemudoma obvestiti koncedenta, kar velja tudi za vsako spremembo teh
sodil.
2. Plačilo za dosegljivost
30. člen
(splošna določba)
(1) Plačilo za dosegljivost je znesek, ki ga plačuje
koncedent koncesionarju za izvajanje storitve dosegljivosti drugega tira.
(2) Na plačilo za dosegljivost se obračuna in plača
davek na dodano vrednost.
(3) Koncedent plačuje plačilo za dosegljivost
koncesionarju mesečno za pretekli mesec na podlagi izdanega računa.
(4) Način izračunavanja in plačevanja plačila za
dosegljivost se podrobneje uredi v koncesijski pogodbi.
31. člen
(določitev višine plačila za dosegljivost)
(1) Najpozneje do začetka obratovanja drugega tira
koncesionar pripravi izračun višine plačila za dosegljivost in ga pošlje
koncedentu. Če koncedent v 30 dneh po prejemu ne ugovarja izračunu začetne
višine plačila za dosegljivost, se šteje, da se z njim strinja.
(2) Višina plačila za dosegljivost se določi za čas od
začetka obratovanja drugega tira do konca koncesijskega razmerja, razen če se
njegova višina prilagodi v skladu s koncesijsko pogodbo.
(3) Višina plačila za dosegljivost se določi v skladu s
prvim odstavkom 17. člena ZIUGDT in izračuna po metodologiji, določeni v
koncesijski pogodbi.
(4) Mesečni znesek višine plačila za dosegljivost je
tolikšen delež celotne začetne višine plačila za dosegljivost, kolikor je celih
koledarskih mesecev od začetka obratovanja drugega tira do konca koncesijskega
razmerja.
(5) Če nastane med koncedentom in koncesionarjem spor o
višini plačila za dosegljivost, se do dogovora med strankama uporablja višina
plačila za dosegljivost, ki je vključena v investicijski program za izgradnjo
drugega tira.
(6) Višina plačila za dosegljivost se lahko izjemoma
poveča iz upravičenih razlogov. Morebitno povečanje plačila za dosegljivost se
uredi v koncesijski pogodbi.
32. člen
(zmanjšanje plačila za dosegljivost)
(1) Plačilo za dosegljivost za posamezen mesec se
zmanjša sorazmerno času prekinitve obratovanja drugega tira v tem mesecu.
Zmanjšanje se izračuna glede na razmerje med časom prekinitve obratovanja v
urah in vsemi urami v tem koledarskem mesecu.
(2) Koncedent in koncesionar v koncesijski pogodbi
določita standard kvalitete izvajanja storitev iz četrtega odstavka
26. člena te uredbe.
(3) Plačilo za dosegljivost za posamezen mesec se
zmanjša za delež, določen s koncesijsko pogodbo, če je bila v zadevnem mesecu
kvaliteta zagotavljanja dosegljivosti nižja od standarda iz prejšnjega
odstavka.
33. člen
(račun za plačilo za dosegljivost)
(1) Koncesionar izda račun za plačilo za dosegljivost do
petnajstega delovnega dne v mesecu za prejšnji mesec in ga pošlje koncedentu
skupaj z mesečnim poročilom o dosegljivosti drugega tira.
(2) Pri višini računa mora koncesionar upoštevati poleg
mesečnega zneska za zadevni mesec tudi morebitno zmanjšanje tega zneska iz
prejšnjega člena.
3. Drugi prihodki za financiranje koncesije
34. člen
(povečanje uporabnine)
(1) Koncesionar izda upravljavcu drugega tira račun za
znesek povečanja uporabnine v roku in na način, ki sta določena s pogodbo med
upravljavcem in koncesionarjem.
(2) Če nastane med koncesionarjem in upravljavcem
drugega tira spor o višini mesečnega zneska povečanja uporabnine, si mora
koncedent v okviru svojih pristojnosti družbenika obeh družb prizadevati, da se
spor čim prej reši.
(3) Če pride zaradi sporov med koncesionarjem in
upravljavcem ali zaradi insolventnosti upravljavca do takega zmanjšanja prihodkov
koncesionarja iz povečanja uporabnine, da je ogrožena solventnost koncesionarja
ali možnost poravnavanja njegovih obveznosti, se koncedent in koncesionar
dogovorita za zagotovitev manjkajočih sredstev.
35. člen
(prihodki od gospodarjenja z drugim tirom)
(1) Prihodki od gospodarjenja z drugim tirom so vsi
prihodki koncesionarja, ki izvirajo iz uporabe objektov in naprav ter zemljišč
drugega tira, kot so plačilo za služnost, zakupnina ali najemnina ali plačilo
za storitve, ki jih koncesionar izvaja z uporabo objektov in naprav drugega
tira.
(2) Kolikor to dopušča izvajanje koncesije, si mora
koncesionar prizadevati za čim večje prihodke od gospodarjenja z drugim tirom.
V. KONCESIJSKO RAZMERJE
1. Nastanek koncesijskega razmerja
36. člen
(sklenitev koncesijske pogodbe)
(1) Koncesijsko razmerje med koncedentom in
koncesionarjem nastane s sklenitvijo koncesijske pogodbe.
(2) Koncesijska pogodba ne sme biti v neskladju s to
uredbo. V primeru neskladja med njima se uporablja ustrezna določba te uredbe.
2. Nadzor nad izvajanjem koncesije
37. člen
(nadzor)
(1) Nadzor nad izvajanjem koncesije izvaja ministrstvo.
(2) Nadzor nad izvajanjem koncesije izvajajo tudi drugi
državni organi v okviru svojih pristojnosti.
(3) Ministrstvo lahko poveri izvedbo posameznih
nadzornih opravil tretjim osebam, ki imajo potrebno strokovno znanje
(revizorji, strokovnjaki s področja gradbeništva, strojništva ali železniškega
prometa in drugi).
(4) Če vlada za izvajanje civilnega nadzora nad
projektom ustanovi posebno telo, mora v okviru pooblastil tega telesa, ki jih
določa akt o njegovi ustanovitvi, koncesionar sodelovati s tem telesom in mu
pošiljati dokumentacijo.
38. člen
(letno poročanje koncesionarja)
(1) Koncesionar vsako koledarsko leto do 30. maja
predloži ministrstvu poročilo o izvajanju koncesije za preteklo leto.
(2) Poročilo mora v času gradnje drugega tira zajemati
najmanj podatke, vključno z njihovim komentarjem in prikazom morebitnih težav
in razlogov za odstopanja od načrtov, ki se nanašajo na:
-       
stanje izvedenih gradbenih del pri izgradnji drugega tira in morebitna
odstopanja od predvidenih rokov dokončanja posameznih del iz prvega odstavka
17. člena te uredbe;
-       
zagotavljanje finančnih sredstev za gradnjo po vrstah virov sredstev za
gradnjo, pri čemer se posebej poroča o črpanju sredstev EU;
-       
oddajanje gradbenih in drugih del v zvezi z gradnjo drugega tira;
-       
morebitne prekoračitve potrebnih sredstev za gradnjo, kot izhajajo iz
investicijskega programa drugega tira, in morebitne prihranke pri tem;
-       
predvideni rok dokončanja del in začetka obratovanja drugega tira ter
-       
stroške delovanja družbe.
(3) V času obratovanja drugega tira mora poročilo
zajemati podatke, vključno z njihovim komentarjem in prikazom morebitnih
problemov, ki se nanašajo na:
-       
zagotavljanje dosegljivosti drugega tira v zadevnem letu in kvaliteto
storitev zagotavljanja dosegljivosti;
-       
prihodke za izvajanje koncesije in njihovo uporabo;
-       
izvajanje pogodbe z upravljavcem drugega tira;
-       
izvajanje obnovitvenih del na drugem tiru in morebitna sredstva za financiranje
obnovitvenih del iz drugega odstavka 24. člena te uredbe ter
-       
stroške delovanja družbe.
(4) Koncesionar predloži ministrstvu revidirano letno
poročilo takoj, ko je sprejeto.
39. člen
(izvajanje nadzora ministrstva)
(1) Koncesionar ministrstvu omogoči nadzor, ki ga
opravlja v skladu z ZIUGDT in to uredbo ter drugimi predpisi, in pooblaščenim
uslužbencem ministrstva ter drugim osebam iz tretjega odstavka 37. člena
te uredbe predloži vso potrebno dokumentacijo v zvezi z izvajanjem koncesije,
zagotovi sodelovanje odgovornih oseb koncesionarja pri nadzoru, daje
informacije v zvezi z izvajanjem koncesije ter omogoči vpogled v poslovne
knjige in evidence v zvezi z izvajanjem koncesije.
(2) Nadzor se lahko izvaja v prostorih koncesionarja in
na območju koncesije.
(3) Nadzor je lahko napovedan ali nenapovedan in mora
potekati tako, da ne ovira rednega izvajanja koncesije. Praviloma se izvaja v
poslovnem času koncesionarja. Izvajalec nadzora se izkaže s pooblastilom
ministrstva. Osebe, ki izvajajo nadzor, morajo podatke o poslovanju
koncesionarja obravnavati kot poslovno skrivnost. O nadzoru se sestavi zapisnik
ali drug dokument o ugotovitvah nadzora.
3. Prenehanje koncesije
40. člen
(prenehanje koncesijskega razmerja)
Koncesijsko razmerje preneha:
-       
zaradi prenehanja koncesijske pogodbe;
-       
zaradi stečaja koncesionarja;
-       
z odvzemom koncesije zaradi kršitev koncesionarja.
41. člen
(prenehanje koncesijske pogodbe)
(1) Koncesijska pogodba preneha z dnem poteka roka
koncesije.
(2) Koncesijska pogodba preneha zaradi bistvene kršitve
z odpovedjo pogodbi zveste stranke. Podrobneje se odpoved zaradi kršitve
pogodbe uredi v koncesijski pogodbi.
42. člen
(stečaj koncesionarja)
(1) Koncesijsko razmerje preneha z dnem, ko po zakonu,
ki ureja stečaj, nastanejo pravne posledice začetka stečajnega postopka.
(2) Ministrstvo izda odločbo o tem, kateri objekti in
naprave koncesije se izločijo iz stečajne mase, najkasneje v 30 dneh po
začetku stečajnega postopka.
(3) Višina plačila koncedenta v stečajno maso se določi
v skladu s šestim, sedmim in osmim odstavkom 19. člena ZIUGDT.
43. člen
(odvzem koncesije)
(1) Vlada z odločbo odvzame koncesijo zaradi kršitev
koncesionarja, če koncesionar:
-       
ne začne z izvajanjem koncesije v roku, dogovorjenem s koncesijsko
pogodbo, iz razloga na njegovi strani;
-       
ne izpolnjuje več pogojev za notranjega izvajalca iz 8. člena
ZIUGDT;
-       
pri izvajanju koncesije koncedentu, uporabnikom ali tretjim osebam
namenoma povzroči škodo;
-       
krši določbe drugega ali tretjega odstavka 25. člena,
38. člena ali 39. člena te uredbe;
-       
ne ravna v skladu z dokončnimi odločbami, izdanimi v okviru
inšpekcijskega nadzora ali drugega nadzora državnega organa nad koncesionarjem
pri izvajanju koncesije.
(2) Koncedent pisno opozori koncesionarja na kršitve, ki
so razlog za odvzem koncesije, mu določi primeren rok za njihovo odpravo in ga
opozori, da bo v nasprotnem primeru uvedel postopek odvzema koncesije.
(3) Odvzem iz razloga po tretji, četrti in peti alineji
prvega odstavka tega člena je mogoč le, če pride do kršitve iz posamezne od teh
alinej dvakrat ali večkrat in koncesionar ni odpravil kršitve v roku iz
prejšnjega odstavka.
44. člen
(izročitev objektov in naprav drugega tira koncedentu)
(1) Ne glede na razlog prenehanja koncesijskega
razmerja, razen v primeru stečaja, mora koncesionar najpozneje v treh mesecih
po prenehanju koncesijskega razmerja izročiti koncedentu v posest vse objekte
in naprave drugega tira, skupaj s potrebno opremo za njihovo uporabo.
(2) Koncesionar mora nemudoma skleniti vse pravne posle
in opraviti potrebna dejanja, da koncedent dobi objekte in naprave drugega tira
v last.
(3) Objekte in naprave drugega tira mora koncesionar
izročiti v dobrem stanju in tako, da so v celoti uporabni za svoj namen.
Izročitev objektov in naprav drugega tira se podrobneje uredi v koncesijski
pogodbi.
(4) V primeru prenehanja koncesijskega razmerja zaradi
poteka roka koncesije koncesionar izroči koncedentu objekte in naprave
koncesije neodplačno. V primerih predčasnega prenehanja koncesijskega razmerja,
razen ob stečaju, koncedent plača za izročitev objektov in naprav vrednost, ki
je enaka višini zapadlih in nezapadlih obveznosti družbe, povečani za ocenjene
stroške likvidacijskega postopka ter zmanjšani za obveznosti koncesionarja, ki
jih je že pred izročitvijo objektov in naprav drugega tira prevzel koncedent.
VI. KONČNI DOLOČBI
45. člen
(rok za sklenitev koncesijske pogodbe)
Koncesijska pogodba mora biti sklenjena v enem mesecu od
uveljavitve te uredbe.
46. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00710-12/2019
Ljubljana, dne 4. aprila 2019
EVA 2018-2430-0120
Vlada Republike Slovenije
Marjan Šarec l.r.
predsednik