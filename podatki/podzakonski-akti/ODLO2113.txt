1. člen
(1) S tem odlokom se zaradi preprečitve ponovnih izbruhov in
širjenja nalezljive bolezni COVID-19 (v nadaljnjem besedilu: COVID-19) določijo
ukrepi na zunanji meji in na kontrolnih točkah notranjih meja Republike
Slovenije ob vstopu v Republiko Slovenijo, na katerih je v času njihovega
obratovanja edino dovoljen prestop državnih meja Republike Slovenije.
(2) Ne glede na določbe prejšnjega odstavka lahko mejo izven
kontrolnih točk prestopajo državljani Republike Slovenije, ki prihajajo iz
držav članic Evropske unije oziroma držav članic schengenskega območja.
2. člen
(1) Kontrolne točke na cestnih povezavah na mejnem območju
z Italijansko republiko so naslednje:
1.     
Vrtojba ‒ St. Andrea,
2.     
Fernetiči ‒ Fernetti,
3.     
Škofije ‒ Rabuiese,
4.     
Krvavi potok ‒ Pesse.
(2) Prestop državne meje izven kontrolnih točk iz
prejšnjega odstavka je dovoljen samo državljanom Republike Slovenije in Italijanske
republike.
3. člen
(1) Kontrolne točke na cestnih povezavah na mejnem območju z
Republiko Avstrijo so naslednje:
1.     
Karavanke – Karawankentunnel,
2.     
Ljubelj – Loibltunnel,
3.     
Šentilj (avtocesta) – Spielfeld (Autobahn).
(2) Kontrolna točka na železniški povezavi na mejnem območju
z Republiko Avstrijo je Šentilj ‒ Spielfeld (Eisenbahn).
(3) Prestop državne meje izven kontrolnih točk iz prvega
odstavka tega člena je dovoljen samo državljanom Republike Slovenije in
Republike Avstrije.
4. člen
(1) Kontrolne točke se vzpostavijo na cestnih povezavah na
mejnem območju z Madžarsko, in sicer:
1.     
Dolga vas – Redics,
2.     
Pince (avtocesta) – Torniyszentmiklos (Országút).
(2) Prestop državne meje izven kontrolnih točk iz prejšnjega
odstavka je dovoljen samo državljanom Republike Slovenije in Madžarske.
5. člen
(1) Kontrolne točke na letalskih povezavah za mednarodni
zračni promet so naslednje:
-       
Ljubljana (Brnik) (Letališče Jožeta Pučnika Ljubljana),
-       
Maribor (Slivnica) (Letališče Edvarda Rusjana Maribor),
-       
Portorož (Sečovlje/Sicciole) (Letališče Portorož).
(2) Obratovalec javnega letališča za mednarodni zračni promet
zagotovi pogoje za vzpostavitev kontrolne točke in izvajanje higienskih ukrepov
za preprečevanje širjenja bolezni COVID-19 v skladu z zahtevami Nacionalnega
inštituta za javno zdravje (v nadaljnjem besedilu: NIJZ), objavljenimi na
spletni strani NIJZ.
6. člen
(1) Kontrolne točke na pomorskih povezavah za mednarodni
pomorski promet so naslednje:
-       
Koper (Capodistria) (Mejni prehod za mednarodni pomorski promet),
-       
Piran (Pirano) (Mejni prehod za mednarodni pomorski promet).
(2) Upravljavec javnega pristanišča za mednarodni pomorski
promet zagotovi pogoje za vzpostavitev kontrolne točke in izvajanje higienskih
ukrepov za preprečevanje širjenja bolezni COVID-19 v skladu z zahtevami NIJZ,
objavljenimi na spletni strani NIJZ.
7. člen
Policija v soglasju z Ministrstvom za zunanje zadeve in v
dogovoru z varnostnimi organi sosednjih držav za kontrolne točke iz 2., 3. in
4. člena tega odloka ter v soglasju z obratovalcem letališča oziroma
upravljavcem pristanišča za kontrolne točke iz 5. in 6. člena tega odloka
določi čas odprtja posamezne kontrolne točke. Policija čas odprtja kontrolnih
točk objavi na svojih spletnih straneh in v sredstvih javnega obveščanja.
8. člen
Upravljavci cest zagotovijo vzpostavitev in odstranitev
ustrezne signalizacije kontrolnih točk iz prvega odstavka 2. člena, prvega
odstavka 3. člena in prvega odstavka 4. člena tega odloka.
9. člen
(1) Osebi, ki vstopa v Republiko Slovenijo in ima stalno ali
začasno prebivališče v državah, ki niso na seznamu epidemiološko varnih držav
ali administrativnih enot držav iz četrtega odstavka tega člena, ali prihaja iz
teh držav, se zaradi morebitne okužbe z virusom SARS-CoV-2 odredi karantena za
obdobje 14 dni.
(2) Ureditev iz prejšnjega
odstavka ne velja za državljane Republike Slovenije in tujce s stalnim ali
začasnim prebivališčem v Republiki Sloveniji, ki prihajajo iz držav članic
Evropske unije oziroma držav članic schengenskega območja, če predložijo
dokazilo, da ne prihajajo iz držav z epidemiološko visokim tveganjem za okužbo
z nalezljivo boleznijo COVID-19, opredeljenih v 11. členu tega odloka, na
primer originalni račun za plačilo nastanitve v teh državah, dokazilo o
lastništvu nepremičnine ali plovila, na katerem so bivali v času bivanja,
uradni seznam posadke v primeru najema plovila, oziroma drugo ustrezno
dokazilo. Če tega ne morejo predložiti ali dokazati, se šteje, kot da prihajajo
iz države z epidemiološko visokim tveganjem za okužbo z nalezljivo boleznijo
COVID-19.
(3) Prejšnji odstavek
ne velja za državljane Republike Slovenije in tujce s stalnim ali začasnim
prebivališčem v Republiki Sloveniji, kadar prihajajo iz držav s poslabšanimi
epidemiološkimi razmerami, za katere je Vlada Republike Slovenije sprejela
omejitve na podlagi 11. člena tega odloka.
(4) Vlada Republike
Slovenije na podlagi ocene NIJZ o epidemiološki situaciji s sklepom določi in
spreminja seznam epidemiološko varnih držav ali administrativnih enot držav, iz
katerih osebe vstopajo v Republiko Slovenijo v skladu s tem členom brez
odreditve karantene. V primerih, ko obstajajo v različnih administrativnih
enotah držav razlike v epidemiološkem stanju, se lahko določijo omejitve z
obveznostjo karantene le za posamezne administrativne enote te države. Seznam
epidemiološko varnih držav se skupaj z morebitnimi omejitvami za posamezne
administrativne enote znotraj posameznih držav sproti posodablja in ažurno
objavlja na spletnih straneh NIJZ, Ministrstva za zdravje in Ministrstva za
zunanje zadeve.
(5) Vstop v Republiko
Slovenijo se ne dovoli osebi, ki nima prebivališča v Republiki Sloveniji ter ob
prehodu meje pove, da je pozitivna na SARS-CoV-2 (COVID-19) ali izkazuje očitne
bolezenske znake, značilne za okužbo z virusom SARS-CoV-2.
(6) Osebi iz prvega
odstavka tega člena, ki v Republiki Sloveniji nima stalnega ali začasnega
prebivališča, se karantena odredi na dejanskem naslovu, kjer bo oseba
nastanjena. Stroške karantene oseba krije sama. Če tuji državljan, ki v
Republiki Sloveniji nima stalnega ali začasnega prebivališča, ne more izkazati
naslova bivanja, kjer bo prestajal karanteno, se mu vstop v Republiko Slovenijo
ne dovoli.
(7) Osebi iz prvega
odstavka tega člena, ki namerava opravljati delo v Republiki Sloveniji, se
karantena odredi na naslovu, ki je naveden v potrdilu delodajalca, s katerim se
oseba izkaže ob vstopu v Republiko Slovenijo in ki ji ga delodajalec posreduje
pred prestopom državne meje. Delodajalec iz prejšnjega stavka mora zagotoviti
ustrezne pogoje prestajanja karantene, ki so določeni v odločbi o karanteni,
ter tudi prehrano in varovanje v času odrejene karantene. Nastanitev mora biti
v skladu s priporočilom NIJZ glede prestajanja karantene, ki je objavljeno na
spletni strani NIJZ.
(8) Po navodilu
epidemiološke službe NIJZ na mejnih prehodih na zunanji meji in na kontrolnih
točkah na notranjih mejah Republike Slovenije zdravstvena služba lahko preverja
zdravstveno stanje oseb, ki prehajajo mejo.
(9) Osebe, ki vstopajo
v Republiko Slovenijo, razen državljane Republike Slovenije in tujce s stalnim
ali začasnim prebivališčem v Republiki Sloveniji, se na primeren način seznani
z navodili NIJZ o izvajanju ukrepov za preprečevanje širjenja bolezni COVID-19.
(10) Za potrebe
priprave odločbe o karanteni policija osebi iz prvega odstavka tega člena ob
vstopu v Republiko Slovenijo odvzame podatke (ime in priimek, rojstni datum,
naslov stalnega ali začasnega prebivališča oziroma kraja bivanja, kjer bo
prestajal karanteno v Republiki Sloveniji) ter jo posreduje predstavniku
Ministrstva za zdravje, ki na mejnem prehodu poskrbi za izdajo in vročitev
odločbe o karanteni. Po vročitvi odločbe se osebi dovoli vstop v državo.
(11) Osebe, ki
izpolnjujejo pogoje za izdajo odločb o karanteni po tem odloku, lahko vstopajo
na naslednjih mejnih prehodih oziroma kontrolnih točkah:
1.     
na meji z Republiko Hrvaško:
- 
Gruškovje,
- 
Obrežje,
- 
Metlika in
- 
Jelšane;
2.     
na meji z Madžarsko:
- 
Pince;
3.     
mejni prehod za mednarodni zračni promet:
- 
Letališče Jožeta Pučnika Ljubljana (Brnik).
(12) Ne glede na deseti in enajsti odstavek tega člena na
kontrolnih točkah z Republiko Avstrijo in Italijansko republiko ter letalskih
povezavah za mednarodni zračni promet Maribor (Slivnica) (Letališče Edvarda
Rusjana Maribor) in Portorož (Sečovlje/Sicciole) (Letališče Portorož) policija
zbrane podatke posreduje ministrstvu, pristojnemu za zdravje, ki odločbo o
karanteni vroči na naslovu stalnega ali začasnega prebivališča oziroma kraja
bivanja, kjer bo oseba prestajala karanteno v Republiki Sloveniji, osebi pa se
dovoli vstop v državo.
(13) Če v Republiko Slovenijo vstopa večja organizirana
skupina ljudi ali v drugih nujnih primerih lahko minister, pristojen za
notranje zadeve, določi dodatne mejne prehode ali kontrolne točke, na katerih
je možen vstop v Republiko Slovenijo.
(14) Na mejnih prehodih in kontrolnih točkah iz enajstega
odstavka tega člena ministrstvo, pristojno za zdravje, zagotovi ustrezno
število uslužbencev za izdajo in vročanje odločb o karanteni med 6. in 22. uro,
razen na mejnem prehodu Obrežje, kjer se zagotovi za ves obratovalni čas.
10. člen
(1) Prejšnji člen se ne uporablja za:
1.     
čezmejnega dnevnega delovnega migranta, ki ima delovno razmerje v eni od
držav članic Evropske unije ali drugi državi schengenskega območja, za kar ima
dokazilo oziroma s podpisano izjavo utemelji razlog za prehajanje meje kot
dnevni delovni migrant;
1.a) čezmejnega tedenskega delovnega migranta, ki ima
delovno razmerje v eni od držav članic Evropske unije ali drugi državi
schengenskega območja, za kar ima dokazilo oziroma s podpisano izjavo utemelji
razlog za prehajanje meje kot tedenski delovni migrant;
2.     
osebo v gospodarskem prometu oziroma dejavnostih, ki se ob prehodu meje
izkaže z dokazili o opravljanju prometa oziroma dejavnosti v Republiki
Sloveniji ali tujini (potrdilo o opravljeni prijavi začetka izvajanja storitev
in potrdilo A1 v skladu z zakonom, ki ureja čezmejno izvajanje storitev) in se
vrača čez mejo v 24 urah po vstopu oziroma predloži negativni izvid testa na prisotnost
SARS-CoV-2 (COVID-19). Kadar gre za osebo, ki je zaposlena pri tujem podjetju,
ki izvaja storitev v Republiki Sloveniji in pri tem biva v Republiki Sloveniji,
mora ta oseba ob prehodu meje predložiti tudi naslov prebivališča v Republiki
Sloveniji in negativni izvid testa na prisotnost SARS-CoV-2 (COVID-19);
3.     
osebo, ki je napotena na ali z opravljanja nalog v sektorju mednarodnega
prevoza in to ob prehodu meje izkazuje s »Spričevalom za delavce v sektorju
mednarodnega prevoza« iz Priloge 3 Sporočila Komisije o izvajanju zelenih
voznih pasov iz Smernic glede ukrepov za upravljanje meja za zaščito zdravja in
zagotovitev razpoložljivosti blaga in bistvenih storitev (UL C št. 96 z dne 24.
3. 2020, str. 1) ali z drugo ustrezno listino, iz katere je mogoče razbrati, da
jo je napotil delodajalec;
4.     
osebo, ki izvaja prevoz blaga v Republiko Slovenijo ali iz Republike
Slovenije ter za tovorni promet v tranzitu in zapusti Republiko Slovenijo v 12
urah po vstopu;
5.     
osebo, ki potuje v tranzitu čez Republiko Slovenijo v drugo državo v 12
urah po vstopu;
6.     
osebo z diplomatskim potnim listom;
7.     
osebo, ki zagotavlja storitve, za katere ji je potrdilo izdalo pristojno
ministrstvo, in bi lahko, zaradi neizvajanja teh storitev, zaradi odreditve
karantene prišlo do večje družbene ali gospodarske škode;
8.     
pripadnika služb zaščite in reševanja, zdravstva, policije, gasilcev in
za osebo, ki izvaja humanitarne prevoze za Republiko Slovenijo, ki prestopa
mejo zaradi izvajanja teh nalog;
9.     
osebo, ki ima dokazilo o načrtovanem zdravstvenem pregledu ali posegu v
Republiki Sloveniji, drugi državi Evropske unije ali drugi državi schengenskega
območja;
10.  
osebo, ki prehaja mejo (dnevno ali občasno) zaradi vključenosti v vzgojo
in izobraževanje ali znanstveno raziskovanje v Republiki Sloveniji, ali tujini
in to izkazuje z ustreznimi dokazili, ter njene starše oziroma druge osebe, ki
jih prevaža in se vračajo čez mejo v 24 urah po vstopu;
11.  
osebo, ki se udeleži pogreba bližnjega sorodnika in zapusti oziroma se
vrne v Republiko Slovenijo v 24 urah po vstopu oziroma izstopu ter ima dokazilo
o datumu in uri pogreba;
12.  
osebo, ki prehaja mejo iz družinskih razlogov zaradi vzdrževanja stikov
z ožjimi družinskimi člani in se vrača čez mejo v 24 urah po vstopu;
13.  
osebo, ki prehaja mejo zaradi nujnih neodložljivih osebnih opravkov in
se vrača čez mejo v roku 24 ur po vstopu ter predloži ustrezno dokazilo;
14.  
osebo, ki je dvolastnik ali najemnik zemljišč v obmejnem območju ali na
obeh straneh državne meje in prehaja državno mejo zaradi opravljanja kmetijsko-poljedelsko-gozdarskih
del;
15.  
pripadnika Slovenske vojske, policije ali uslužbenca državnega organa,
ki se vrača z napotitve na delo v tujini;
16.  
državljane držav, ki prihajajo iz držav s seznama varnih držav, ki so
bile v času rezervacije na seznamu varnih držav, in so v tem času v Republiki
Sloveniji uredili rezervacijo nočitve v nastanitvenem obratu, ne glede na to,
da je bila črtana s seznama varnih držav (z zelenega seznama), in to izkazuje z
dokazilom o rezervaciji.
(2) Osebe, ki uveljavljajo izjemo iz 1.a), 2., 7., 8., 9.,
10., 11., 12., 13., 15. in 16. točke prejšnjega odstavka, morajo ob prehodu
meje predložiti negativni izvid testa na prisotnost SARS-CoV-2 (COVID-19), ki
ni starejši od 36 ur in je bil opravljen v državi članici Evropske unije,
državi članici schengenskega območja ali v organizaciji oziroma pri
posamezniku, ki ju je pooblastil Nacionalni inštitut za javno zdravje. Osebe,
ki uveljavljajo izjemo iz 15. točke prejšnjega odstavka, lahko ne glede na
prejšnji stavek opravijo testiranje na prisotnost SARS-CoV-2 (COVID-19) šele ob
prihodu v Republiko Slovenijo, pogoje za izolacijo pa jim do prejema izvida
testiranja zagotovi delodajalec.
11. člen
V primeru poslabšanja epidemioloških razmer v posamezni
državi ali administrativni enoti države za katero veljajo izjeme iz prejšnjega
člena, lahko Vlada Republike Slovenije s sklepom odloči, da se za posamezno
državo ali administrativno enoto države prejšnji člen v celoti oziroma del
izjem iz prejšnjega člena ne uporablja. Odločitev se ažurno objavi na spletnih
straneh NIJZ, Ministrstva za zdravje in Ministrstva za zunanje zadeve.
12. člen
Vstop osebi, za katero se predvideva, da zaradi ukrepov
sosednjih držav ne bo mogla zapustiti ozemlja Republike Slovenije, se v
Republiko Slovenijo ne dovoli.
13. člen
Osebi, ki se ji odredi karantena v skladu s tem odlokom ali
ji je bila odrejena pred uveljavitvijo tega odloka, se lahko lokacija oziroma
trajanje karantene spremeni na enak način, kot ji je bila odrejena.
14. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.

Odlok o odrejanju in izvajanju ukrepov za
preprečitev širjenja nalezljive bolezni COVID-19 na mejnih prehodih na zunanji
meji in na kontrolnih točkah na notranjih mejah Republike Slovenije (Uradni
list RS, št. 83/20) vsebuje naslednji končni določbi:
»KONČNI DOLOČBI
15. člen
Z dnem uveljavitve tega odloka preneha veljati Odlok o
odrejanju in izvajanju ukrepov za preprečitev širjenja nalezljive bolezni
COVID-19 na mejnih prehodih na zunanji meji in na kontrolnih točkah na
notranjih mejah Republike Slovenije (Uradni list RS, št. 76/20).
16. člen
Ta odlok začne veljati 8. junija 2020.«.

Odlok o spremembi Odloka odrejanju in
izvajanju ukrepov za preprečitev širjenja nalezljive bolezni COVID-19 na mejnih
prehodih na zunanji meji in na kontrolnih točkah na notranjih mejah Republike
Slovenije (Uradni list RS, št. 86/20) vsebuje naslednjo končno določbo:
»KONČNA DOLOČBA
2. člen
Ta odlok začne veljati 15. junija 2020.«.

Odlok o spremembah in dopolnitvah Odloka o
odrejanju in izvajanju ukrepov za preprečitev širjenja nalezljive bolezni
COVID-19 na mejnih prehodih na zunanji meji in na kontrolnih točkah na
notranjih mejah Republike Slovenije (Uradni list RS, št. 88/20) vsebuje naslednjo končno določbo:
»KONČNA DOLOČBA
2. člen
Ta odlok začne veljati 19. junija 2020.«.

Odlok o spremembah in dopolnitvah Odloka o
odrejanju in izvajanju ukrepov za preprečitev širjenja nalezljive bolezni
COVID-19 na mejnih prehodih na zunanji meji in na kontrolnih točkah na
notranjih mejah Republike Slovenije (Uradni list RS, št. 90/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati 25. junija
2020.«.

Odlok
o spremembi in dopolnitvi Odloka o odrejanju in izvajanju ukrepov za
preprečitev širjenja nalezljive bolezni COVID-19 na mejnih prehodih na zunanji
meji in na kontrolnih točkah na notranjih mejah Republike Slovenije (Uradni
list RS, št. 93/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah in dopolnitvi Odloka o
odrejanju in izvajanju ukrepov za preprečitev širjenja nalezljive bolezni
COVID-19 na mejnih prehodih na zunanji meji in na kontrolnih točkah na
notranjih mejah Republike Slovenije (Uradni list RS, št. 95/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.