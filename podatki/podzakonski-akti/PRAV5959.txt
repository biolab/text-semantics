I. SPLOŠNE DOLOČBE
1. člen
Ta pravilnik določa podrobnejše pogoje, ki jih mora
izpolnjevati društvo, ustanova ali zavod, da lahko pridobi status nevladne
organizacije, ki na področju varstva okolja v Republiki Sloveniji deluje v
javnem interesu (v nadaljnjem besedilu: nevladna organizacija), in merila za
ugotavljanje izpolnjevanja teh pogojev.
2. člen
(1) Društvo, ustanova ali zavod (v nadaljnjem besedilu:
oseba) lahko pridobi status nevladne organizacije, če njegov ustanovitelj ni
država, občina, druga oseba javnega prava ali politična stranka. 
(2) Šteje se, da oseba deluje na področju varstva okolja, če
iz njenega ustanovitvenega akta izhaja, da je namen ustanovitve delovanje na
področju varstva okolja, iz njenega programa dela, dejavnosti, nalog in
projektov pa je razvidno, da se aktivno zavzema za varstvo okolja, ki vključuje
zlasti prizadevanje za: 
1.     
trajnostni razvoj, 
2.     
varstvo in trajnostno rabo naravnih dobrin, 
3.     
zmanjševanje onesnaževanja in obremenjevanja okolja z emisijami, odpadki
in nevarnimi snovmi, 
4.     
varstvo naravnih vrednot in ohranjanje biotske raznovrstnosti, 
5.     
zmanjševanje možnih vplivov na okolje z gensko spremenjenimi organizmi
ali 
6.     
vključevanje okoljskih politik v ostale sektorje.
II. POGOJI ZA PRIDOBITEV STATUSA
3. člen
Oseba, ki želi pridobiti status nevladne organizacije, mora
izpolnjevati naslednje pogoje: 
1.     
da ima zadostno število članov, če gre za društvo, ali zaposlenih, če
gre za zavod, ali zadosti premoženja, če gre za ustanovo, 
2.     
da njen ustanovitelj ni država, občina, druga oseba javnega prava ali
politična stranka, 
3.     
da je ustanovljena zaradi delovanja na področju varstva okolja, 
4.     
da deluje neodvisno od organov oblasti in političnih strank, 
5.     
da aktivno deluje na področju varstva okolja najmanj pet let, 
6.     
da ima svoje poslovne knjige revidirane skladno z zakonom, ki ureja
revidiranje, 
7.     
da deluje na celotnem območju Republike Slovenije in 
8.     
da poleg tega deluje na območju še najmanj petih držav članic Evropske
unije, če gre za nevladno organizacijo s sedežem zunaj Republike Slovenije.
4. člen
(1) Oseba ima zadostno število članov, zaposlenih ali
premoženja, če: 
1.     
ima najmanj trideset članov, če gre za društvo, 
2.     
ima najmanj enega redno zaposlenega strokovnega delavca z najmanj visoko
stopnjo izobrazbe, ki ustreza področju dejavnosti zavoda, če gre za zavod, 
3.     
njeno ustanovitveno premoženje, izkazano v denarju, znaša najmanj
300.000 SIT, če gre za ustanovo. 
(2) Dokazila iz prejšnjega odstavka izkazuje društvo z vpogledom
v register svojih članov, zavod z vpogledom v evidenco redno zaposlenih
strokovnih delavcev in njihovo izobrazbeno strukturo, ustanova pa z aktom o
ustanovitvi. 
(3) Vpogled v register članov društva in evidenco redno
zaposlenih strokovnih delavcev in njihovo izobrazbeno strukturo izvede
ministrstvo, pristojno za varstvo okolja (v nadaljnjem besedilu: ministrstvo),
na način in pod pogoji, določenimi z zakonom, ki ureja varstvo osebnih
podatkov.
5. člen
Delovanje osebe je neodvisno, če je iz njenih ustanovitvenih
aktov razvidno, da na sprejemanje njenih odločitev ne vplivajo državni ali
občinski organi, nosilci javnih pooblastil, politične stranke, gospodarske
družbe in njihova združenja.
6. člen
(1) Oseba aktivno deluje na področju varstva okolja, zlasti
če: 
1.     
izvaja različne aktivnosti s ciljem ozaveščanja javnosti o problematiki
varstva okolja, kot na primer: 
- 
izvaja okoljsko vzgojo za različne ciljne skupine, 
- 
organizira izobraževanja, seminarje, okrogle mize, strokovna in delovna
srečanja, tabore, 
- 
izvaja svetovanje, 
- 
izvaja raziskave na področju varstva okolja in skrbi za razvoj
informacijskih sistemov ter na podlagi teh aktivnosti neposredno komunicira z
javnostjo; 
2.     
organizira, izvaja ali sodeluje pri akcijah na področju varstva okolja z
namenom zmanjšanja obremenjevanja okolja in njegovih delov, kot na primer: 
- 
sanacije degradiranih delov okolja ali naravnih vrednot, 
- 
akcije, ki prispevajo k ohranjanju ugodnega stanja živalskih in
rastlinskih vrst in renaturaciji njihovih življenjskih prostorov, 
- 
akcije, ki prispevajo k zmanjšanju onesnaženosti okolja, 
- 
akcije, ki prispevajo k učinkoviti rabi energije ter rabi in ohranjanju
obnovljivih virov energije, 
- 
akcije, ki prispevajo k zmanjševanju škodljivih posledic na okolje v
primeru naravnih in drugih nesreč; 
3.     
izdaja periodične publikacije, zbornike, strokovno literaturo ali druge
publikacije, povezane s tematiko varstva okolja, ali na kakršenkoli drug način
skrbi za razširjanje okoljskih podatkov in informacij v javnih medijih; 
4.     
s svojo dejavnostjo spodbuja dialog in sodelovanje med različnimi
partnerji varstva okolja, zlasti med nevladnimi organizacijami, podjetji,
občinami; 
5.     
sodeluje pri delu zakonodajne in izvršilne veje oblasti z dajanjem mnenj
in pripomb na splošne pravne akte in programe ali 
6.     
spremlja stanje na področju varstva okolja in daje institucijam iz
prejšnje točke mnenja, priporočila in pobude v zvezi z izvajanjem predpisov ali
politik varstva okolja. 
(2) Aktivnosti iz prejšnjega odstavka oseba izkazuje s
poročilom o delu, ki mu mora priložiti tudi dokazila, kot na primer: 
-       
programe izobraževanja, 
-       
naročila o svetovanju izkazana s pisno korespondenco, 
-       
končna poročila o opravljenih raziskavah, 
-       
končna poročila o poteku in uspehu akcij, 
-       
slikovna gradiva, kopije objavljenih publikacij in kopije člankov,
izdanih v javnih medijih, 
-       
pobude in priporočila pristojnim institucijam in 
-       
druga dokazila, s katerimi izkazuje zatrjevane aktivnosti iz prejšnjega
odstavka. 
(3) Poročilo o delu iz prejšnjega odstavka mora zajemati
zatrjevane aktivnosti v zadnjih treh letih delovanja pred predložitvijo vloge
za pridobitev statusa nevladne organizacije.
7. člen
(1) Oseba, ki želi pridobiti status nevladne organizacije,
mora ministrstvu predložiti letno poročilo, sestavljeno na podlagi zaključenih
poslovnih knjig, ki izkazujejo resnično in pošteno stanje premoženja in
poslovanja in ga je pregledal pooblaščeni revizor na način in pod pogoji, ki so
določeni z zakonom, ki ureja revidiranje. 
(2) Šteje se, da oseba izpolnjuje pogoj iz prejšnjega
odstavka, če poročilo o revidiranju izkazuje pritrdilno mnenje pooblaščenega
revizorja v skladu z zakonom, ki ureja revidiranje. 
(3) Pri predložitvi vloge za pridobitev statusa nevladne
organizacije mora biti pogoj iz prvega odstavka tega člena izpolnjen za zadnje
poslovno leto pred predložitvijo vloge za pridobitev statusa nevladne
organizacije.
8. člen
(1) Šteje se, da oseba deluje na celotnem območju Republike
Slovenije, če iz njenega ustanovitvenega akta in dejanskega delovanja izhaja,
da njene aktivnosti ne potekajo zgolj na območju posamezne občine. 
(2) Oseba dokazuje izvajanje aktivnosti iz prejšnjega
odstavka s pisnim poročilom, s katerim izkazuje, da je v zadnjih treh letih
delovanja izvedla vsaj pet aktivnosti iz 2. točke prvega odstavka 6. člena tega
pravilnika v petih različnih občinah ali pet aktivnosti iz 1., 3., 4., 5. ali
6. točke prvega odstavka 6. člena tega pravilnika.
9. člen
Oseba, ki ima sedež zunaj Republike Slovenije, mora delovati
na območju še najmanj petih držav članic Evropske unije, v katerih mora biti
organizirana v eni izmed statusnih oblik, ki so primerljive s statusnimi
oblikami iz prvega odstavka 2. člena tega pravilnika.
III. MERILA ZA UGOTAVLJANJE IZPOLNJEVANJA POGOJEV
10. člen
(1) Oseba mora za pridobitev statusa nevladne organizacije izpolniti
pogoje iz 3. člena tega pravilnika in poleg tega v zadnjih treh letih delovanja
pred vložitvijo vloge za pridobitev statusa nevladne organizacije še skupno
zbrati najmanj 7 točk iz 4.,6. in 9. člena tega pravilnika, od tega najmanj 4
točke za aktivnosti iz 6. člena tega pravilnika. 
(2) Način točkovanja izpolnjenosti pogojev iz 4., 6. in 9.
člena tega pravilnika je določen v Prilogi, ki je sestavni del tega pravilnika.
11. člen
(1) Izpolnjevanje pogojev iz 1., 2.,
3., 4. in 7. točke 3. člena tega pravilnika mora nevladna organizacija v
vsakem času dokazovati na pisno zahtevo ministrstva. 
(2) Nevladna organizacija mora vsako leto do 31. marca za
preteklo koledarsko leto ministrstvu poslati tudi poročilo o delu, iz katerega
so razvidne izvedene aktivnosti v preteklem koledarskem letu, za katere lahko
nevladna organizacija na podlagi priloge prejme najmanj 1 točko iz najmanj dveh
različnih točk prvega odstavka 6. člena tega pravilnika. Poročilu o delu je
treba priložiti zahtevana dokazila o zatrjevanih aktivnostih, razen v primeru,
ko jih je ministrstvo pridobilo na drug način.
12. člen
Nevladna organizacija mora ministrstvo pisno obvestiti o
vsaki spremembi ustanovitvenega akta, ki posega na področje njenega delovanja,
in mu poslati spremenjeni ustanovitveni akt.
IV. PREHODNE IN KONČNA DOLOČBA
13. člen
Obveznost iz drugega odstavka 11. člena za nevladno
organizacijo prvič nastopi v drugem koledarskem letu po izteku leta, v katerem
je pridobila status nevladne organizacije.
14. člen
Društvo, ki je pridobilo status društva, ki deluje v javnem
interesu na področju ohranjanja narave ali varstva okolja po Zakonu o
ohranjanju narave (Uradni list RS, št. 96/04 – uradno prečiščeno besedilo,
61/06 – ZDru-1) in želi pridobiti status nevladne organizacije po tem pravilniku,
izkazuje izpolnjevanje pogojev iz 3. člena tega pravilnika, razen 1. in 6.
točke, z odločbo o pridobitvi statusa društva, ki deluje v javnem interesu.
Vlogi za pridobitev statusa
nevladne organizacije po tem pravilniku mora priložiti dokazila, da ima najmanj
trideset članov in poslovne knjige revidirane po 7. členu tega pravilnika.
15. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 354-01-29/2004
Ljubljana, dne 10. julija 2006
EVA 2004-2511-0198
Janez Podobnik l.r.
Minister
za okolje in prostor

Priloga:
Način točkovanja izpolnjenosti pogojev iz 4., 6. In 9. člena tega pravilnika