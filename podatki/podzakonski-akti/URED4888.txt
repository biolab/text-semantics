I. SPLOŠNE DOLOČBE
1. člen
(vsebina)
(1) Ta uredba določa posebne gradbeno
tehnične značilnosti, umestitev v prostor, varstvo okolja, varstvo pred požari,
urejenost, zavarovanje, zmogljivost in način varovanja za proizvodne, prodajne
in skladiščne objekte, kjer se nahajajo eksplozivi ali pirotehnični izdelki,
način njihovega skladiščenja, pogoje, ki jih morajo izpolnjevati nakladališča
in razkladališča eksplozivov ali pirotehničnih izdelkov, ter organe za nadzor
nad spoštovanjem te uredbe in ukrepe ter sankcije v primeru njene kršitve.
(2) Določbe te uredbe se nanašajo tudi
na dele objektov, kjer se eksplozivi ali pirotehnični izdelki proizvajajo,
prodajajo ali skladiščijo, in na tehnološke postopke, operacije, delovna mesta
in opravila ter naprave pri proizvodnji ali prometu z eksplozivi ali
pirotehničnimi izdelki.
2. člen
(izjeme)
(1) Določbe te uredbe se ne
uporabljajo za objekte, v katerih se skladiščijo, preizkušajo, razstavljajo ali
kako drugače uporabljajo eksplozivi oziroma minsko eksplozivna sredstva,
orožje, strelivo in rakete, materiali ali pirotehnični izdelki, namenjeni za
vojaške namene.
(2) Pri raziskovanju in izkoriščanju
mineralnih surovin in opravljanju drugih rudarskih del se ta uredba uporablja
subsidiarno.
3. člen
(nevarnosti, ki izvirajo iz posamezne
vrste eksplozivov)
(1) Pri ravnanju in skladiščenju
eksplozivov ali pirotehničnih izdelkov je treba upoštevati različne vrste
nevarnosti, ki izvirajo iz posameznih eksplozivov glede na njihovo razvrstitev
v podrazrede 1.1, 1.2, 1.3, 1.4, 1.5 in 1.6, kot jih določa 3. člen Zakona o
eksplozivih in pirotehničnih izdelkih (Uradni list RS, št. 35/08).
(2) V primerih skladiščenja različnih
vrst eksplozivov je treba upoštevati tudi njihovo mednarodno razvrstitev na skupine
združljivosti, ki so A, B, C, D, E, F, G; H, J, K, L, N in S v skladu s tabelo
združljivosti iz priloge 1, ki je sestavni del te uredbe in je objavljena
skupaj z njo.
4. člen
(pomen izrazov)
(1) V tej uredbi uporabljeni izrazi imajo
naslednji pomen:
1.    
detonacija je pojav, do katerega privede
širjenje valov iz mehanskega ali termičnega vira po trdni ali tekoči snovi
eksploziva s hitrostjo, ki je bistveno večja od hitrosti zvočnih valov v tej
snovi;
2.    
zračni udarni val je širjenje učinka detonacije
po zraku;
3.    
nadpritisk v zračnem udarnem valu je povečan
pritisk, ki pada od centra eksplozije z razdaljo na tretjo potenco, za razliko
od zvoka v zraku, kjer nadpritisk pada počasneje, in sicer s samo razdaljo;
4.    
deflagracija je pojav slojevitega zgorevanja
eksplozivov. Hitrost deflagracije ne presega hitrosti širjenja zvočnih valov v
snovi eksploziva;
5.    
nevaren objekt je objekt ali skupina objektov, v katerih se
opravlja dejavnost proizvodnje ali prometa eksplozivov ali pirotehničnih
izdelkov in tvorijo prostorsko zaključeno celoto ter se delijo na nevarni in
nenevarni del. Med nevarne objekte se ne prištevajo prodajna mesta in
prodajalne smodnikov ali pirotehničnih izdelkov iz 51. člena te uredbe,
priročna trgovinska skladišča in trgovinska skladišča ter zabojniki za prodajo
ali skladiščenje pirotehničnih izdelkov;
6.    
nevarni deli objekta so nevarni objekti ali
deli objekta, v katerih se opravljajo operacije z eksplozivi oziroma v katerih
so navzoči eksplozivi in tudi nenevarni objekti, ki so v nevarnem območju okrog
nevarnih objektov. Nevarnosti izvirajo iz možnosti detonacije, prenosa
deflagracije v detonacijo, požara in eksplozije gorljivih prahov;
7.    
nenevarni deli objekta sestavljajo tisti
objekti, ki niso nevarni objekti ali niso v nevarnem območju. Nevarnosti
izvirajo iz možnosti požara in eksplozije gorljivega prahu;
8.    
pasivni objekt je objekt, ki ga lahko prizadene
detonacija;
9.    
aktivni objekt je objekt, v katerem je prišlo
do detonacije;
10. 
transportna embalaža je embalaža, ki mora biti
izdelana, preizkušena in označena po predpisih, ki urejajo prevoz nevarnega
blaga;
11. 
trgovinsko skladišče je skladišče, ki je
namenjeno skladiščenju smodnikov ali pirotehničnih izdelkov v neodprti
transportni embalaži;
12. 
priročno trgovinsko skladišče je skladišče,
namenjeno skladiščenju smodnikov ali pirotehničnih izdelkov v transportni
embalaži ali brez transportne embalaže, z namenom prenosa v prodajalno;
13. 
neto masa eksplozivov (v nadaljnjem besedilu:
NEM) je skupna masa vseh eksplozivnih snovi v posameznem izdelku in je kot taka
navedena na izdelku. Če ni razvidna iz ustrezne listine oziroma ni navedena na
pirotehničnem izdelku, se jo preračuna iz bruto teže izdelka skupaj s
transportno embalažo. NEM v takem primeru za ognjemetne izdelke kategorije 1, 2
in 3 predstavlja 25% bruto teže izdelka skupaj s transportno embalažo, za
ognjemetne izdelke kategorije 4 pa 75% bruto teže izdelka, skupaj s transportno
embalažo;
14. 
dovoljena količina eksplozivov ali
pirotehničnih izdelkov v nekem prostoru ali objektu je maksimalna dovoljena
NEM, ki sme biti v prostoru oziroma objektu;
15. 
varna oddaljenost objekta pomeni najmanjšo
dopustno oddaljenost nevarnega objekta od drugih nevarnih objektov, ki ne
omogoča prenosa eksplozije ali požara na sosednji nevarni objekt, če bi nastala
eksplozija ali če bi se vžgala maksimalna dovoljena količina eksplozivov v
nevarnem objektu, poškodbe sosednjih objektov pa so omejene na pričakovani
obseg. Meri se kot najkrajša razdalja med dvema sosednjima objektoma. Manjši
objekti, v katerih ni eksplozivov in ljudi, se pri tem ne upoštevajo;
16. 
območja prostora v okolici nevarnega objekta
glede na učinek možne eksplozije so:
a)   območje prenosa detonacije, v katerem je možen prenos detonacije na
druge objekte z eksplozivi in smrtne poškodbe vsega osebja;
b)   območje težkih poškodb, v katerem se zaradi učinka udarnega vala in
težkih letečih kosov podirajo nosilne stene stavb, vendar pa ne prihaja do
prenosa detonacije po zračnem udarnem valu. Prihaja pa do hudih poškodb vsega
osebja, katerih posledica je v posameznih primerih tudi smrt;
c)   območje srednje težkih poškodb, v katerem se podirajo lahke
predelne stene, ipd. in hujših poškodb dela osebja;
d)   območje lahkih poškodb, v katerem se razbijejo okenska stekla,
ipd., človeška življenja niso ogrožena, prihaja do lažjih poškodb dela osebja;
e)   varno območje, v katerem ne prihaja do poškodb osebja in objektov;
17. 
lahko vnetljivi izdelki in snovi so tiste, ki
se hitro vnamejo in povzročijo požar kot na primer barvila, topila, goriva,
papir, najlonski in plastični izdelki ipd.;
18. 
gorljive snovi so snovi, ki gorijo, vendar ne
morejo detonirati;
19. 
mehanska zaščita objekta pomeni, da so vsa okna
zavarovana s kovinskimi rešetkami ali kovinskimi roloji ali imajo kovinske
okvirje in varnostno zasteklitev. Vrata morajo biti masivna (les, kovina ipd.)
brez steklenih odprtin, z mehanizmom večtočkovnega zaklepanja, v primeru
enotočkovnega zaklepanja morajo biti dodatno varovana s prečno zaporo;
20. 
elektronska zaščita objekta je sistem varovanja
z varnostno alarmno centralo, različnimi vrstami elektronskih javljalnikov in
zvočnim in svetlobnim alarmiranjem ter prenosom alarmnega signala do
intervencijske točke;
21. 
videonadzorni sistem je vizualno opazovanje in
nadzor prostora ali območja z videokamero ter zakonitim shranjevanjem
posnetkov;
22. 
ograja je fizična ovira, ki preprečuje neposreden dostop do
nevarnih ali nenevarnih objektov nepooblaščenim osebam, visoka najmanj 2,20 m;
23. 
delovno mesto z večjo nevarnostjo je delovno
mesto s posebnimi delovnimi razmerami, ki obsega delovne operacije z nevarnimi
snovmi;
24. 
posebno občutljivo delovno mesto je delovno
mesto z večjo nevarnostjo, na katerem se zahteva od delavca posebna izkušenost,
strokovnost in koncentracija;
25. 
dovoljeno število ljudi v nevarnem objektu ali
delu objekta je maksimalno dovoljeno število ljudi, ki smejo biti sočasno v
objektu oziroma delu objekta. Občasno nadzorno osebje se ne všteva v dovoljeno
število ljudi;
26. 
prodajalna smodnikov ali pirotehničnih izdelkov
je samostojen in zaprt prostor, ki predstavlja požarni sektor;
27. 
specializirana prodajalna je prodajalna,
namenjena izključno prodaji streliva, smodnikov ali pirotehničnih izdelkov;
28. 
prodajno mesto je del prostora v prodajalni, ki
ne zahteva posebnih ukrepov varstva pred požarom in ne predstavlja zaprte
požarne celice ter ni na evakuacijski poti;
29. 
zabojnik za prodajo ali skladiščenje pirotehničnih izdelkov je
začasen objekt, ki je namenjen prodaji ali skladiščenju pirotehničnih izdelkov
in opreme za njihovo varno uporabo in ni gradbeni objekt po predpisih, ki
urejajo graditev objektov.
(2) Izrazi, uporabljeni v tej uredbi, katerih pomen ni določen
v prejšnjem odstavku, imajo enak pomen, kakor ga določajo predpisi s področja
urejanja prostora, gradbenih proizvodov, opravljanja geodetskih dejavnosti in
rudarstva.
II. TEHNIČNA IN VARNOSTNA DOKUMENTACIJA
5. člen
(tehnična in varnostna dokumentacija za
proizvodnjo)
(1) Za proizvodnjo eksplozivov ali
pirotehničnih izdelkov in za vsak del proizvodnje, ki je tehnološka celota,
mora biti izdelana temeljna tehnična dokumentacija, ki je podlaga za
opredelitev vseh tehničnih pogojev proizvodnje, kakor tudi varnosti in zdravja
pri delu in varstva pred požarom v proizvodnji (v nadaljnjem besedilu:
tehnološki postopek).
(2) Opredelitev tehnološkega postopka
mora vsebovati tudi:
1.    
tehnološke sheme s pregledom in opisom
proizvodnih faz in operacij. V teh shemah, pregledu in opisu morajo biti
navedeni vsi potrebni tehnološko-tehnični parametri;
2.    
diagrame trajanja in sinhronizacije posameznih
faz in operacij, ki zagotavljajo enakomeren potek proizvodnje in kar najmanjše
kopičenje materiala na posameznih mestih;
3.    
materialno in energetsko bilanco, razčlenjeno
po fazah in operacijah oziroma objektih, z namenom, da se zagotovi racionalno
in varno kroženje materiala;
4.    
situacijski načrt in seznam objektov z navedbo
dovoljenih količin eksplozivov za vsak nevaren objekt in za vsak prostor v
objektih, ki imajo več prostorov;
5.    
tehnične pogoje za surovine, material in
polizdelke, ki se uporabljajo v proizvodnji, in končne izdelke ter kakovost
materiala in način preizkušanja le-tega. Za standard je treba navesti oznako v
celoti. Za izvajanje polindustrijskih preizkusov in preizkusov v obratovalnih
razmerah mora odgovorna oseba z internim aktom določiti obseg in vsebino
dokumentacije. Določeni morajo biti interni organi za revizijo in potrditev
dokumentacije, izvedbo preizkusov in strokovno vodstvo;
6.    
predpise, ki urejajo področje dela. Za vsak
objekt oziroma proizvodno fazo, operacijo in delovno mesto morajo biti izdelani
delovni predpisi, ki temeljijo na tehnološkem postopku, organizacijski
strukturi oziroma delitvi dela in lokaciji izvrševanja posameznega opravila. V
odvisnosti od omenjenih faktorjev so delovni predpisi lahko tudi kombinirani za
več operacij, vendar pa morajo biti z njimi v vsakem primeru nedvoumno in jasno
predpisana in opisana opravila in pogoji, v katerih jih je treba opravljati,
ter odgovornost vsakega posameznega izvrševalca za njihov pravilen potek.
Predpisi, ki urejajo področje dela, morajo vselej obsegati tudi tehnična
navodila za uporabo in ravnanje z uporabljenimi stroji, aparati, instrumenti in
drugimi proizvodnimi sredstvi. Sestavni del predpisov, ki urejajo področje
dela, so tudi določbe o dovoljenih in nedovoljenih posegih in nastavitvah na
proizvodni opremi med proizvodnjo in o pogojih, ki morajo biti izpolnjeni za
posamezne posege, če niso dovoljeni v rednem teku proizvodnje. V predpisih, ki
urejajo področje dela, mora biti določeno, kaj je treba storiti v pripravah za
začetek posamezne operacije, za potek in dovršitev operacije ter za zapustitev
delovnega mesta;
7.    
navodila za varno delo. Za vsak objekt in tehnološki
postopek, vsak objekt oziroma proizvodno fazo ter vsako operacijo in delovno
mesto morajo biti poleg delovnih predpisov ali v njihovi sestavi, vendar v
posebnem poglavju, izdani tehnični predpisi o varnosti in zdravju pri delu,
varstva pred požarom. V teh predpisih pa morajo biti določeni konkretni pogoji
za varno opravljanje predpisanih proizvodnih operacij, vrsta sredstev in opreme
za osebno varstvo ter pogoji in način njihove uporabe in pa odgovornost za to,
da so predpisani pogoji in ukrepi izpolnjeni. Zlasti morajo biti precizirani
ukrepi in postopek za primere odstopanja od predpisanih delovnih razmer. V teh
predpisih morajo biti navedene tudi dovoljene količine nevarne snovi in
dovoljeno število delavcev za zadevni objekt ali njegov del.
(3) Dovoljene količine eksplozivov se
določijo v skladu s podatki iz 2. in 3. točke prejšnjega odstavka in tabelo
varnih oddaljenosti iz priloge 2, ki je sestavni del te uredbe in je objavljena
skupaj z njo.
6. člen
(tehnična in varnostna dokumentacija za
nevarne objekte)
(1) Za vsak nevaren objekt oziroma
nevaren tehnološki postopek mora biti določen:
1.    
seznam posebno občutljivih delovnih mest in
delovnih mest z večjo nevarnostjo. V tem seznamu mora biti za delavca na vsakem
delovnem mestu predpisana potrebna kvalifikacija in strokovnost ter drugi nujni
pogoji: starost, zdravstveno stanje, telesna kondicija, psihofizične lastnosti
idr.;
2.    
seznam delovnih mest, na katerih zaradi večje
nevarnosti za eksplozijo ali požar ni dovoljeno normiranje opravil;
3.    
seznam delovnih mest, na katerih zaradi večje
nevarnosti za eksplozijo ali požar pri opravljanju dela ni dovoljeno nočno
delo.
(2) Za vsak nevaren objekt, pri čemer
je treba zajeti vsak posamezen zunanji energetski razvod (električna energija,
para, topla voda), razvod vode, razvod drugih fluidov, tehnološke razvode,
kanalizacijo (posebej tehnološko kanalizacijo), sredstva za zvezo in
signalizacijo ter objekte s stavbami in instalacijami, napravami, stroji,
aparati, instrumenti itd., morajo biti izdelani akti o periodičnih pregledih in
vzdrževanju.
(3) V aktu iz prejšnjega odstavka je
treba določiti obseg, način, mesta in čas periodičnih pregledov, organe, ki so
zanje odgovorni, in vsebino ter obliko dokumentacije, ki jo je treba nastaviti
in sproti voditi.
III. NEVARNI OBJEKTI
7. člen
(umestitev nevarnih objektov v prostor)
(1) Nevarni del objekta mora biti na
takem mestu, da ne ogroža nenevarnega dela objekta, drugih naprav in objektov
in ni sam ogrožen. Zgrajen mora biti v skladu s prostorskimi akti občine in
države in na predpisani varni oddaljenosti od stavb in gradbeno inženirskih
objektov, v skladu s tabelo varnih oddaljenosti iz priloge 2 te uredbe.
(2) Tabela iz prejšnjega odstavka se
uporablja v primeru, ko je nevaren objekt na odprtem terenu. Če je nevaren
objekt vkopan v zemljo, zgrajen v naravni kotanji, obdan z ustreznim zaščitnim
nasipom, pogozditvijo ali drugimi primernimi varnostnimi zidovi, se varnostna
razdalja lahko prepolovi.
(3) Pri izbiri terena za zgraditev
nevarnega dela objekta se je treba izogibati hudourniških in nestabilnih
terenov. Če to ni mogoče, je teren treba predhodno sanirati.
8. člen
(razporeditev nevarnih in nenevarnih
objektov)
(1) Nevarni objekti morajo biti
razporejeni tako, da se detonacija in požar ne moreta prenesti na sosednje objekte
ter da se zaradi zračnega udarnega in seizmičnega vala, ki ga utegne povzročiti
eksplozija v nevarnem objektu, ne morejo zrušiti sosednji objekti. Medsebojna
oddaljenost nevarnih objektov mora biti v skladu s tabelo iz priloge 3, ki je
sestavni del te uredbe in je objavljena skupaj z njo.
(2) Nevarni objekti smejo biti
locirani v mejah območja srednjih poškodb. V območju težkih poškodb smejo biti
le nenevarni objekti, v katerih se ne zadržujejo ljudje in ki ne povečujejo
nevarnosti za druge objekte, če bi bili morda poškodovani.
(3) Dva ali več nevarnih objektov, ki
se medsebojno ogrožajo, se obravnavajo kot en objekt, če to izrecno terja
tehnološki postopek. V tem primeru so lahko taki objekti v območju težkih
poškodb, vendar pa morajo kot enotna skupina glede na sosednje objekte
izpolnjevati zahtevo iz prejšnjega odstavka.
(4) Nenevarni objekti nevarnega
objekta, v katerih so večje skupine ljudi, morajo biti v mejah varnega območja.
9. člen
(konstrukcija objektov)
(1) Konstrukcija objekta, ki je izpostavljena
nevarnosti za eksplozijo, mora dopuščati sprostitev pritiska in preprečevati,
da bi se kosi razleteli zunaj varnostnih meja.
(2) Objekti iz prejšnjega odstavka so
praviloma pritlični. Lahko so tudi večnadstropni, če tehnološki postopek to
izrecno zahteva. Ploščadi in nosilne konstrukcije objektov se ne štejejo za
nadstropja. Na takih stavbah ni dovoljeno podstrešje.
(3) Prostori na nadstropju morajo
imeti zasilni izhod neposredno na prosto ali varnostni prehod.
10. člen
(tipi konstrukcij objektov)
Glede na dejavnost, za katero so namenjeni,
in glede na medsebojno ogroženost objektov morajo objekti, ki so izpostavljeni
nevarnosti za eksplozijo, ustrezati enemu od naslednjih tipov konstrukcije:
a) 
lahka konstrukcija;
b) 
konstrukcija z izpušno stranjo;
c) 
okvirna konstrukcija;
d) 
vkopana stavba.
11. člen
(lahka konstrukcija)
Objekt tipa lahke konstrukcije mora biti
narejen iz gradbenih materialov, ki se v primeru, če bi v njem nastala
eksplozija, ne morejo razbiti na velike kose ali na kose z ostrimi robovi.
Postavljen je lahko tam, kjer ni pričakovati nevarnega učinka od zunaj in so
zavarovani z zaščitnim nasipom.
12. člen
(konstrukcija z izpušno stranjo)
(1) Objekt tipa konstrukcije z izpušno
stranjo ima tri močne odporne stene; stena, ki je iz lahkega materiala, pa je
izpušna stran.
(2) Konstrukcija in debelina odpornih
sten morata varovati stavbo pred učinkom zračnega udarnega vala in kosi
materiala ob eksploziji. Površina izpušne stene mora biti tolikšna, da omogoča
učinkovito slabitev pritiska, ki ga povzroči eksplozija.
(3) Obe bočni steni morata biti
pomaknjeni najmanj 1 m pred izpušno stran, potekati skozi streho in segati
vsaj pol metra nad njo.
(4) Objekti z izpušno stranjo imajo
lahko streho lahke konstrukcije ali močno odporno streho, ki se mora zaradi boljšega
izpuha dvigati proti izpušni steni pod kotom najmanj 15 stopinj.
(5) Objekti z izpušno stranjo so lahko
sestavljeni iz več delovnih prostorov, če to določa tehnološki postopek. V tem
primeru morajo biti predelne stene prostorov z izpušno stranjo pomaknjene
najmanj 1 m pred izpušno steno.
(6) V objektih tipa konstrukcije z
izpušno stranjo, v katerih se skladiščijo oziroma v katerih se predelujejo
lahko vnetljive snovi, kot je črni smodnik ipd., je treba s posebnimi dodatnimi
ukrepi preprečiti prenos plamena iz prostora v prostor (vgrajeni gasilni
sistemi, požarni zidovi ipd.).
13. člen
(okvirna konstrukcija)
Objekt tipa okvirne konstrukcije je iz
jeklenih ali armiranih betonskih nosilcev s polnilom iz lahkega materiala, iz
katerega ob eksploziji ne morejo nastati težki leteči kosi. Stropna plošča mora
vzdržati padec težkih predmetov, ki jih utegne razmetati eksplozija v sosednih
objektih. Glede na tehnološko fazo izdelave eksploziva so lahko predelne stene
izvedene kot lahke ali kot odporne.
14. člen
(vkopana stavba)
Objekt tipa vkopane stavbe je objekt z
betonsko konstrukcijo, ki je razen sprednje stene pokrit s plastjo zemlje,
debeline najmanj 50 cm, ki ne sme vsebovati kamna. Streha mora biti iz
materiala, iz katerega v primeru eksplozije ne morejo nastati težki leteči
kosi.
15. člen
(vrata nevarnih objektov)
(1) Evakuacijska vrata, ki vodijo iz
nevarnih objektov, se morajo odpirati navzven in voditi naravnost na prosto ali
v zaščitni prehod. Drsna in vrtljiva vrata niso dovoljena. Število
evakuacijskih vrat mora ustrezati velikosti prostora in številu zaposlenih,
tako da lahko delavci kar najhitreje zapustijo prostore objekta.
(2) Vsak delovni prostor v nevarnem
objektu mora imeti najmanj ena evakuacijska vrata ali zasilni izhod naravnost
na prosto ali na zavarovan prehod. Vrata morajo biti lahko dostopna in se
odpirati proti izhodu z lahkim pritiskom na površino vrat. V nevarnih objektih
na vratih niso dovoljeni pragovi.
(3) Zasilni izhodi v nadstropjih
morajo biti iz negorljivih materialov in na tistem delu stene, na katerem ni
oken.
16. člen
(okna delovnih prostorov)
V delovnih prostorih, v katerih je možnost,
da bi se delavec zaradi razbitega stekla poškodoval ali bi razbito steklo padlo
v eksploziv in bi to povečalo nevarnost za eksplozijo, mora biti na oknih
namesto stekel lahka, prozorna ali prosojna plastična snov, ki ne ustvarja
ostrih drobcev in pod višjim zračnim pritiskom z ene strani razmeroma lahko
pade iz okenskega okvira. Steklo ne sme vsebovati mehurčkov, ki bi se lahko
spremenili v lečo in pod vplivom sončnih žarkov povzročili nevarnost požara.
Okna, ki so obrnjena na sončno stran, morajo biti zasenčena ali imeti stekla,
ki dajejo difuzno svetlobo. Nameščena morajo biti tako, da se dajo odpirati
brez vzpenjanja na lestve. Na parapetno polico se ne sme ničesar odlagati.
Zaradi pranja ima lahko parapetna polica na notranji strani nagib proti
notranjosti. V nevarnih objektih niso dovoljeni svetlobni jaški s steklenimi
ploščami.
17. člen
(stene delovnih prostorov)
Stene delovnih prostorov nevarnega objekta,
v katerih nastaja prah ali izhlapevajo eksplozivi, morajo biti gladko obdelane,
neporozne in primerne za pomivanje. Za premazovanje ali oblaganje sten se smejo
uporabljati le materiali, ki se lahko čistijo, ki se ne luščijo in ne pokajo.
Ni dovoljeno uporabljati materialov, ki tvorijo z nevarno snovjo občutljive
eksplozivne spojine.
18. člen
(tla v prostorih)
(1) Tla v prostorih, ki so
izpostavljeni nevarnosti za požar ali eksplozijo, morajo imeti ravno, gladko,
toda ne drsečo ali porozno površino, ne smejo imeti razpok, ne smejo omogočati
statične elektrine in morajo biti primerna za pomivanje in čiščenje.
(2) Površina tal mora biti na robovih
zaobljena in izvedena ob stenah. V tleh so lahko kanali, če tako terja
tehnološki postopek in če ni to s posebnimi predpisi izrecno prepovedano,
vendar tako, da je preprečeno morebitno usedanje eksplozivov.
(3) Vsi kanali, po katerih se odvajajo
odpadki eksplozivov, morajo imeti bazene – usedalnike ustrezne vrste in
zmogljivosti, da se vanje usedajo in tako odstranjujejo eksplozivi.
(4) Kanali ne smejo omogočati
nekontroliranega izgubljanja vsebine in morajo imeti zadosten nagib, da se
eksplozivi ne usedajo vse dotlej, dokler ne pritečejo do usedalnika. Usedalnik
mora biti take konstrukcije, da plavajoči in usedli eksplozivi ne morejo z vodo
naprej ter da je možna enostavna kontrola in čiščenje.
19. člen
(zavarovanje nevarnega objekta)
(1) Nevaren objekt mora biti zavarovan
z ograjo in na primeren način ločen od nenevarnih objektov in ostalega dela
podjetja. Ograja okrog nevarnega objekta mora biti postavljena na razdalji
najmanj 10 m od objektov. Ne glede na določbo iz prejšnjega stavka mora
biti ograja okrog nevarnega objekta, v katerem se opravlja dejavnost proizvodnje
pirotehničnih izdelkov, postavljena na razdalji, kot je določena v presoji
požarne varnosti, vendar najmanj 3 m od objekta. Ograja okrog
nevarnih objektov lahke konstrukcije pa mora biti postavljena na razdalji
najmanj 100 m. Če je nevaren objekt zavarovan z zaščitnim nasipom ali zaščitnim
zidom, pa se ta razdalja lahko prepolovi. Okrog zunanje ograje mora biti vsaj
100 m širok pas, v katerem ni dovoljena nikakršna gradnja in je omejeno gibanje
ljudi ter opravljanje del.
(2) Prehodi skozi ograjo morajo biti
po številu in položaju razporejeni tako, da omogočajo delavcem sočasno hitro in
neovirano zapustitev objekta ter omogočen dostop požarnih ali sanitetnih ekip v
prostor objekta. Vhod v nevarni objekt mora biti na takem mestu, da omogoča
hiter pregled in kontrolo listin.
(3) Prehodi skozi ograjo za transport
eksplozivov morajo biti na drugem mestu, kot so prehodi za ljudi. Če to ni
mogoče, je treba s primerno organizacijo in tehnično zaščito preprečiti, da bi
ljudje prihajali v neposreden stik z eksplozivi in surovinami.
20. člen
(zaščitni nasipi in zidovi)
(1) Zaščitni nasipi kot zaščitni
elementi morajo biti iz materiala, ki ob eksploziji ne deluje kot izstrelek.
(2) Vrh zaščitnega nasipa mora biti
širok najmanj en meter in segati najmanj en meter nad rob strehe objekta, pri
čemer mora ravna črta, potegnjena od katerekoli točke s sten objekta z
eksplozivom do katerekoli točke objekta, do katerega se računa oddaljenost,
potekati skozi zaščitni nasip. Noga nasipa sme biti oddaljena od stene stavbe
največ dva metra. Če tako zahteva interni transport, je lahko na vhodni strani
oddaljena največ tri metre, pri tem pa postavljena z najmanj ogrožene strani.
Nagib nasipa se sme gibati med 1:1 do 1:1,5, kar je odvisno od geomehanskih
lastnosti zemeljskega materiala.
(3) Kadar material ne ustreza ali ni dovolj
prostora, so lahko zemeljski nasipi, zaradi zaščite pred posipanjem, podzidani
z monolitnim betonom do ene tretjine višine z zunanje strani in do ene petine
višine z notranje strani. Na notranji strani mora imeti nasip urejen odvod
atmosferske vode, da se prepreči prelivanje čez dohod ali v objekt.
(4) V primeru, da zaščitnega nasipa,
objektu, v katerem ni več kot 2.500 kg eksploziva, iz tehničnih razlogov
ni mogoče postaviti ali če ni dovolj prostora, ga lahko nadomesti zid iz nabite
zemlje ali drugega materiala. Zid iz nabite zemlje mora biti sestavljen iz
konstrukcije negorljivega materiala, vmesni prostor pa napolnjen z nabito
zemljo ali kakšnim drugim negorljivim materialom. Tak zid mora biti zgoraj
debel najmanj en meter in segati najmanj en meter nad rob strehe stavbe, poleg
tega pa mora izpolnjevati pogoje, ki veljajo za zaščitne nasipe. Betonski zid
je lahko debel 50 cm. Oddaljenost zidu od stavbe mora biti tolikšna, da ustreza
oddaljenosti vrha normalno postavljenega nasipa (da oddaljenost vrha dosega
predpisano razdaljo).
21. člen
(prehodi v nasipu)
(1) Odprtine za prehode v zaščitnih
nasipih morajo biti na takšnih mestih, da so stavbe v okolici zavarovane pred
neposrednim učinkom zračnega udarnega vala, če bi nastala eksplozija ali
direkten plamen. Izvedene morajo biti tako, da največja masa eksploziva v
objektu ni postavljena v osi hodnika ali odprtine, temveč tvori ravno črto,
potegnjeno od središča mase eksploziva pravokotno na os hodnika, s steno, na
kateri je vhod, kot od 40 do 60 stopinj. Če se sosednjim stavbam ali
komunikacijam ni mogoče izogniti, mora biti prehod skozi nasip izveden z
najmanj dvema prelomoma smeri.
(2) Če so objekti med seboj povezani z
nadzemskimi ali vkopanimi hodniki, so lahko narejene armiranobetonske pregrade,
odvisne od količin in občutljivosti eksplozivov v objektih in medsebojnega
ogrožanja objektov, ki popolnoma preprečujejo prodiranje zračnega udarnega
vala. Na nasipu med dvema nevarnima objektoma ne sme biti odprtin. Kanali ali
cevovodi za paro, kislino ipd. so izjema. Transporterji smejo biti izvedeni
skozi nasip le v primeru, če to zahteva tehnološki postopek, pod pogojem, da
konstrukcija in lega onemogočata učinek zračnega udarnega vala od enega objekta
na drugega. V nasipu je z zunanje strani lahko komora za zaklonišče delavcev.
22. člen
(nasip pred izpušno stranjo)
Če so pred izpušno stranjo nevarnega
objekta druge stavbe ali transportna infrastruktura na razdalji, ki je manjša
od varne oddaljenosti, mora biti zaščitni nasip narejen v skladu z določbami 20.
člena te uredbe tudi pred izpušno stranjo objekta.
23. člen
(napeljave za ogrevanje in zračenje)
(1) Delovni prostori, priročna in
medfazna skladišča se lahko ogrevajo.
(2) Nevarni objekti se smejo ogrevati
le s toplo vodo, vodno paro ali toplim zrakom. Če gre za manjše objekte, zlasti
za strelišča in kraje za uničevanje eksplozivnih snovi, kjer ni možnosti za
omenjene načine ogrevanja, je dovoljena uporaba električnih ogreval posebne
konstrukcije z eksplozijsko zaščito.
(3) Temperatura prostih površin ogreval
ali cevovodov v prostorih nevarnega objekta ne sme presegati 55 °C, če drug
predpis ne določa drugače. Grelna telesa morajo biti gladka. Grelna telesa
morajo biti pobarvana tako, da je lahko opazen prah, ki se nabira na njih, in
morajo biti lahko dostopna za čiščenje.
(4) Če je nevaren objekt ogrevan s
toplim zrakom, ni dovoljena recirkulacija zraka, grelna telesa pa morajo biti
zunaj nevarnega prostora.
24. člen
(prezračevalni kanali)
Vhodni in izhodni prezračevalni kanali
morajo biti oblikovani tako, da je omogočen le prehod zraka. Zagon
ventilatorjev mora biti omogočen tudi zunaj nevarnega objekta oziroma prostora.
25. člen
(prenosniki moči)
(1) Motorji, reduktorji in drugi
prenosniki moči morajo biti v posebnem prostoru, ki je zavarovan tako, da vanj
ne moreta prah ali para iz nevarnega prostora.
(2) V nevarnem prostoru, v katerem je
nevarnost vžiga zaradi praznjenja statične elektrike ali možnost nabiranja
eksplozivov po elementih prenosnika, morajo biti jermenski prenosniki
električno prevodni in imeti napravo, ki z zanesljivostjo preprečuje drsenje
jermena po jermenici ali osi.
26. člen
(delovni stroji in aparati)
(1) Delovni stroji in aparati, ki so v
nevarnih prostorih, morajo biti konstruirani in nameščeni tako, da zaradi
različnih dejavnikov (npr. toplote, trenja, udarca ipd.) ne morejo povzročiti
vžiga ali eksplozije eksploziva.
(2) Zapirala na pokrovih in
pritrjevalni elementi ter vijaki, matice ipd. na zunanjih in notranjih
premičnih delih morajo biti zavarovani tako, da ne izpadajo. Deli, ki se
tarejo, morajo biti čisti, brez prahu in lahko dostopni za kontrolo. Stroji in
aparati, ki zahtevajo med obratovanjem stalno nadzorstvo, morajo imeti dve
stikali za vklop in izklop električnega toka. Eno stikalo v proizvodnem
prostoru, drugo pa v prostoru za pogonske motorje. Stroji in aparati, ki ne
zahtevajo stalnega nadzorstva, imajo lahko eno stikalo za vklop in izklop toka,
ki pa mora biti zunaj proizvodnega prostora.
(3) Vsi stroji in aparati ter njihovi
motorji morajo biti po predpisih ozemljeni in galvansko spojeni z drugimi
kovinskimi masami objekta.
(4) Stroji in aparati morajo imeti
potrebne kontrolno-merilne instrumente.
27. člen
(sušilnice)
(1) Električne sušilnice, namenjene za
sušenje eksplozivov, oziroma sušilnice, ki so v nevarnih prostorih, morajo biti
vgrajene. Če je sušilnica iz obratovalnih razlogov premična, mora biti
električni priključek izveden kot stalen. Na premičnem električnem vodu ne sme
biti podaljškov in tudi ne vdelanega stikala.
(2) Koristni prostor električnih
sušilnic z naravnim zračenjem mora biti popolnoma ločen od grelnih teles, tako
da je povsem onemogočeno, da bi prišla v stik z eksplozivi. Grelna telesa
morajo biti tako razporejena, da je dosežena enakomerna razporeditev
temperature v koristnem prostoru in da niso možna lokalna pregrevanja.
(3) Temperatura sten v koristnem
prostoru ne sme med ogrevanjem in obratovanjem na nobenem mestu dosegati temperature,
ki bi več kot za 15 °C presegala delovno temperaturo, nikakor pa ne sme
dosegati 2/3 temperature, pri kateri razpada eksploziv, ki se suši.
(4) Pri sušilnicah z umetnim
zračenjem ni dovoljena recirkulacija zraka, temveč je treba dovajati svež zrak.
Ne glede na določbo iz prejšnjega stavka se recirkulacija zraka lahko uporablja
v sušilnicah z umetnim zračenjem, ki so opremljene s filtri zraka in
ventilatorji v Ex- izvedbi. V obeh primerih pa mora biti poskrbljeno, da zrak,
ki se dovaja, s seboj ne nosi prahu eksplozivov. Sušilnice morajo imeti
varnostno napravo, ki onemogoča ogrevanje grelnih teles, če ventilator ne obratuje
ali ni dovajanja zraka.
(5) Sušilnice morajo imeti ustrezne
instrumente za kontrolo obratovanja in temperature. Ti instrumenti ne smejo
biti na vratih sušilnice.
(6) Sušilnica mora biti opremljena z
napravo za reguliranje temperature, ki dopušča nihanje obratovalne temperature
v mejah ±2 °C. Stikalo za nastavljanje termostata mora biti zavarovano tako, da
ni dostopno nepoklicanim osebam.
(7) Sušilnica mora imeti varnostno
napravo, ki avtomatično prekine dovod električne energije in daje zvočni
signal, kadar temperatura v obratovalnem prostoru preseže 15 °C nad obratovalno
temperaturo. Ta naprava mora biti povezana s termostatom za reguliranje
obratovalne temperature, tako da se z nastavljanjem termostata nastavlja tudi
naprava sama.
28. člen
(posode za medfazni transport)
(1) Posode za transport nevarnih snovi
v razsutem stanju med posameznimi fazami proizvodnje morajo biti izdelane iz
materiala, ki ne omogoča ustvarjanja in nabiranja statične elektrine, ne vpliva
na to snov in ne ustvarja z njo nevarnih spojin. Izdelane morajo biti iz
materiala primerne trdote (mehkejši material), da je s tem preprečena nevarnost
za eksplozijo ali vžig zaradi udarca ali trenja. Aluminij se lahko uporablja
kot konstrukcijski material za embalažo samo, če je izključena možnost, da bi
se železni predmeti trli ob stene embalaže ali po njih udarjali.
(2) Posode morajo biti gladke in
neporozne ter take oblike, da se lahko čistijo. Stiki morajo biti dobro
zatesnjeni. Kjer tehnologija to zahteva, morajo imeti pokrove.
(3) Lesena embalaža, ki je znotraj
obložena s pločevino, mora biti izdelana tako, da leži pločevinasti vložek v
lesenem zaboju in da nevarna snov ne more priti med pločevinasti vložek in
zaboj.
(4) Če se za medfazno embalažo za
razsuto nevarno snov uporabljajo vreče, morajo biti izdelane tako, da ne more
nastajati statična elektrina in da se snov ne more razsipati ali prašiti.
(5) Papirnih vreč kot embalaže za
medfazni transport ni dovoljeno uporabljati.
(6) Pri prenašanju nevarnih snovi med
posameznimi fazami proizvodnje morajo biti posode pokrite.
(7) Embalaža za elemente streliva, ki
vsebujejo nevarne snovi, oziroma za strelivo mora biti izdelana tako, da
zagotavlja varno manipulacijo, ne omogoča kotaljenja, medsebojnega trčenja in
trenja elementov in ne izpadanja ali kakršnihkoli drugih pojavov, ki utegnejo
povzročiti vžig nevarne snovi, ki jo ti elementi oziroma strelivo vsebujejo.
(8) Embalaža mora biti prilagojena
pogojem, ki so predpisani za transport.
29. člen
(orodje in drug pribor)
V nevarnih prostorih sme biti le
najpotrebnejše orodje in pribor, ki mora biti spravljeno na določenem mestu.
Ročno orodje in pribor mora biti iz materiala, ki ne iskri, če ni v posebnih
določbah te uredbe in v delovnih predpisih objekta drugače predpisano.
30. člen
(transportna sredstva)
(1) V prostoru nevarnega objekta je
dovoljena uporaba prevoznih sredstev, ki so namenjena za delo v eksplozijsko
nevarnih okoljih.
(2) Motorna vozila, ki so opremljena
tako, da ne morejo povzročiti vžiga nevarnih snovi ali eksplozivnih plinskih
zmesi, se smejo ustavljati neposredno pred vsemi nevarnimi objekti, zapeljati
pa smejo le v prostore, v katerih je eksplozivna snov v transportni embalaži.
(3) Električni voziček je dovoljeno
uporabljati za transport eksplozivne snovi, ki ni v transportni embalaži
(medfazni transport), le kot vlečno vozilo.
(4) Za notranji transport z možnostjo
uvoza v vse nevarne objekte, kjer to zahteva tehnološki postopek, se smejo
uporabljati samo transportna sredstva s tako konstrukcijo in takim pogonom, da
v nobenem primeru ne morejo povzročiti vžiga nevarnih snovi ali eksplozivnih
plinskih zmesi in tudi ne omogočati, da bi posode z nevarno snovjo z njih
padle, se prevrnile, zdrsnile ipd.
Taka transportna sredstva so:
-      
vozila, ki so posebej atestirana za razmere,
kakršne so v objektu;
-      
ročni vozički, ročni viličarji ipd. s kotalnimi
ležaji in gumami na kolesih;
-      
tirna vozila brez motorja s kotalnimi ležaji in
kolesi iz brona ipd.;
-      
viseče transportne posode brez mehaničnega
pogona s kotalnimi ležaji in ustreznimi, z gumo prevlečenimi kolesi;
-      
nosila ustrezne konstrukcije – za primere, pri
katerih je predpisano ročno prenašanje.
31. člen
(posebna transportna sredstva)
(1) Posebna transportna sredstva, kot
so transporterji, dvigala in naprave za pnevmatičen ali hidravličen transport,
se smejo uporabljati za transport nevarnih snovi v nevarnih objektih in med
nevarnimi objekti, če s tem ni povečana nevarnost za eksplozijo ali požar in če
imajo:
-      
pogonske stroje v skladu z določbami te uredbe,
-      
naprave, ki preprečujejo prosto padanje,
drsenje, prevračanje, izpadanje ipd., in
-      
naprave, ki pri transportu med objekti ne
omogočajo morebitnega prenosa detonacije med objekti.
(2) Ta transportna sredstva morajo
ustrezati vsem zahtevam, ki so navedene v prejšnjem členu te uredbe.
32. člen
(zaščita pred statično elektrino)
(1) Če v tehnološkem procesu ni mogoče
preprečiti nastajanja elektrostatičnih nabojev, je zaščito pred statično
elektrino treba zagotoviti tako, da mora biti preprečeno zbiranje nastalih
nabojev oziroma da se zmanjšuje nevarnost izravnave potenciala statično
naelektrenega telesa s potencialom nasprotno naelektrenih teles ali zemlje po
električni iskri, ki lahko povzroči, če ima zadostno moč, vžig oziroma
eksplozijo nevarnih snovi, eksplozivne plinske zmesi, zmesi hlapov lahko
vnetljivih tekočin z zrakom ali vnetljivega v zrak dvignjenega prahu.
(2) Zaščita pred statično elektrino je
obvezna v vseh prostorih oziroma na vseh delovnih mestih, kjer je nevarnost, da
bi lahko nastale eksplozivne plinske zmesi, eksplozivne zmesi hlapov lahko
vnetljivih tekočin z zrakom ter eksplozivne zmesi tekočih ali trdnih delcev
lahko vnetljivih oziroma eksplozivnih snovi z zrakom.
(3) Zaščitni ukrepi so potrebni tudi
tam, kjer se dela z nevarnimi snovmi, ki niso v transportni embalaži, če je
možnost, da bi se s praznjenjem statične elektrine vžgale.
33. člen
(pravila pri zaščiti pred statično
elektrino)
(1) Delodajalec mora zagotoviti, da se
na mestih, kjer nastaja statična elektrina, izvedejo varnostni ukrepi, če lahko
nastanek statične elektrine ogrozi varnost in zdravje delavca oziroma povzroči
požar ali eksplozijo.
(2) Za zavarovanje pred statično
elektrino iz prejšnjega člena te uredbe je treba vselej upoštevati naslednje:
1.    
Vsi stroji, aparati in drug pribor morajo biti
po predpisih ozemljeni. Cevovodi morajo biti na sestavih premoščeni in
ozemljeni.
2.    
Pod mora biti električno prevoden in ozemljen.
Za primer nevarnosti, ki je omejena na določen del prostora, je dopustno delno
polaganje električno prevodnega poda.
3.    
Pod ne sme biti premazan s snovmi, ki ne
prevajajo elektrine. Kljuke na vhodnih vratih morajo biti ozemljene, če posebni
predpisi ne določajo drugače.
4.    
Če to dopušča tehnološki postopek, je treba
relativno vlažnost zraka v nevarnem prostoru obdržati nad 70%.
5.    
Kjer ni mogoče obdržati visoke vlažnosti zraka,
pa tehnološki postopek in razmere to dopuščajo, je treba ionizirati zrak ali
dovajati ioniziran zrak.
(3) Kjer tehnološki postopek to
dopušča, je treba povečati električno prevodnost neprevodnih materialov z
grafitiranjem ali uporabo drugih antistatikov. Delavci morajo imeti ustrezna
delovna oblačila in obutev iz materialov, ki ne povzročajo elektrostatičnih
naelektritev oziroma razelektritev, v skladu s predpisanim standardom.
34. člen
(preizkus in meritve statične elektrine)
(1) Sistem ozemljitve za zaščito pred
statično elektrino mora biti pred začetkom obratovanja sistema preizkušen in ga
je treba periodično kontrolirati najmanj dvakrat v letu, v vlažni in v suhi
dobi. O vseh preizkusih je treba sestaviti zapisnik, rezultat pa vpisovati v
kontrolno knjigo.
(2) Statično elektrino je treba na
delovnih mestih v nevarnih prostorih periodično meriti najmanj enkrat na mesec.
Merjenje je obvezno tudi ob vsaki spremembi tehnološkega postopka. Rezultate
merjenj je treba vpisovati v kontrolno knjigo.
35. člen
(komunikacijske poti)
(1) Poti, ki so namenjene za notranji
transport nevarnih snovi, morajo imeti trdo, gladko, toda ne spolzko površino,
ki ne ustvarja prahu in se pri normalni uporabi za transport ne drobi. Pot mora
biti dovolj široka, da omogoča srečevanje transportnih sredstev. Biti mora
toliko oddaljena od energetskih objektov z odprtim kuriščem, da je popolnoma
izključena možnost, da bi se zaradi iskre, pepela ipd. vžgala nevarna snov, ki
se prevaža. Poleg tega morajo biti poti speljane tako, da ustrezajo s
tehnološkim postopkom določenim zahtevam za pogoje in način transporta.
(2) Poti ne smejo voditi mimo izpušnih
zidov in ne mimo odprtin skozi zaščitni nasip, razen za nujno potrebne dostope
do strojev in naprav.
36. člen
(demontiranje naprav, popravljanje in
podiranje)
Demontiranje naprav in cevovodov, varjenje
ali rezanje uporabljenih cevi, čiščenje in popravljanje kanalizacije, podiranje
delov stavb ter zemeljska dela na mestih, ki so utegnila biti kontaminirana z
nevarnimi snovmi, je dovoljeno šele po pregledu, morebitni dekontaminaciji in
skladno s predpisanimi delovnimi postopki. Dela se smejo izvajati le v navzočnosti
oziroma pod nenehno kontrolo odgovorne strokovne osebe.
37. člen
(ureditev vstopa v nevaren objekt)
(1) Nepooblaščenim osebam vstop v
nevaren objekt ni dovoljen.
(2) Pri vstopu v nevarni del objekta
mora imeti vsak predpisano zaščitno obleko in obutev. Delavci, ki delajo v
nevarnem delu objekta, se morajo po možnosti ločiti od drugih delavcev, na
primer po kapi oziroma ruti, barvi delovne obleke ali po kakšni drugačni
označbi na zaščitni obleki.
IV. PROSTORI ZA PREIZKUŠANJE EKSPLOZIVOV
38. člen
(poskusne postaje, strelišča in poskusni
hodniki)
(1) Poskusne postaje za preizkušanje
eksplozivov (minersko-tehnični preizkusi) morajo biti na varni oddaljenosti od
proizvodnih in drugih objektov, ki ne sme biti manjša od 200 m do
najbližjega nevarnega objekta. Zemljišče, na katerem je poskusna postaja, mora
biti ograjeno, da je onemogočen dostop nezaposlenim. Dostop na to zemljišče
mora biti dovoljen le zaposlenim na poskusni postaji.
(2) Minersko-tehnični preizkusi
eksplozivov se morajo izvajati na prostem, na za to določenem prostoru, ali v
ustreznih bunkerjih. Prostori za preizkuse oziroma bunkerji morajo biti na
takih mestih oziroma tako zgrajeni, da onemogočajo padanje ostankov eksplozije
zunaj zavarovanega območja in preprečujejo škodljivi vpliv zračnega udarnega
vala ter zvočnih in potresnih učinkov na okolico. Pri prostoru za preizkuse
oziroma pri bunkerju mora biti primerno zaklonišče in zaklon za osebje, ki dela
preizkuse.
(3) Priprava vzorcev za preizkuse mora
biti opravljena v ločenih prostorih. Preizkusi z inicialnimi in kombiniranimi
kapicami se lahko delajo le v prostorih, ki so opremljeni za ta namen. Postaja
za te preizkuse je lahko prirejena v nevarnem delu objekta na varni
oddaljenosti od nevarnih objektov.
(4) Poskusna postaja mora biti
opremljena z ustrezno optično, po potrebi pa tudi zvočno signalizacijo.
39. člen
(postaja za balistične preizkuse)
(1) Postaja za balistične preizkuse
mora biti na varni oddaljenosti od proizvodnih in drugih objektov, vendar ne
manj kot 200 m od najbližjega objekta. Ta postaja mora biti narejena in
organizirana tako, da se delci ne morejo razleteti ali da zrno ne more odleteti
z zavarovanega območja, da je izključen škodljivi vpliv zračnega udarnega vala
ter potresnih in zvočnih učinkov na okolico in da je dostop dovoljen le tam
zaposlenim.
(2) Zaprti objekt ali predor za
preizkušanje streliva in elementov streliva mora biti na varni oddaljenosti od
nevarnih objektov, ki je lahko manjša kot 200 m, pri čemer mora biti
poskrbljeno za zavarovanje pred prekomerno obremenitvijo okolice s hrupom.
40. člen
(poskusni hodniki)
(1) Poskusni hodniki so objekti s
potrebnimi napravami za odstreljevanje in preizkušanje metanskih rudarskih razstreliv
ter električnih detonatorjev. Poskusni hodnik mora biti v ograjenem delu
preizkusne postaje, oddaljenem najmanj 100 m od drugih stavb v prostoru in 250
m od proizvodnih stavb.
(2) Izpušna stran poskusnega hodnika
mora biti obrnjena proti zaščitnemu nasipu ali zidu na razdalji 10 m od odprte
strani poskusnega hodnika ali proti odprtemu prostoru, pri čemer mora biti
ograja oddaljena najmanj 100 m od izpušne strani. Opazovalnica mora biti
postavljena vzporedno s poskusnim hodnikom in mora dobro varovati opazovalca.
(3) Nasproti izpušni strani poskusnega
hodnika je treba na razdalji najmanj 10 m postaviti napravo za merjenje in
puščanje metana, skladišče za jeklenko z metanom in priročno skladišče za
premogov prah.
(4) Med opravljanjem preizkusov v
poskusnem hodniku mora biti aktivirana svetlobna signalizacija ali pa mora biti
z dogovorjenim znakom preprečen dostop osebam, ki nimajo neposrednih nalog pri
izvedbi preizkusa.
41. člen
(laboratoriji)
(1) Stavba laboratorija za
preizkušanje eksplozivov je lahko v prostoru nevarnega objekta, vendar pa sme
biti blizu nevarnih objektov največ do meje območja lahkih poškodb. Taka stavba
mora imeti požarno odpornost REI 60 minut, skladno s Pravilnikom o požarni
varnosti v stavbah (Uradni list RS, št. 31/04, 10/05, 38/05 in 14/07).
(2) V laboratorijih za preizkušanje
eksplozivov morajo prostori, naprave in aparati ustrezati naslednjim posebnim
pogojem:
1.    
za ogrevanje in sušenje eksplozivov je treba
uporabljati indirektno ogrevanje z vodo, paro in toplim zrakom ali inertnim
plinom. Če se za sušenje uporabljajo električne sušilnice, morajo te ustrezati
pogojem iz 27. člena te uredbe;
2.    
razmestitev laboratorijskih delovnih sredstev
(npr. inventarja, naprav itd.) mora biti taka, da omogoča funkcionalno,
neovirano in varno delo po določbah te uredbe in drugih veljavnih predpisih;
3.    
digestorij mora biti izdelan iz materiala, ki
ne gori. Osnovna konstrukcija mora biti iz profiliranega železa ali aluminija,
odprtine zapolnjene z nezdrobljivim steklom, delovna površina miz pa pokrita s
keramičnimi ploščicami. Če je izdelan iz kakšnega drugega materiala, mora biti
njegova uporaba omejena glede na namen in to urejeno z delovnimi navodili,
delovnimi postopki in varnostnimi ukrepi. Pri delu z lahko vnetljivimi in
eksplozivnimi snovmi ni dovoljeno uporabljati odprtega plamena in grelnikov
odprtega tipa. V ta namen je treba uporabljati grelnike zaprtega tipa z
indirektnim prenosom toplote. Digestorij mora imeti napravo za zračenje.
Elektromotor ventilatorja mora biti izveden z ustrezno stopnjo zaščite;
4.    
naprave, v katerih se preizkuša kemična
obstojnost eksplozivov, morajo biti v posebnem prostoru, ki je na ustrezen
način urejen in pripravljen za to vrsto preizkusov. To je odvisno od
eksploziva, za katerega se določa kemična obstojnost;
5.    
naprave, s katerimi se zaradi merjenja povzroči
eksplozija (npr. aparat za preizkušanje občutljivosti glede na udarec, aparat
za merjenje občutljivosti glede na trenje, aparat za preizkušanje trajanja
indukcije ipd.), morajo biti v posebnem prostoru. Način jemanja, prenosa,
prevzema in skladiščenja vzorcev eksplozivov mora biti urejen v
tehnično-tehnološki dokumentaciji;
6.    
mesta za analitično kontrolo tehnoloških
procesov smejo biti v proizvodnih stavbah, vendar v ločenih prostorih;
7.    
kanali v laboratoriju, po katerih odtekajo
odplake, morajo imeti usedalnike. Te usedalnike je treba čistiti, nato pa
usedlino uničiti na kraju, ki je določen za uničevanje eksplozivov.
42. člen
(tehnikumi za nevarne operacije)
(1) Stavbe, v katerih se delajo
polindustrijski preizkusi za tehnološke procese in operacije v sestavu
tehnologije eksplozivov (tehnikumi), ter instalacije, proizvajalne priprave,
sredstva za varstvo in sredstva za delo v takih stavbah morajo ustrezati
zahtevam, ki so predpisane v tej uredbi in predpisih o varstvu pri delu.
(2) Naprave za polindustrijske
preizkuse raznih vrst eksplozivov in tehnologij so lahko v istem prostoru,
vendar smejo obratovati sočasno le tiste od njih, ki tvorijo tehnološko celoto
in je pri njih poskrbljeno za ustrezno varnost.
V. UNIČEVANJE EKSPLOZIVOV
43. člen
(prostor za uničevanje odpadnih
eksplozivov ali pirotehničnih izdelkov, ki nastanejo pri proizvodnji ali
pripravi ognjemetov)
(1) Prostor, na katerem se uničujejo
odpadni eksplozivi ali pirotehnični izdelki, mora biti ograjen in ustrezno
velik, primeren za način uničevanja, količino ter vrsto eksploziva, ki se
uničuje. Prostor za uničenje je lahko tudi znotraj industrijskega kompleksa za
proizvodnjo, če oddaljenosti to dopuščajo.
(2) Prostor za uničevanje eksplozivov
ali pirotehničnih izdelkov mora biti toliko oddaljen od najbližjih objektov, da
so ti zavarovani pred škodljivim delovanjem zračnega udarnega vala, letečih
kosov, zvočnih in potresnih učinkov ter strupenih plinov in hlapov. Oddaljenost
je odvisna od vrste, količine in načina uničenja uničevanih eksplozivov oziroma
pirotehničnih izdelkov. Prostor za uničevanje mora biti zavarovan proti prenosu
in širitvi plamena. V bližini morajo biti oprema, naprave in sredstva za
gašenje požara in zaklonilnik, kamor se umaknejo delavci med uničevanjem.
Dostop je lahko dovoljen le zaposlenim, ki izvajajo neposredne naloge pri
uničevanju.
(3) Za uničevanje eksplozivov mora
oseba, odgovorna za uničevanje eksplozivov, vsakokrat izdelati pisno navodilo
za vsako vrsto eksploziva posebej. Uničevanje eksplozivov je dovoljeno le pod
strokovnim nadzorstvom. Med uničevanjem eksplozivov na prostoru za uničevanje
in v njegovi bližini ne sme biti eksplozivov ali drugih nevarnih snovi in ne
ljudi, ki ne sodelujejo pri uničevanju.
VI. SKLADIŠČENJE EKSPLOZIVOV V PROIZVODNJI
44. člen
(priročna, medfazna in glavna skladišča)
(1) Priročna skladišča v proizvodnji
so manjši objekti za skladiščenje majhnih količin eksplozivov v razsutem stanju
ali v manipulativnem ovoju. To so lahko manjše stavbe v bližini objekta, v katerem
poteka proizvodnja, ali za ta namen prirejen oddelek v proizvodni stavbi. V
njih se ne smejo opravljati dela neposredne proizvodnje, temveč se skladiščijo
eksplozivi v omejenih količinah za nadaljnjo predelavo ali skladiščijo
preostali eksplozivi iz nevarnih proizvodnih prostorov za čas, ko se ne dela.
(2) Medfazna skladišča so posebne
stavbe, v katerih se skladiščijo eksplozivi v medfazni embalaži na poti med
dvema fazama proizvodnje.
(3) Priročno in medfazno skladišče sta
lahko nadzemska, polvkopana ali vkopana stavba ali pa stavba v obliki bunkerja,
brez kleti. Taka stavba mora imeti požarno odpornost REI 60 minut, skladno s
Pravilnikom o požarni varnosti v stavbah. Za gradnjo, varno oddaljenost,
zračenje in ogrevanje priročnih in medfaznih skladišč se uporabljajo določbe te
uredbe, ki veljajo za nevarne objekte.
(4) Glavna skladišča so ločene stavbe,
v katerih se skladiščijo eksplozivi v transportni embalaži.
45. člen
(skladiščenje surovin)
(1) Skladišče surovin mora biti tako
organizirano in tehnično opremljeno, da se surovine ne morejo med seboj
pomešati, onesnažiti ali izgubiti kakovosti. Če se v skladišču nahaja več vrst
surovin, je treba upoštevati združljivost snovi s stališča varnosti za požar
oziroma eksplozijo.
(2) Sredstva za oksidacijo veljajo za
snovi, ki lahko povzročijo požar, in jih je treba skladiščiti v stavbah s
požarno odpornost REI 60 minut. Biti morajo ločena od goriva in vnetljivih
materialov, kovinskih prahov in kislin.
(3) Kovinski prah (aluminijev in
magnezijev prah) se mora skladiščiti v suhih stavbah, ki so dobro zračene in
zavarovane pred statično elektrino.
46. člen
(skladiščenje gorljivih materialov)
(1) Za skladiščenje velikih količin
lesenih zabojev in kartonov ter parafiniranega papirja mora biti pripravljen
poseben prostor oziroma skladišče.
(2) Embalažo, potrebno za delo
posamezne izmene v objektu za pakiranje eksplozivov, je dovoljeno imeti v
posebnem prostoru objekta.
(3) Razdalja od skladišča oziroma
prostora, v katerem so skladiščeni gorljivi materiali iz prvega odstavka tega
člena, do nevarnega objekta oziroma do objekta, v katerem se skladiščijo
eksplozivi, mora znašati najmanj 30 m.
47. člen
(odpadni eksplozivi)
(1) Eksplozivi, ki se nabirajo pri
čiščenju prostorov in sredstev za proizvodnjo, pri usedanju ipd., ter razsute
ali razlite eksplozive je treba čimprej odstraniti iz objekta in jih shraniti v
posode s pokrovi. Na vsaki posodi mora biti napisano, za kateri eksploziv je
namenjena. Posoda ne sme biti pred izpušno stranjo ali pred vhodnimi vrati v
nevaren prostor. Vsak dan jo je treba prazniti in eksploziv iz nje poslati v
uničenje. Uporaba teh eksplozivov za nadaljnjo predelavo ali v druge namene je
prepovedana.
(2) Odpadke eksplozivov, ki nastajajo
na kateremkoli mestu in v katerikoli obliki, umazan pribor za čiščenje
eksplozivov, tkanine za filtriranje, ki so napojene z eksplozivi, ipd., je
treba uničevati na način in na kraju, ki sta za uničevanje določena glede na
vrsto snovi – jih sežigati, razstreljevati ali razkrajati.
VII. NAKLADALIŠČA IN RAZKLADALIŠČA
48. člen
(lokacije nakladališč in razkladališč)
Nakladališče in razkladališče je prostor,
namenjen nakladanju ali razkladanju eksplozivov ali pirotehničnih izdelkov
zunaj proizvodnih in skladiščnih objektov in je lahko locirano na industrijskih
tirih železnice, ob regionalnih in lokalnih cestah ter v pristaniščih.
49. člen
(splošne zahteve)
(1) Nakladališča in razkladališča
morajo biti opremljena z nakladalnimi ploščami, ki morajo imeti varen dostop in
biti široke najmanj 0,80 m.
(2) Nakladališča in razkladališča
morajo biti na dvakratni varni oddaljenosti od objektov z lahko vnetljivimi
snovmi, od avtocest, daljnovodov in nadzemskih naftovodov ali nadzemskih
plinovodov.
(3) Za vsako nakladanje oziroma
razkladanje eksplozivov zunaj skladiščnih objektov mora biti izdelan elaborat,
ki podrobneje predpisuje navodilo za delo in ukrepe v primeru izrednih
dogodkov.
(4) Med razkladanjem oziroma
nakladanjem eksplozivov mora biti mesto razkladanja oziroma nakladanja vidno
označeno s tablami z napisom »POZOR, NEVARNOST EKSPLOZIJE, DOSTOP PREPOVEDAN«.
(5) Med nakladanjem oziroma
razkladanjem se morajo na mestu razkladanja oziroma nakladanja nahajati dodatna
oprema, naprave in sredstva za gašenje.
(6) Eksplozivi ali pirotehnični
izdelki morajo mesto nakladanja oziroma razkladanja zapustiti v 24 urah, sicer
se šteje, da se eksplozivi ali pirotehnični izdelki skladiščijo.
VIII. UKREPI VARSTVA PRED POŽAROM
50. člen
(ukrepi varstva pred požarom)
(1) Ukrepi varstva pred požarom morajo
ustrezati tehnološkim specifičnostim, ki temeljijo na dokumentaciji iz 5. člena
te uredbe. Vsi objekti morajo imeti ustrezno opremo in sredstva za gašenje
začetnega požara. Nevaren objekt mora imeti zadostno količino vode za gašenje
požara in ustrezno mrežo hidrantov s pripadajočo opremo.
(2) Glavni vodi hidrantnega omrežja ne
smejo biti položeni pod zaščitnimi nasipi in objekti, kot tudi ne neposredno ob
nevarnih objektih. Te napeljave je treba izvesti zunaj območja potresnega
vpliva, ki ga povzroči morebitna eksplozija v odvisnosti od intenzivnosti in
mesta eksplozije ter od geofizikalnih lastnostih zemljišča. Za manjše skupine
nevarnih objektov, pri katerih ni vodovodnega omrežja (npr. skladišča, kraji za
preizkuse ali uničevanje eksplozivov ipd.), mora biti zagotovljen zanesljiv vir
vode in v primernih posodah zadostne količine vode za pogasitev začetnega
požara. Za ločene objekte, v katerih je malo eksplozivov, zadoščajo aparati za
pogasitev začetnega požara in posode s peskom. Če tehnološki postopek to
predpisuje, morajo biti na krajih, kjer se zaradi narave dela oziroma predmetov
proizvodnje pričakuje pogostejši vžig, stabilne naprave za gašenje požara.
(3) Za preprečitev vžiga obleke je
treba v bližini objektov, ki jim grozi nevarnost požara, v smereh, v katerih
delavci zapuščajo nevarne prostore, zagotoviti prhe ali posode z vodo in
negorljive odeje.
(4) Če izbruhne požar, je dolžnost
delavcev, da ga pogasijo, če lahko to storijo brez nevarnosti zase in druge ter
o tem takoj obvestijo gasilsko enoto. Če se začne požar širiti, morajo delavci
takoj zapustiti vse prostore objekta, ki ga je zajel, in pri tem čimbolj
izkoristiti zaklonišča oziroma prostore za umik.
IX. PRODAJNA MESTA IN SKLADIŠČA V GRAJENIH OBJEKTIH
51. člen
(prodajna mesta)
(1) Za prodajno mesto in prodajalno
smodnikov ali pirotehničnih izdelkov, v kateri se prodajajo izdelki iz tretjega
odstavka tega člena, veljajo splošni predpisi o trgovinah in trgovskih
prostorih, če ni s to uredbo drugače določeno.
(2) Prodajno mesto oziroma prodajalna
smodnikov ali pirotehničnih izdelkov ima lahko tlorisno površino največ
80 m2. Ta pogoj ne velja za specializirane prodajalne. Požarna
odpornost stavbe mora znašati najmanj REI 30 minut. Najmanj 40% tlorisne
površine prodajalne mora biti namenjene prehodom. Noben prehod, namenjen
zaposlenim, ne sme biti ožji od 75 cm. Noben prehod, namenjen kupcem, ne
sme biti ožji od 90 cm.
(3) V prostorih iz prejšnjih odstavkov
se lahko v omejenih količinah prodajajo samo smodniki, ognjemetni izdelki kat.
1, 2 in 3, pirotehnični izdelki za tehnične namene kat. T1 in ostali
pirotehnični izdelki kat. P1.
(4) Smodniki ali pirotehnični izdelki
se lahko nahajajo samo na prodajnem mestu, v prodajalni, v priročnem
trgovinskem skladišču ali v trgovinskem skladišču. Smodnikov ali pirotehničnih izdelkov ne sme doseči direktna sončna svetloba.
Prodaja smodnikov in pirotehničnih izdelkov mora biti
stalno pod nadzorom prodajalca. Kupci do smodnikov
in/ali pirotehničnih izdelkov ne smejo imeti prostega dostopa. V izložbah je
lahko le prazna embalaža.
(5) V prodajalni ali na prodajnem
mestu smodnikov ali pirotehničnih izdelkov je prodaja
kakršnih koli lahko vnetljivih izdelkov ali materialov prepovedana.
(6) Sistem alarmiranja v primeru nevarnosti mora zagotoviti
varen umik kupcev in zaposlenih, ki mora biti urejen tako, da pot za umik v
drugo požarno celico, nakupovalno pot v nakupovalnem centru ali na prosto ni
daljša od 15 m.
Če se vhodna vrata v prodajalno uporabljajo tudi kot
evakuacijska vrata, so ta lahko tudi drsna, dvižna ali vrtljiva. Takšna vrata
morajo biti dodatno vezana na rezervni vir napajanja ter omogočiti delovanje v
vsakem trenutku oziroma na avtomatsko javljanje požara, ki poskrbi, da so v
primeru sprožitve alarma odprta in je evakuacijska pot prosta.
52. člen
(oprema in označitev prodajnega mesta)
(1) V prodajalni oziroma na prodajnem
mestu se mora na vidnem mestu nahajati:
-      
oznaka prepovedi kajenja;
-      
oznaka prepovedi uporabe odprtega ognja;
-      
oznaka starostnih omejitev za nakup po
kategorijah pirotehničnih izdelkov;
-      
opozorilo, da nepravilna uporaba pirotehničnih
izdelkov lahko povzroči smrt, telesne poškodbe ali materialno škodo;
-      
najmanj dva gasilnika 27A -144B.
(2) Črke in številke v besedilu morajo
biti visoke vsaj 6 cm, podlaga mora biti kontrastna, oznake prepovedi pa morajo
imeti premer vsaj 20 cm.
53. člen
(način nakladanja in količine izdelkov na
prodajnem mestu)
(1) Najvišja dovoljena višina
nakladanja prodajnih izdelkov na police je 220 cm. Višina prostega prostora do
stropa ne sme biti manjša od 60 cm.
(2) Največja dovoljenja količina na
prodajnem mestu je 80 kg NEM, od tega 5 kg
smodnikov.
(3) Največja dovoljena količina v
prodajalni je 100 kg NEM, od tega 5 kg smodnikov.
(4) Poškodovani in neprimerni izdelki
za prodajo na drobno se morajo takoj odstraniti iz prodajalne oziroma
prodajnega mesta.
54. člen
(splošne zahteve za priročna trgovinska
skladišča in trgovinska skladišča)
(1) Za skladišča veljajo splošni
predpisi o trgovinah in trgovskih prostorih, če ni s to uredbo določeno
drugače. Lahko so samostojni objekti ali pa v sklopu drugih objektov.
(2) V trgovinskih skladiščih in
priročnih trgovinskih skladiščih je dovoljeno skladiščiti izključno smodnike in
pirotehnične izdelke, ki so namenjeni prodaji na drobno, ter skladno z
zahtevami združljivosti (tabela združljivosti iz priloge 1 te uredbe). Skladiščenje
kakršnih koli drugih izdelkov ali materialov, ki niso smodniki ali pirotehnični
izdelki, ni dovoljeno.
(3) V skladišču ne sme biti nobenega
vira vžiga ali dimniških odprtin in sme biti ogrevano le s toplo vodo.
Temperatura proste površine grelnih teles in cevovodov v prostoru ne sme v
nobenem primeru preseči 75 ºC. Grelna telesa morajo biti vgrajena oziroma
zavarovana tako, da nanje ali v njihovo bližino ni mogoče odložiti predmetov.
(4) V prostoru ne sme biti električnih
naprav, razen svetil, ki pa morajo ustrezati veljavnim elektrotehničnim
predpisom. V prostoru se ne smejo uporabljati razdelilci, sklopke ali
varovalke. Stikala za razsvetljavo in ogrevanje se morajo nahajati zunaj
prostora. V neposredni bližini vhoda v skladišče morata biti v dosegu roke
najmanj dva gasilnika 27A – 144B. Opravljanje nevarnih del (varjenje, delo z
odprtim ognjem ipd.) ni dovoljeno, če skladišče v tem času ni prazno.
(5) Za nemoteno manipulacijo morajo
biti prehodi v skladišču široki najmanj 75 cm. Širina skladiščenja in širina
polic je lahko največ 80 cm. Najvišja dovoljena višina skladiščenja je 220 cm.
Višina prostega prostora do stropa ne sme biti manjša od 60 cm. Police morajo
biti od sten oddaljene vsaj 5 cm. Biti morajo pritrjene, da se ne morejo
prevrniti. Nezaposlenim in nepoklicanim osebam mora biti vstop v skladišča
onemogočen.
(6) Skladišče, ki je v prodajalni, je
treba ločiti od prodajnega mesta z vrati s požarno odpornostjo EI30 minut in
samozapiralom. Vrata se morajo odpirati v smeri evakuacije. Priročno
skladišče mora imeti ustrezne odprtine za sproščanje nadtlaka. Odprtine morajo biti take, da skoznje ne more prodreti voda, dež,
žival ipd.
(7) Trgovinsko skladišče kot
samostojen objekt mora biti z vseh strani nedostopno nezaposlenim oziroma
nepoklicanim osebam, tako da je npr. ograjeno z ograjo, visoko vsaj dva metra.
Okrog skladišča mora biti trimetrski prazen prostor. Parkiranje, razen med
nakladanjem ali razkladanjem, ni dovoljeno v razdalji 6 m okrog skladišča. Na
razdalji manj kot 20 m od skladišča se ne smejo nahajati lahko vnetljive snovi
ali posode pod tlakom, razen gasilni aparati.
(8) V enem objektu oziroma na enem
odprtem prostoru sta lahko največ dve zidani skladišči ali en premični
kontejner, izdelan za skladiščenje eksplozivov ali pirotehničnih izdelkov. Če
se skladišči dotikata, mora biti med njima požarna stena z odpornostjo REI90
minut. Vrata požarne odpornosti vsaj EI60 minut morajo biti medsebojno
oddaljena najmanj 6 m. Naenkrat smejo biti odprta samo ena vrata.
(9) Na vratih v skladišče in na vratih
v ograji okrog trgovinskega skladišča kot samostojnega objekta se morajo
nahajati naslednje oznake:
-      
skladišče smodnikov in pirotehničnih izdelkov;
-      
maksimalna NEM v dovoljenju za uporabo
skladišča;
-      
oznaka prepovedi kajenja;
-      
oznaka prepovedi uporabe odprtega ognja;
-      
oznaka nezaposlenim vstop prepovedan.
(10) Črke in številke v besedilih iz
prejšnjega odstavka morajo biti visoke vsaj 6 cm, podlaga mora biti kontrastna,
oznake prepovedi pa morajo imeti premer vsaj 20 cm.
(11) V skladišče je prepovedan vnos
sredstev za vžig (vžigalice, vžigalniki), iskrečega orodja in električnih
aparatov ter skladiščenje prazne embalaže.
(12) V času, ko v skladišču ni
delavcev, mora biti zaklenjeno, ključe ima le odgovorna oseba. Izven
obratovalnega časa mora biti mehansko ali elektronsko zaščiteno.
55. člen
(priročna trgovinska skladišča)
(1) V priročnem trgovinskem skladišču
se lahko skladiščijo originalno zaprti kartoni, kakor tudi posamezne prodajne
enote brez transportne embalaže.
(2) Požarna odpornost sten, stropa in
tal mora znašati najmanj REI30 minut, požarna
odpornost vrat pa najmanj EI30 minut.
(3) Največja dovoljena količina NEM v
priročnem trgovinskem skladišču je 100 kg, od tega 15
kg smodnika.
(4) Vsi kartoni in vsi izdelki se
morajo zlagati pazljivo in tako stabilno, da se ne morejo prevrniti.
56. člen
(trgovinska skladišča)
(1) V trgovinskem skladišču je
dovoljeno samo rokovanje s polnimi originalno zaprtimi kartoni.
(2) Trgovinsko skladišče v sklopu
objektov je lahko samo v prvi kleti ali pritličju, nikoli v naseljenem
stanovanjskem objektu.
(3) Požarna odpornost sten, stropa in
tal mora znašati najmanj REI60 minut, požarna odpornost vrat pa najmanj EI60
minut.
(4) Največja dovoljena količina NEM v
trgovinskem skladišču v sklopu prodajalne je 120 kg,
od tega 20 kg smodnika. Največja dovoljena količina NEM v trgovinskem skladišču
kot samostojnem objektu je 300 kg, od tega 40 kg
smodnika.
(5) Vsi kartoni se morajo zlagati
pazljivo in tako stabilno, da se ne morejo prevrniti.
57. člen
(odstopanja od največjih dovoljenih
količin NEM)
(1) Če je požarni sektor, v katerem je prodajalna, prodajno
mesto, celotno priročno trgovinsko skladišče ali celotno trgovinsko skladišče v
sklopu objekta, opremljen z ustreznim sistemom avtomatskega odkrivanja požara z
vgrajenimi samodejnimi gasilnimi sistemi s tekočimi gasili, plini ali praški,
napravami za požarno vodno hlajenje s polivanjem ali škropljenjem, ki se
aktivirajo preko sistema avtomatskega odkrivanja požara, se največja dovoljena
količina NEM lahko podvoji. Dovoljeno povečanje NEM pa kljub izpolnjevanju
pogojev ne velja za smodnike in trgovska skladišča kot samostojne objekte,
zabojnike za prodajo ali skladiščenje pirotehničnih izdelkov in za prodajalne
ali priročno trgovinsko skladišče v naseljeni stanovanjski zgradbi.
(2) Če so smodniki ali pirotehnični
izdelki v ognjevarnih omarah, je dovoljena količina na prodajnem mestu ali v
priročnem trgovinskem skladišču odvisna od prostornine ognjevarnih omar.
Ognjevarnost omar mora ustrezati predpisanim standardom.
58. člen
(skladišče za trgovino na debelo)
(1) Skladišče za eksplozive ali
pirotehnične izdelke, namenjeno za promet na debelo, je nevaren objekt.
(2) Trgovec, ki želi pridobiti
dovoljenje za promet z eksplozivi ali pirotehničnimi izdelki na debelo, mora
imeti ustrezno skladišče s kapaciteto najmanj 16.000 kg NEM.
(3) Skladišče je namenjeno izključno
skladiščenju eksplozivov ali pirotehničnih izdelkov in mora biti vedno
zaklenjeno, ključe ima le odgovorna oseba. Izven obratovalnega časa mora biti
skladišče mehansko in elektronsko zaščiteno ter dodatno varovano z
videonadzornim sistemom. Pri elektronski zaščiti proti vlomu mora biti signal vezan na intervencijski center podjetja, ki
opravlja službo varovanja.
IX.A PRENOSNA SKLADIŠČA
59. člen
(prenosno skladišče)
(1) Dovoljena
je postavitev in raba tistih tipskih prenosnih skladišč, za katera proizvajalec
izda izjavo o skladnosti in navodila za postavitev ter so lahko postavljena kot
začasni ali stalni objekti. Postavitev je dovoljena samo z dovoljenjem za
proizvodnjo ali promet z eksplozivi.
(2) V
posameznem prenosnem skladišču se lahko glede na tabelo združljivosti iz
priloge 1 te uredbe skupno skladiščijo eksplozivi do največ 500 kg NEM.
(3) Kot
prenosno skladišče za pirotehnične izdelke se lahko uporabijo tudi zabojniki,
ki niso namensko izdelani za skladiščenje eksplozivov, če so njihovi stenski in
stropni elementi ter vrata izdelani iz sendvič plošč z obojestransko kovinsko
oblogo z odzivom na ogenj A2-s1, d0 po veljavnih standardih SIST EN.
Skladiščenje v ladijskih zabojnikih ni dovoljeno.
(4) Oddaljenost
prenosnega skladišča od objektov mora biti v skladu s predpisano razdaljo iz
tabele varnih oddaljenosti iz priloge 2 te uredbe. Prenosno skladišče mora biti
ozemljeno in sidrano v tla, tako da je onemogočen nekontroliran nasilen dvig. V
območju znotraj ograje in pet metrov od ograje skladišča morata biti
odstranjeni suha trava in podrast. Prenosno skladišče mora biti varovano s
kovinsko žično ograjo, mehansko zaščiteno in najmanj enkrat dnevno nadzirano,
kadar so v prenosnem skladišču eksplozivi, o času dnevnega nadzora pa je treba
voditi evidenco. Ograja ni potrebna, če je območje, kjer je postavljeno
skladišče, varovano ali če je skladišče varovano elektronsko ali z video
nadzorom. Prenosno skladišče ne sme biti postavljeno na dostopne, dovozne ali
delovne površine za intervencijska vozila.
(5) Lastnik mora o postavitvi ali premestitvi prenosnega
skladišča obvestiti Ministrstvo za notranje zadeve najpozneje v osmih dneh od
njegove postavitve. Obvestilo mora vsebovati navedbo vrste posesti (najem,
lastništvo), vrsto prenosnega skladišča in grafični prikaz lokacije v prostoru.
60. člen
(način skladiščenja)
(1) Eksplozivi ali pirotehnični
izdelki se smejo skladiščiti le v originalni transportni embalaži proizvajalca
in v skladu z navodili proizvajalca o njeni vzdržljivosti.
(2) Če so eksplozivi v lesenih zabojih
ali kartonih, je dovoljeno zlaganje na police ali palete, in sicer tako, da je
od zgornjega roba embalaže do naslednje police 10 cm prostora. Višina prostega
prostora do stropa ne sme biti manjša od 60 cm, med stenami in policami pa
najmanj 50 cm.
(3) Detonatorji se smejo zlagati samo
zapakirani v zabojih, in sicer na lesene police največ v dveh vrstah, drug nad
drugim na eni polici, pri čemer sme biti skupna višina naloženih zabojev največ
1,4 m od tal. Prehodi morajo biti široki najmanj 0,80 m.
(4) Eksplozivi ali pirotehnični
izdelki morajo biti skladiščeni tako, da so vidni napisi na embalaži.
(5) Eksplozivi ali pirotehnični
izdelki se lahko skladiščijo skupaj, kot je določeno v tabeli združljivosti iz
priloge 1 te uredbe.
IX.B PRODAJNA MESTA IN SKLADIŠČA V ZBOJNIKIH
60.a člen
(splošne zahteve)
(1) V
zabojniku za prodajo ali skladiščenje pirotehničnih izdelkov se smejo prodajati
in skladiščiti pirotehnični izdelki in oprema za njihovo varno uporabo.
(2) Zabojnik
za prodajo ali skladiščenje pirotehničnih izdelkov mora izpolnjevati naslednje
zahteve:
-       investitor
ima veljavno pogodbo z lastnikom ali upravljavcem zemljišča (pravico) o začasni
postavitvi zabojnika na zemljišču, na katerem ga namerava postaviti;
-       postavitev
zabojnika ni v nasprotju s prostorskimi akti;
-       zabojnik
je postavljen na zemljišču, ki pripada stavbi (lastništvo ali najem) za
trgovsko ali drugo storitveno dejavnost oziroma je njen sestavni del (parkirišče,
trg ipd.), vendar ne sme biti postavljen na dostopne, dovozne ali delovne
površine za intervencijska vozila.
60.b člen
(posebne zahteve
za zabojnike)
(1) Zabojnik
mora biti izdelan iz negorljivih materialov. Deli zabojnika, ki so izdelani iz
sendvič plošč z obojestransko kovinsko oblogo, morajo imeti klasifikacijo
odziva na ogenj A2-s1, d0 po veljavnih standardih SIST EN.
(2) Tlorisna
površina zabojnika ne sme presegati 30 m2, najvišja notranja
višina pa je omejena na največ 3 m, merjeno od najnižje točke tal
zabojnika.
(3) Zabojnik
mora biti ozemljen in opremljen z elektronsko zaščito, sistemom za odkrivanje
in javljanje požara ter alarmiranje.
60.c člen
(vrste zabojnikov)
(1) Zabojnik
za prodajo pirotehničnih izdelkov je lahko izdelan tako, da omogoča prodajo v
zabojniku ali skozi odprtino v steni. V primeru prodaje v zabojniku je kupcem
namenjeno najmanj 20 odstotkov prostora zabojnika in onemogočen dostop do
pirotehničnih izdelkov. Vrata zabojnika morajo biti opremljena s protipanično
kljuko in se odpirati navzven.
(2) Zabojnik,
ki omogoča prodajo skozi odprtino v steni, mora biti opremljen z nadstreškom in
podestom, ki omogočata kupcem varen nakup pirotehničnih izdelkov. V času, ko se
iz njega ne prodaja, mora biti odprtina z notranje in zunanje strani zaprta s
ploščo, odporno proti udarcem, in z obeh strani zaklenjena z najmanj dvema
ključavnicama.
60.č člen
(umestitev v
prostor)
(1) Zabojnik
mora biti postavljen najmanj 10 m od vhoda v stavbo za trgovsko ali drugo
storitveno dejavnost. Odmik od sten stavbe mora biti določen v presoji požarne
varnosti, ki jo izdela odgovorni projektant požarne varnosti, vendar pa ta ne
sme biti manjši od izpraznjenega prostora, kot ga določa tretji odstavek tega
člena. Če je pred posamezno stavbo postavljenih več zabojnikov, morajo biti med
seboj oddaljeni najmanj 10 m.
(2) V
neposredni bližini zabojnika za prodajo je lahko postavljen tudi en zabojnik,
namenjen skladiščenju pirotehničnih izdelkov. Stena in vrata med zabojnikoma
morajo biti negorljiva in požarno odporna najmanj (R)EI60. Če se zabojnika ne
dotikata, sta med seboj lahko oddaljena največ 2 m.
(3) Okrog
zabojnika za prodajo oziroma skladiščenje pirotehničnih izdelkov mora biti
trimetrski izpraznjeni prostor, na katerem je onemogočeno parkiranje, razen v
času natovarjanja in raztovarjanja artiklov, namenjenih za prodajo v zabojniku.
Na razdalji manj kot 30 m se z izjemo gasilnih aparatov ne smejo nahajati lahko
vnetljive snovi ali posode pod tlakom.
60.d člen
(dovoljene
količine v kontejnerjih)
V zabojniku za
prodajo pirotehničnih izdelkov in zabojniku za skladiščenje pirotehničnih
izdelkov se lahko shrani največ 15 kg NEM na 2 m² razpoložljive površine za
shranjevanje. V nobenem primeru skupna količina NEM v posameznem kontejnerju ne
sme preseči 150 kg.
60.e člen
(dovoljenje za postavitev)
(1) Za postavitev zabojnika za prodajo
ali skladiščenje pirotehničnih izdelkov je potrebno dovoljenje pristojnega
organa glede na mesto
postavitve. Dovoljenje se izda, če so izpolnjene splošne zahteve iz 60.a člena
in posebne zahteve iz 60.b člena te uredbe ter osebni pogoji, ki jih določa
zakon, ki ureja eksplozive in pirotehnične izdelke, ter če je vlogi priložena
ustrezna presoja požarne varnosti odgovornega projektanta, ki izpolnjuje pogoje
po predpisih, ki urejajo požarno varnost.
(2) Dovoljenje se lahko izda za čas trajanja pogodbe o
najemu prostora za postavitev zabojnika, vendar največ za pet let. Po petih
letih je treba pridobiti novo dovoljenje. Če se na isti lokaciji zabojnik
premakne ali začasno odstrani, mora odgovorna oseba pravne osebe oziroma
podjetnika, na katerega se glasi dovoljenje, najkasneje v dveh delovnih dneh po
ponovni postavitvi to priglasiti pristojnemu organu, ki je izdal dovoljenje.
Priglasitvi se priložijo tlorisna skica postavitve v merilu, iz katere so
razvidni vsi odmiki, ustrezna presoja požarne varnosti odgovornega projektanta
požarne varnosti ter izjava, da je zabojnik nepoškodovan in da ustreza vsem
splošnim in posebnim zahtevam za postavitev. Pristojni organ o priglasitvi
obvesti inšpektorat, pristojen za notranje zadeve, in policijsko postajo, na
območju katere stoji zabojnik.
X. NADZORSTVO
61. člen
(nadzor)
(1)
Inšpekcijski nadzor nad izvajanjem te uredbe opravlja inšpektorat, pristojen za
notranje zadeve.
(2) Nadzorstvo nad določbami 49., 60.d in 60.e člena
opravlja tudi policija, nad določbami 50. in 60.b člena tudi inšpektorat,
pristojen za varstvo pred naravnimi in drugimi nesrečami, nad določbami 51.,
52., 53., 60.a, 60.b, 60.c, 60.č, 60.d in 60.e člena te uredbe pa tudi tržni
inšpektorat, vsak v skladu s svojimi pooblastili.
XI. KAZENSKE DOLOČBE
62. člen
(globe za prekrške)
(1) Z globo od 3.000 do 15.000 eurov
se za prekršek kaznuje pravna oseba, ki:
1.    
nima ustrezne tehnične in varnostne
dokumentacije za proizvodnjo (5. člen);
2.    
nima ustrezne tehnične in varnostne
dokumentacije za nevarne objekte (6. člen);
3.    
uporablja papirnate vreče kot embalažo za
medfazni transport (peti odstavek 28. člena);
4.    
v nevarnih objektih uporablja nedovoljeno ročno
orodje in pribor, ki iskri (29. člen);
5.    
nima delujoče zaščite pred statično elektrino v
vseh prostorih oziroma na vseh delovnih mestih, kjer je nevarnost, da bi lahko
nastala eksplozija (drugi odstavek 32. člena);
6.    
ne zagotovi, da se na mestih, kjer nastaja
statična elektrina, izvedejo varnostni ukrepi, ali ne upošteva pravil pri
zaščiti pred statično elektrino (33. člen);
7.    
ne opravlja periodičnih kontrol sistema
ozemljitve za zaščito pred statično elektrino oziroma ne izvaja rednih meritev
statične elektrine (34. člen);
8.    
ne zagotovi delavcem v nevarnih objektih predpisane
zaščitne obleke in obutve (drugi odstavek 37. člena);
9.    
uničuje eksploziv ali pirotehnične izdelke na
prostoru, kjer ni zaklonišča, kamor bi se umaknili delavci med uničevanjem
(drugi odstavek 43. člena);
10. 
pri delu na nakladališču ali razkladališču ne
upošteva splošnih zahtev glede izdelave elaborata, označitve, opremljenosti z
gasilnimi aparati in časa razkladanja (49. člen);
11. 
ne zagotovi vseh predpisanih ukrepov varstva
pred požarom (50. člen);
12. 
prodaja smodnike ali pirotehnične izdelke na
prodajnem mestu, ki glede prehodov za kupce in prodajalce ne ustreza (drugi
odstavek 51. člena);
13. 
na prodajnem mestu prodaja pirotehnične
izdelke, ki se tam ne smejo prodajati, ali prodaja tudi vnetljive snovi (tretji
in peti odstavek 51. člena);
14. 
ne zagotovi, da so pirotehnični izdelki stalno
pod nadzorom prodajalca ali da kupcem ni omogočen samopostrežni način nakupa
(četrti odstavek 51. člena);
15. 
prodaja pirotehnične izdelke ali smodnik na
prodajnem mestu, ki ni ustrezno označeno in opremljeno (52. člen);
16. 
ne upošteva določb glede višine nakladanja,
količin glede NEM na prodajnem mestu ali ne odstrani poškodovanih izdelkov s
prodajnega mesta (53. člen);
17. 
ravna v nasprotju s splošnimi zahtevami za
trgovinska skladišča in priročna trgovinska skladišča (54. člen);
18. 
ne upošteva predpisane največje dovoljene
količine NEM v priročnem trgovinskem skladišču (tretji odstavek 55. člena);
19. 
ne upošteva predpisane največje dovoljene
količine NEM v trgovinskem skladišču (četrti odstavek 56. člena);
20. 
ne upošteva omejitve ali ne upošteva splošnih zahtev, ki se
nanašajo na prodajo in skladiščenje pirotehničnih izdelkov in opreme za njihovo
varno uporabo (60.a člen);
21. 
ravna v nasprotju s posebnimi zahtevami za
zabojnike (60.b člen);
22. 
ne izpolnjuje zahtev, ki so predpisane za
prodajo pirotehničnih izdelkov glede na vrsto zabojnikov (60.c člen);
23. 
ravna v nasprotju z zahtevami glede umestitve v
prostor ali ne zagotavlja ustreznega praznega prostora okoli zabojnika ali ne
poskrbi, da je tam parkiranje onemogočeno (60.č člen);
24. 
ne upošteva predpisane največje dovoljenje
količine NEM v kontejnerju (60.d člen);
25. 
prodaja pirotehnične izdelke iz zabojnika brez
dovoljenja pristojnega organa (60.e člen);
26. 
v predpisanem roku ne priglasi pristojnemu organu premika ali
ponovne postavitve zabojnika, ga postavi v nasprotju s priloženo skico ali
presojo požarne varnosti ali v izjavi navede neresnične podatke (drugi odstavek
60.e člena).
(2) Z globo od 1.000 do 3.000 eurov se
kaznuje samostojni podjetnik posameznik oziroma posameznik, ki samostojno
opravlja dejavnost (v nadaljnjem besedilu podjetnik), ki stori prekršek iz
prejšnjega odstavka.
(3) Z globo od 400 do 1.500 eurov se
za prekršek iz prvega odstavka tega člena kaznuje tudi odgovorna oseba pravne
osebe ali podjetnika.

Priloga 1: Tabela združljivosti
Priloga 2: Tabela varnih oddaljenosti
Priloga 3: Medsebojna oddaljenost nevarnih objektov

Uredba o posebnih zahtevah za objekte, v
katerih so eksplozivi ali pirotehnični izdelki (Uradni list RS, št. 124/08)
vsebuje naslednje prehodne in končne določbe:
»XII. PREHODNE IN KONČNE DOLOČBE
63. člen
(obstoječi
objekti za proizvodnjo)
(1) Za nevarne objekte, namenjene
proizvodnji eksplozivov, ki so bili zgrajeni oziroma postavljeni po predpisih
pred uveljavitvijo te uredbe, se šteje, da izpolnjujejo pogoje po tej uredbi.
(2) Pravne osebe in podjetniki morajo
uskladiti svoje poslovanje z določbami te uredbe v enem letu po njeni
uveljavitvi.
64. člen
(prenehanje
uporabe)
Z dnem uveljavitve te uredbe se preneha
uporabljati Pravilnik o posebnih zahtevah za objekte, v katerih so eksplozivi
(Uradni list RS, št. 82/03 in 35/08 – ZEPI).
65. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
posebnih zahtevah za objekte, v katerih so eksplozivi ali pirotehnični izdelki
(Uradni list RS, št. 70/12) vsebuje naslednji prehodni in končno
določbo:
»PREHODNI
IN KONČNA DOLOČBA
15. člen
(1) Imetniki
dovoljenj, ki so bila izdana pred uveljavitvijo te uredbe in vsebujejo manjšo
količino NEM za shranjevanje na prodajnem mestu oziroma v skladišču, lahko brez
pridobitve novih dovoljenj hranijo v prodajalnah, skladiščih in prodajnih
mestih količine NEM v skladu s to uredbo.
(2) Imetniki
dovoljenj, ki so bila izdana pred uveljavitvijo te uredbe, pri čemer ta
dovoljenja vsebujejo možnost potrojitve količine NEM, skladišča oziroma
prodajalne ali prodajna mesta pa ustrezajo zahtevam iz spremenjenega prvega
odstavka 57. člena uredbe, lahko količino ne glede na izdano dovoljenje v
skladu s to uredbo podvojijo. Če prodajalna, skladišče ali prodajno mesto ne
ustreza zahtevam iz spremenjenega prvega odstavka 57. člena uredbe, lahko ne
glede na izdano dovoljenje shranijo le osnovno količino, ki jo določa uredba,
če pa želijo osnovno količino podvojiti, morajo pridobiti nova dovoljenja.
16. člen
Ta uredba
začne veljati petnajsti dan po objavi v Uradnem listu Republike Slovenije.«.

Uredba o spremembi in dopolnitvi Uredbe o
posebnih zahtevah za objekte, v katerih so eksplozivi ali pirotehnični izdelki
(Uradni list RS, št. 90/12) vsebuje naslednjo končno določbo:
»KONČNA DOLOČBA
2. člen
Ta uredba
začne veljati naslednji dan po objavi v Uradnem listu Republike Slovenije.«.

Uredba o spremembah in dopolnitvah Uredbe o
posebnih zahtevah za objekte, v katerih so eksplozivi ali pirotehnični izdelki
(Uradni list RS, št. 96/13) vsebuje naslednjo končno določbo:
»10. člen
Ta uredba začne veljati naslednji dan po
objavi v Uradnem listu Republike Slovenije.«.