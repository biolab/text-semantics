I. STATUS ZAVODA
1. člen
(1) S tem sklepom se delovanje javnega raziskovalnega zavoda
Geološki zavod Slovenije (v nadaljnjem besedilu: zavod) uskladi z Zakonom o
znanstvenoraziskovalni in inovacijski dejavnosti (Uradni list RS, št. 186/21; v
nadaljnjem besedilu: ZZrID) in drugimi predpisi.
(2) Ustanovitelj zavoda je Republika Slovenija.
Ustanoviteljske pravice in obveznosti v imenu Republike Slovenije izvršuje
Vlada Republike Slovenije (v nadaljnjem besedilu: vlada).
(3) Geološki zavod Slovenije je bil preoblikovan v javni
raziskovalni zavod s Sklepom o preoblikovanju dela Inštituta za geologijo,
geotehniko in geofiziko v javni raziskovalni zavod Geološki zavod Slovenije
(Uradni list RS, št. 66/98, 65/99, 88/02, 49/03, 11/06, 47/11 in 54/17) in v
skladu s tem sklepom nadaljuje svoje delo.
2. člen
Zavod je pri svojem delu avtonomen, kar mu zagotavlja
predvsem:
1.     
svobodo raziskovanja in posredovanja znanja;
2.     
samostojno upravljanje sredstev stabilnega financiranja v skladu z
ZZrID;
3.     
samostojno urejanje notranje organiziranosti in delovanja v skladu s
predpisi, tem sklepom in statutom;
4.     
sprejemanje pogojev za izvolitev v raziskovalne nazive ob upoštevanju
minimalnih pogojev, določenih v splošnem aktu Javne agencije za raziskovalno
dejavnost Republike Slovenije (v nadaljnjem besedilu: ARRS);
5.     
izvolitve v raziskovalne nazive;
6.     
izbiro zaposlenih za zasedbo delovnih mest;
7.     
oblikovanje in določitev področij znanstvenoraziskovalnega dela;
8.     
volitve, imenovanja in odpoklic organov v skladu z ZZrID, statutom in
drugimi akti;
9.     
odločanje o oblikah sodelovanja z drugimi organizacijami.
II. IME IN SEDEŽ ZAVODA
3. člen
(1) Ime javnega raziskovalnega zavoda: Geološki zavod
Slovenije.
(2) Ime v angleškem jeziku: Geological Survey of Slovenia.
(3) Skrajšano ime: GeoZS.
(4) Sedež zavoda: Ljubljana.
(5) Poslovni naslov zavoda: Dimičeva ulica 14, Ljubljana.
III. DEJAVNOST ZAVODA
4. člen
(1) Dejavnosti zavoda v skladu z Uredbo o standardni
klasifikaciji dejavnosti (Uradni list RS, št. 69/07 in 17/08) so:
B 09.100            Storitve za pridobivanje
nafte in zemeljskega plina,
B 09.900            Storitve za drugo
rudarjenje,
C 18.130           Priprava za tisk in
objavo,
F 43.130            Testno vrtanje in
sondiranje,
G 46.490           Trgovina na debelo z
drugimi izdelki široke porabe,
G 47.890           Trgovina na drobno na
stojnicah in tržnicah z drugim blagom,
G 47.910           Trgovina na drobno po
pošti ali po internetu,
G 47.990           Druga trgovina na drobno
zunaj prodajaln, stojnic in tržnic,
I 55.201             Počitniški domovi in
letovišča,
J 58.110            Izdajanje knjig,
J 58.140            Izdajanje revij in druge
periodike,
J 58.190            Drugo založništvo,
J 62.010            Računalniško
programiranje,
J 62.020            Svetovanje o
računalniških napravah in programih,
J 63.110            Obdelava podatkov in s
tem povezane dejavnosti,
J 63.120            Obratovanje spletnih portalov,
L 68.200            Oddajanje in obratovanje
lastnih ali najetih nepremičnin,
M 71.121           Geofizikalne meritve,
kartiranje,
M 71.129           Druge inženirske
dejavnosti in tehnično svetovanje,
M 71.200           Tehnično preizkušanje in
analiziranje,
M
72.190           Raziskovalna in razvojna dejavnost na drugih področjih
naravoslovja in tehnologije,
M 72.200           Raziskovalna in razvojna
dejavnost na področju družboslovja in humanistike,
M 74.200           Fotografska dejavnost,
M 74.900           Drugje nerazvrščene
strokovne in tehnične dejavnosti,
N 82.300           Organiziranje razstav,
sejmov, srečanj,
P 85.422            Visokošolsko
izobraževanje,
P 85.590            Drugje nerazvrščeno
izobraževanje, izpopolnjevanje in usposabljanje,
P 85.600            Pomožne dejavnosti za
izobraževanje,
R 91.011           Dejavnost knjižnic,
R 91.012           Dejavnost arhivov.
(2) Zavod je ustanovljen z namenom neodvisnega izvajanja
znanstvenoraziskovalne dejavnosti in za izvajanje javne službe na področju
znanstvenoraziskovalne dejavnosti.
(3) Javna služba na področju znanstvenoraziskovalne
dejavnosti predstavlja znanstvene in družbeno oziroma gospodarsko pomembne ter
neodvisne znanstvene raziskave in podporne dejavnosti za njihovo izvajanje, ki
se izvajajo neprekinjeno, kakovostno in nepridobitno ter katerih rezultati so
javno dostopni ter pomembni za znanstveni in družbeni oziroma gospodarski
razvoj Slovenije. Javna služba na področju znanstvenoraziskovalne dejavnosti
obsega raziskovalne programe in usposabljanje mladih raziskovalcev ter
infrastrukturno, upravljavsko in podporno dejavnost ter drugo institucionalno
infrastrukturo, programe nacionalnih raziskav in razvoja znanstvenoraziskovalne
dejavnosti, financiranih prek stabilnega financiranja znanstvenoraziskovalne
dejavnosti.
(4) Zavod je izvajalec javne službe kot subjekt, katerega
glavni cilj na področju znanstvenoraziskovalne dejavnosti je neodvisna izvedba
raziskav oziroma obsežna razširitev rezultatov teh dejavnosti prek
izobraževanja, objav ali prenosa znanja.
(5) Zavod izvaja javno službo na področju
znanstvenoraziskovalne dejavnosti, s čimer uresničuje svoje temeljno
poslanstvo.
(6) Zavod zagotavlja vsestransko dostopnost ter uporabo
znanja v družbi in gospodarstvu, prenos raziskovalnih dosežkov v prakso,
popularizacijo znanosti, širjenje znanstvene kulture in obveščanje javnosti.
(7) Zavod se vključuje v domačo in mednarodno
znanstvenoraziskovalno dejavnost in se v ta namen povezuje s sorodnimi
organizacijami v Republiki Sloveniji in v svetu.
(8) Zavod na področju rudarstva opravlja geološko dejavnost,
namenjeno rudarstvu, ki se izvaja kot javna služba državnega pomena in po
javnem pooblastilu, ter strokovne in druge naloge, in sicer:
1.     
izdeluje strokovne podlage za državno rudarsko strategijo, spremlja
kazalce strategije in izdeluje strokovne podlage za pripravo predpisov;
2.     
pripravlja strokovne podlage za namene podeljevanja, podaljševanja in
prenosa rudarskih pravic, sklepanja koncesijskih pogodb in druge strokovne
podlage za podporo pri upravnih postopkih na področju rudarstva ter nudi
podporo v postopkih odmerjanja rudarske koncesnine in rezerviranih sredstev za
sanacijo;
3.     
izvaja aktivnosti na področju mineralnih surovin v Evropski uniji in
širše;
4.     
izvaja geološke raziskave nacionalnega pomena, zbira in posreduje
geološke podatke in dokumentacijo za namene splošne geološke evidence ter
izdeluje geološke karte in drugo geološko dokumentacijo v skladu s predpisi na
področju rudarstva, urejanja prostora in varstva okolja;
5.     
pripravlja in vodi bilanco zalog in virov mineralnih surovin ter
sodeluje v komisiji za ugotavljanje zalog in virov mineralnih surovin;
6.     
izvaja naloge državnega nosilca urejanja prostora za področje rudarstva
v zvezi z občinskim prostorskim načrtovanjem, razen v primerih, ko se občinsko
prostorsko načrtovanje izvaja na vplivnih območjih državnega prostorskega
načrtovanja;
7.     
za ministrstvo, pristojno za rudarstvo, pripravlja strokovne podlage za
smernice in mnenja na področju rudarstva v zvezi z državnim prostorskim
načrtovanjem in občinskim prostorskim načrtovanjem na vplivnem območju
državnega prostorskega načrtovanja;
8.     
vodi in vzdržuje rudarsko knjigo ter v zvezi s tem vzpostavlja in
pripravlja ustrezno informacijsko infrastrukturo;
9.     
prevzema vzorce, ki se pridobijo ob raziskovanju mineralnih surovin, in
rudarsko tehnično dokumentacijo, ki je bila pred zaprtjem rudnikov uporabljena
pri izkoriščanju mineralnih surovin;
10.  
izvaja prospekcijo terena, geološko vzorčenje, kartiranje, oceno stanja
zalog in virov mineralnih surovin ter stanja terena in rudarskih del za potrebe
nalog iz 1. do 4. točke tega odstavka ali po napotilu ministrstva, pristojnega
za rudarstvo, za potrebe odločanja v postopkih, ki jih vodi, in potrebe nadzora
nad izvajanjem rudarske pravice;
11.  
izvaja strokovne naloge, povezane z izvajanjem Nacionalne strategije za
izstop iz premoga in prestrukturiranje premogovnih regij v skladu z načeli pravičnega
prehoda;
12.  
druge naloge, ki jih določa zakon, ki ureja rudarstvo.
(9) Zavod v okviru svoje dejavnosti opravlja strokovne in
razvojne naloge s področja geologije in hidrogeologije, in sicer:
1.     
pripravlja strokovne podlage v zvezi s plazljivimi območji;
2.     
pripravlja evidence podzemnih voda ter v zvezi s tem strokovne podlage
za načrte upravljanja z vodami, vodne pravice in varovanje podzemnih voda;
3.     
opravlja strokovne in razvojne naloge za izvajanje zakona, ki ureja vode
na področju podzemnih voda;
4.     
izvaja monitoring erozijskih, geoloških in drugih geofizikalnih pojavov
ter monitoring stanja okolja za tla in podzemno vodo v skladu z zakonom o
varstvu okolja in podzakonskimi predpisi;
5.     
pripravlja strokovne geološke osnove in zagotavlja podatke, ki izhajajo
iz analiz in ocen spremljanja in nadzorovanja geoloških, erozijskih ter drugih
geofizikalnih pojavov in napovedi teh pojavov za potrebe raziskav in
upravljanja voda, posebne rabe vode, varstva okolja in ohranjanja narave,
načrtovanja ukrepov ob onesnaženju podzemne vode, urejanja prostora,
energetike, kmetijstva ter drugih dejavnosti, pri čemer se te osnove in podatki
uporabijo tudi za dopolnitev uradne nacionalne mreže opazovanj in monitoringa,
in sicer v delih, ki se nanašajo na stanje podzemne vode, tla, plazljiva in
erozijska območja ter druge geološke in geofizikalne pojave;
6.     
vzpostavlja in vzdržuje geološki informacijski sistem v skladu s
slovenskimi in evropskimi standardi in zagotavlja geološke prostorske
informacije v skladu z zakonom, ki ureja infrastrukturo za prostorske
informacije, iz tem geologija, območja nevarnosti naravnih nesreč, energetski
viri in mineralni viri;
7.     
opravlja strokovne in razvojne naloge, vezane zlasti na posodabljanje
poznavanja strukture in lastnosti vodonosnikov pod površjem teles podzemne vode
ter podatkov, pridobljenih v okviru postopkov pridobivanja dovoljenj in mnenj
ter njihovo uporabo, vezano na upravljanje s podzemnimi vodami;
8.     
določa potencial za nastanek erozijskih pojavov in pojavov masnega
pobočnega premikanja ter določanje ogroženih območij v okviru varstva pred
škodljivim delovanjem voda;
9.     
izvaja dele ukrepov spremljanja razvoja nenadnega onesnaževanja voda pod
površjem, to je v tleh, geoloških plasteh, v vodonosniku in v podzemni vodi v
primeru povečanja stopnje ogroženosti;
10.  
vodi evidence posegov, ki se pod površjem tal izvajajo pri raziskavah za
posege v prostor, kot na primer predori, drugi večji podzemni objekti, vrtine in
naprave ter toplotni izmenjevalci, vgrajeni v tla, v okviru spremljanja in
nadzorovanja geoloških pojavov, ki povzročajo spremembe okolja, kadar gre za
tla in podzemno vodo;
11.  
spremlja in nadzoruje geološke pojave, ki so pomembni za izvajanje javne
službe ohranjanja narave, v okviru ohranjanja naravnih vrednot s področja
geoloških pojavov, izvirov in ekosistemov, odvisnih od podzemnih voda.
(10) Za zagotavljanje enakih možnosti spolov zavod sprejme in
izvaja program ukrepov ter najmanj enkrat letno obravnava njegove učinke in o
njih poroča v okviru rednih letnih poročil.
5. člen
(1) Zavod lahko poleg dejavnosti javne službe opravlja tudi
tržno dejavnost, povezano z dejavnostmi javne službe, pri čemer te ne smejo
posegati v obseg in kakovost zagotavljanja javne službe. Kadar zavod opravlja
tržno dejavnost, mora biti cena na trgu oblikovana tako, da upošteva polno
lastno ceno tržne dejavnosti, ki mora vključevati vse neposredne in posredne
stroške zagotavljanja te tržne storitve. V kalkulacijo cene morajo biti všteti
vsi stroški, ki so povezani s prodajo blaga in storitev na trgu ter se nanašajo
na izdatke za blago in storitve, investicije in investicijsko vzdrževanje ter
stroške dela.
(2) Zavod opravlja dejavnost tudi za druge naročnike v obsegu
in na način, ki je določen z letnim programom dela in finančnim načrtom zavoda.
(3) Zavod prodajo blaga in storitev na trgu lahko izvaja le,
če z izvajanjem te dejavnosti zagotovi najmanj pokritje vseh s to dejavnostjo
povezanih odhodkov.
6. člen
(1) Zavod lahko ob izpolnjevanju pogojev po predpisih, ki
urejajo visokošolsko izobraževanje, v okviru svoje znanstvenoraziskovalne
dejavnosti sodeluje z univerzami in samostojnimi visokošolskimi zavodi pri
oblikovanju in izvajanju visokošolskega izobraževanja.
(2) Zavod lahko na podlagi predhodnega soglasja ustanovitelja
postane pridružena članica univerze.
(3) Podrobnejše določbe o postopku povezovanja ter o
sodelovanju zavoda z univerzami in samostojnimi visokošolskimi zavodi se
opredelijo v statutu.
7. člen
(1) Zavoda in raziskovalci spodbujajo uporabo, zaščito in
prenos znanja na način, da so raziskovalni rezultati, financirani iz javnih
virov, preneseni v družbo oziroma gospodarstvo. Prihodki iz dejavnosti prenosa
znanja se lahko namenijo le za financiranje osnovne dejavnosti zavoda ali
uporabijo za nagrajevanje izumiteljev skladno z zakonom, ki ureja izume iz
delovnega razmerja.
(2) Zavod lahko v okviru svoje dejavnosti ustanovi drug zavod
s soglasjem ustanovitelja.
(3) Ne glede na zakon, ki ureja javne finance, lahko zavod v
skladu s 77. členom ZZrID zaradi prenosa znanja v družbo oziroma gospodarstvo
ustanovi gospodarsko družbo.
(4) Gospodarsko družbo zavod ustanovi skladno z zakonom, ki
ureja gospodarske družbe, in vanjo vstopa z intelektualno lastnino, pridobljeno
z izvajanjem znanstvenoraziskovalne dejavnosti. Intelektualna lastnina mora
biti veljavno vrednotena na dan sklenitve družbene pogodbe, skladno s postopki,
ki urejajo intelektualno lastnino. Pri tem kot ustanovitelj odgovarja za
obveznosti ustanovljene pravne osebe do višine svojega kapitalskega vložka.
(5) Način vrednotenja intelektualne lastnine, postopek izbire
zasebnega soustanovitelja, postopek in pogoji ustanavljanja gospodarske družbe
ter strategija izstopa iz ustanovljene pravne osebe so opredeljeni v posebnem
aktu zavoda, ki ga sprejme upravni odbor in h kateremu poda soglasje vlada.
Določila, ki se nanašajo na posamičen primer ustanovitve gospodarske družbe, so
opredeljena v družbeni pogodbi.
(6) Za ustanovitev gospodarske družbe, ki mora temeljiti na
družbeni pogodbi, zavod potrebuje soglasje ustanovitelja, in sicer na predlog
upravnega odbora zavoda. Pripravljena mora biti vsa potrebna dokumentacija, na
podlagi katere lahko ustanovitelj sprejme odločitev.
IV. ORGANIZACIJA IN ORGANI ZAVODA
8. člen
Podrobnejša organiziranost zavoda se določi s statutom.
9. člen
Organi zavoda so:
-       
upravni odbor,
-       
direktor in
-       
znanstveni svet.
1. Upravni odbor
10. člen
(1) Organ upravljanja zavoda je upravni odbor, ki ga
sestavlja sedem članov, od katerih:
-       
tri člane imenuje ustanovitelj na način, da je med predstavniki
ustanovitelja upoštevana uravnotežena zastopanost spolov, skladno z zakonom, ki
ureja enake možnosti spolov, in sicer enega na predlog ministrstva, pristojnega
za znanost, enega na predlog ministrstva, pristojnega za okolje, ter enega na
predlog ministrstva, pristojnega za rudarstvo,
-       
tri člane imenuje znanstveni svet zavoda iz vrst uporabnikov zavoda
oziroma zainteresirane javnosti. Imenovani člani iz vrst uporabnikov ne smejo
prihajati iz iste institucije,
-       
enega člana izvolijo zaposleni delavci zavoda izmed sebe.
(2) Predsednika in podpredsednika upravnega odbora zavoda
izvolijo člani upravnega odbora izmed sebe.
(3) Predstavniki ustanovitelja, ki jih imenuje vlada, se
izberejo na podlagi skupnega javnega poziva ministrstva, pristojnega za
znanost, ministrstva, pristojnega za okolje, ter ministrstva, pristojnega za
rudarstvo. Če se na javni poziv ne prijavi zadostno število kandidatov oziroma,
če prijavljeni kandidati ne izpolnjujejo pogojev, določenih v javnem pozivu, in
je treba zagotoviti nemoteno delovanje upravnega odbora, ministrstva iz prve
alineje prvega odstavka tega člena vladi v imenovanje predlagajo kandidate, ki
izpolnjujejo pogoje iz tega javnega poziva, brez ponovljenega javnega poziva.
(4) Predstavnike uporabnikov zavoda oziroma zainteresirane
javnosti znanstveni svet imenuje na podlagi javnega poziva.
(5) Način imenovanja članov iz vrst uporabnikov zavoda
oziroma zainteresirane javnosti in izmed zaposlenih delavcev na zavodu se
podrobneje določi v statutu.
11. člen
(1) Upravni odbor je organ upravljanja zavoda.
(2) Upravni odbor zavoda ima naslednje pristojnosti:
1.     
sprejema splošne akte zavoda ter akt o notranji organizaciji in
sistematizaciji delovnih mest;
2.     
sprejema strategijo razvoja zavoda in spremlja njeno uresničevanje;
3.     
sprejema letni program dela in finančni načrt zavoda;
4.     
sprejema letno poročilo zavoda;
5.     
na predlog direktorja in ob predhodnem mnenju znanstvenega sveta
sprejema razporeditev sredstev S-ZRD-O;
6.     
na predlog direktorja in ob predhodnem mnenju znanstvenega sveta sprejme
akt prejemnika stabilnega financiranja iz 29. člena ZZrID;
7.     
sprejme poročilo o evalvaciji iz 31. člena ZZrID;
8.     
odloča o zadevah gospodarske in materialne narave;
9.     
odloča o predlogu direktorja o uporabi presežka prihodkov nad odhodki;
10.  
na predlog direktorja ustanovitelju predlaga način pokrivanja presežka
odhodkov nad prihodki;
11.  
daje ustanovitelju in direktorju predloge in mnenja o posameznih
vprašanjih;
12.  
izvaja nadzor nad vodenjem poslov ter nad finančnim in premoženjskim
stanjem zavoda;
13.  
sprejema statut, h kateremu, ne glede na določbe zakona, ki ureja
zavode, ni potrebno soglasje ustanovitelja;
14.  
imenuje zunanje revizorje za pregled finančnega poslovanja zavoda;
15.  
potrjuje program notranje revizije in program notranjega nadzora;
16.  
daje soglasje za posle, ki se v statutu določijo kot posli, za katere je
potrebno soglasje upravnega odbora;
17.  
od direktorja lahko zahteva informacije glede katerega koli poročila ali
zadeve v zvezi s poslovanjem zavoda;
18.  
imenuje in razrešuje direktorja zavoda, k čemur ne glede na določbe
zakona, ki ureja zavode, ni potrebno soglasje ustanovitelja;
19.  
imenuje komisije in druga delovna telesa za izvajanje nalog iz svoje
pristojnosti;
20.  
določa cenike za opravljanje prodaje in storitev na trgu ter sprejme
akt, ki ureja prodajo blaga in storitev na trgu;
21.  
obravnava mnenja in predloge znanstvenega sveta;
22.  
sprejema poslovnik upravnega odbora;
23.  
izvaja druge naloge v skladu s tem sklepom in statutom.
(3) Upravni odbor ministrstvo, pristojno za znanost:
-       
obvešča o imenovanju oziroma razrešitvi direktorja v sedmih dneh od
njegovega imenovanja oziroma razrešitve,
-       
seznanja z besedilom statuta in njegovih sprememb v sedmih dneh po
njihovem sprejetju,
-       
na podlagi njegovih usmeritev ali na njegovo zahtevo obvešča o sprejetih
odločitvah upravnega odbora,
-       
vsako leto v letnem poročilu zavoda obvešča o svojem delu.
12. člen
(1) Mandat članov upravnega odbora zavoda je štiri leta.
Upravni odbor je konstituiran, ko je imenovana oziroma izvoljena več kot polovica
članov. Konstitutivno sejo skliče in do imenovanja predsednika upravnega odbora
vodi direktor.
(2) Način dela upravnega odbora se določi s statutom oziroma
poslovnikom upravnega odbora.
(3) Člani upravnega odbora zavoda morajo svoje naloge
opravljati s skrbnostjo dobrega gospodarstvenika. Za kršitev dolžne skrbnosti
in zaradi kršitve varovanja poslovne skrivnosti so odškodninsko odgovorni po
splošnih načelih obligacijskega prava.
2. Direktor
13. člen
(1) Direktor je poslovodni organ zavoda.
(2) Direktor vodi, zastopa in predstavlja zavod ter je
odgovoren za zakonitost poslovanja zavoda. Opravlja naslednje naloge:
1.     
skrbi in odgovarja za zakonitost dela zavoda in za izvajanje njegovih
obveznosti, določenih z zakonom, drugimi predpisi, tem sklepom ter splošnimi
akti zavoda;
2.     
upravnemu odboru predlaga v sprejetje splošne akte zavoda;
3.     
upravnemu odboru predlaga v sprejetje statut in akte o notranji
organizaciji in sistemizaciji delovnih mest;
4.     
upravnemu odboru predlaga sprejetje letnega programa dela in finančni načrt
zavoda;
5.     
upravnemu odboru predlaga v sprejetje letno poročilo o delu zavoda;
6.     
upravnemu odboru predlaga v sprejetje strategijo razvoja zavoda;
7.     
upravnemu odboru predlaga v sprejetje razporeditev sredstev S-ZRD-O;
8.     
upravnemu odboru predlaga v sprejetje akt prejemnika stabilnega
financiranja iz 29. člena ZZrID;
9.     
sprejema akte v posamičnih zadevah iz pristojnosti zavoda, če s predpisi
ni določeno drugače;
10.  
pripravi predlog odločitve o uporabi presežka prihodkov nad odhodki in
pokrivanja presežka odhodkov nad prihodki za upravni odbor;
11.  
obravnava mnenja in predloge znanstvenega sveta;
12.  
imenuje strokovne komisije in druga delovna telesa za izvajanje nalog iz
svoje pristojnosti;
13.  
opravlja druge naloge skladno z zakonom, tem sklepom oziroma statutom.
(3) Naloge direktorja se podrobneje opredelijo v statutu.
(4) Direktor je odgovoren, da zavod posluje v skladu z
zakonom, drugimi predpisi, tem sklepom in splošnimi akti zavoda.
(5) Direktor je za svoje delo odgovoren upravnemu odboru in
ustanovitelju.
(6) Direktor mora pri svojem delu ravnati nepristransko in s
skrbnostjo dobrega strokovnjaka ter varovati poslovne skrivnosti zavoda.
Direktor odgovarja zavodu za škodo, ki jo je povzročil s svojim nevestnim
oziroma protipravnim ravnanjem.
14. člen
(1) Direktorja imenuje in razrešuje upravni odbor zavoda.
(2) Mandat direktorja je pet let in je lahko po poteku
mandatne dobe ponovno imenovan.
(3) Za direktorja zavoda je lahko imenovan raziskovalec, ki
ima izobrazbo, pridobljeno po študijskem programu tretje stopnje, oziroma izobrazbo,
ki ustreza ravni izobrazbe, pridobljene po študijskih programih tretje stopnje
in je v skladu z zakonom, ki ureja slovensko ogrodje kvalifikacij, uvrščena na
10. raven, s področja dejavnosti zavoda, ter izpolnjuje naslednje pogoje:
1.     
aktivno obvlada slovenski in en svetovni jezik s prednostjo znanja
angleškega jezika;
2.     
ima izkušnje pri opravljanju zahtevnejših vodstvenih nalog;
3.     
ima sposobnosti za organiziranje in vodenje znanstvenoraziskovalnega
dela;
4.     
izpolnjuje kriterije za vodjo temeljnega raziskovalnega projekta;
5.     
pripravi vizijo razvoja zavoda za pet let;
6.     
izpolnjuje druge pogoje, ki jih določajo veljavni predpisi.
15. člen
Direktor zavoda lahko opravlja znanstvenoraziskovalno
obveznost kot dopolnilno zaposlitev pri istem ali drugem delodajalcu v obsegu,
ki ne presega 20 % polnega delovnega časa na teden. Dopolnilna zaposlitev se
lahko financira iz sredstev ARRS ali iz drugih sredstev.
16. člen
(1) Zavod ima lahko enega namestnika direktorja. Število
pomočnikov direktorja se določi s statutom.
(2) S statutom se določi tudi način določanja zaposlenih, ki
opravljajo naloge vodenja notranje organizacijske enote.
3. Znanstveni svet
17. člen
(1) Za obravnavanje in odločanje o vprašanjih s področja
strokovnega dela zavoda se oblikuje znanstveni svet.
(2) Znanstveni svet je strokovni organ zavoda.
(3) Pristojnosti znanstvenega sveta so:
1.     
odloča o strokovnih vprašanjih v okviru pooblastil, določenih v statutu
ali drugih splošnih aktih zavoda;
2.     
daje mnenje k strategiji razvoja zavoda;
3.     
obravnava letni program dela in finančni načrt zavoda;
4.     
daje mnenje na predlog direktorja o razporeditvi sredstev S-ZRD-O;
5.     
daje mnenje k aktu prejemnika stabilnega financiranja iz 29. člena
ZZrID, ki ga predlaga direktor;
6.     
oblikuje strokovne podlage za pripravo raziskovalnih programov;
7.     
obravnava poročilo o evalvaciji iz 31. člena ZZrID;
8.     
podaja mnenje v postopku imenovanja oziroma razrešitve direktorja
zavoda;
9.     
imenuje komisije in druga delovna telesa za izvajanje nalog iz svoje
pristojnosti;
10.  
daje mnenja in pobude glede organizacije in pogojev za razvoj
dejavnosti;
11.  
opravlja izvolitve raziskovalcev v raziskovalne nazive;
12.  
izvaja druge naloge v skladu s tem sklepom oziroma statutom.
(4) Direktor je član znanstvenega sveta po funkciji in ne
more biti izvoljen za predsednika.
(5) Za člana znanstvenega sveta je lahko imenovan znanstveni
svetnik, strokovno raziskovalni svetnik, višji znanstveni sodelavec, višji
strokovno raziskovalni sodelavec, vodja notranje organizacijske enote in vodja
programa.
(6) Član znanstvenega sveta ne more biti hkrati član upravnega
odbora zavoda.
(7) Sestava, dolžina mandata, način oblikovanja in
podrobnejše naloge znanstvenega sveta se v skladu s tem sklepom določijo v
statutu, na način, da je upoštevana uravnotežena zastopanost spolov članov.
V. PREMOŽENJE IN FINANCIRANJE ZAVODA
18. člen
(1) Zavod je lastnik stvarnega premoženja, pridobljenega iz
javnih in drugih virov.
(2) Zavod ravna s stvarnim premoženjem, ki ga ima v lasti, v
skladu s četrtim odstavkom 2. člena Zakona o stvarnem premoženju države in
samoupravnih lokalnih skupnosti (Uradni list RS, št. 11/18 in 79/18), ZZrID,
tem sklepom in statutom.
(3) Zavod je pred sklenitvijo pravnega posla, s katerim
odtuji ali obremeni stvarno premoženje, katerega pogodbena vrednost presega
50.000 eurov, in pred brezplačno odtujitvijo ali obremenitvijo stvarnega
premoženja dolžan pridobiti pisno soglasje vlade. Pravni posli, sklenjeni brez
predhodnega pisnega soglasja, so nični.
(4) Sredstva, pridobljena iz ravnanja s stvarnim premoženjem,
se uporabijo za amortizacijo, investicije, investicijsko vzdrževanje in opremo.
19. člen
(1) Sredstva, potrebna za izvajanje svojih dejavnosti, zavod
pridobiva:
1.     
iz proračuna Republike Slovenije;
2.     
iz proračuna Evropske unije in drugih evropskih institucij;
3.     
iz proračunov lokalnih skupnosti;
4.     
s plačili za storitve;
5.     
s prodajo blaga in storitev na trgu;
6.     
z donacijami in darili;
7.     
iz drugih virov.
(2) Zavod posluje prek podračuna, odprtega pri Upravi
Republike Slovenije za javna plačila.
20. člen
(1) Javna služba se financira oziroma sofinancira iz javnih
virov.
(2) Sredstva za izvajanje javne službe na področju
znanstvenoraziskovalne dejavnosti se zagotavljajo kot sredstva za stabilno
financiranje znanstvenoraziskovalne dejavnosti, ki jih zavod pridobiva na
podlagi šestletne pogodbe o stabilnem financiranju znanstvenoraziskovalne
dejavnosti, sklenjene z ARRS.
(3) Prihodki znanstvenoraziskovalne dejavnosti iz 2. ter 5.
do 9. točke drugega odstavka 12. člena ZZrID se pri zavodu kot prejemniku
stabilnega financiranja znanstvenoraziskovalne dejavnosti obravnavajo enako kot
prihodki javne službe.
(4) Prihodki znanstvenoraziskovalne in z njo povezane
dejavnosti iz proračuna Evropske unije za izvajanje centraliziranih in drugih
programov Evropske unije ter od drugih evropskih institucij se pri zavodu
obravnavajo enako kot prihodki javne službe.
(5) Sredstva za izvajanje dejavnosti iz osmega odstavka 4.
člena tega sklepa zavod pridobiva na podlagi letnega programa izvajanja javne
službe in strokovnih nalog s področja rudarstva, ki ga po predhodni uskladitvi
z ministrstvom, pristojnim za rudarstvo, sprejme upravni odbor ter je sestavni
del letnega programa dela in finančnega načrta zavoda. Medsebojna razmerja med
zavodom in ministrstvom, pristojnim za rudarstvo, ter višina in način
pridobivanja sredstev iz državnega proračuna se podrobneje uredijo s pogodbo
med zavodom in ministrstvom, pristojnim za rudarstvo.
(6) Zavod opravlja strokovne in razvojne naloge s področja
geologije in hidrogeologije iz devetega odstavka 4. člena tega sklepa v skladu
z letnimi programi, ki jih pripravijo ministrstvo, pristojno za okolje,
ministrstvo, pristojno za prostor in ministrstvo, pristojno za vode, vsako za
svoj del vsebin. Sredstva za izvajanje dejavnosti iz devetega odstavka 4. člena
tega sklepa zavod pridobiva na podlagi letnega programa in finančnega načrta
zavoda po predhodni uskladitvi vsebin nalog in obsega financiranja s
pristojnimi ministrstvi. Medsebojna razmerja med zavodom in pristojnim
ministrstvom oziroma drugim pristojnim organom ter višina in način pridobivanja
sredstev iz državnega proračuna in drugih virov se podrobneje uredijo s
pogodbo.
21. člen
(1) Pri zavodu se lahko ustanovi raziskovalni sklad, ki se
lahko financira iz donacij, presežkov prihodkov nad odhodki zavoda, ob
upoštevanju 23. člena tega sklepa in skladno z zakonom, ki ureja fiskalno
pravilo, in drugih virov ter je namenjen za:
-       
odpiranje novih raziskovalnih področij in podporo obetavnih projektov,
-       
posebno podporo za strokovno napredovanje perspektivnih raziskovalcev in
-       
vključevanje tujih raziskovalcev v delo zavoda.
(2) Oblikovanje, upravljanje in podrobnejši namen uporabe
raziskovalnega sklada se določijo s statutom.
(3) S sredstvi raziskovalnega sklada zavoda upravlja direktor
zavoda.
VI. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO
22. člen
Zavod prihodke in odhodke javne službe ter tržne dejavnosti
vodi ločeno v skladu z veljavnimi finančnimi predpisi.
23. člen
(1) Presežek prihodkov nad odhodki, ustvarjen z dejavnostmi
iz tretjega odstavka 4. člena ter tretjega in četrtega odstavka 20. člena tega
sklepa, ob upoštevanju zakona, ki ureja fiskalno pravilo, sme zavod nameniti le
za izvajanje in razvoj dejavnosti. O razporeditvi odloči upravni odbor na
predlog direktorja.
(2) Presežek prihodkov nad odhodki, ustvarjen z dejavnostmi
iz prvega odstavka 5. člena tega sklepa, ob upoštevanju zakona, ki ureja
fiskalno pravilo, zavod lahko nameni za izvajanje in razvoj dejavnosti. O
razporeditvi odloči upravni odbor na predlog direktorja.
(3) Zavod za pokritje presežka odhodkov nad prihodki,
ustvarjenega iz javne službe na področju znanstvenoraziskovalne dejavnosti in z
dejavnostmi iz tretjega do šestega odstavka 20. člena tega sklepa, nameni tudi
presežek prihodkov nad odhodki, ustvarjen z dejavnostmi iz prvega odstavka 5.
člena tega sklepa. O načinu poravnave primanjkljaja odloči ustanovitelj na
predlog upravnega odbora zavoda.
(4) Presežka odhodkov nad prihodki, ustvarjenega z
dejavnostmi iz prvega odstavka 5. člena tega sklepa, zavod ne sme pokriti iz
sredstev javne službe na področju znanstvenoraziskovalne dejavnosti ali
dejavnosti iz tretjega do šestega odstavka 20. člena tega sklepa. O načinu
poravnave primanjkljaja odloča ustanovitelj na predlog upravnega odbora zavoda.
(5) V primeru presežka odhodkov nad prihodki po obračunskem
načelu na javni službi, drugi dejavnosti ali na ravni zavoda mora zavod
naročiti revizijo računovodskih izkazov na način, kot ga določa zakon, ki ureja
zunanjo revizijo.
VII. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
24. člen
Zavod je pravna oseba javnega prava, ki nastopa v pravnem
prometu samostojno, z vsemi pravicami in obveznostmi brez omejitev, ob
upoštevanju tretjega odstavka 18. člena tega sklepa.
VIII. ODGOVORNOSTI ZA OBVEZNOSTI ZAVODA
25. člen
(1) Ustanovitelj prevzema odgovornost za obveznosti zavoda iz
naslova opravljanja dejavnosti, ki je javna služba, do vrednosti premoženja,
pridobljenega iz državnega proračuna, s katerim zavod razpolaga.
(2) Ustanovitelj ne odgovarja za obveznosti zavoda iz naslova
izvajanja tržne dejavnosti.
(3) Zavod odgovarja za svoje obveznosti do višine finančnih
sredstev, s katerimi lahko razpolaga, ne glede na njihov vir.
IX. PREHODNE IN KONČNE DOLOČBE
26. člen
(1) Mandat direktorja zavoda ter mandati upravnega odbora in
znanstvenega sveta zavoda se nadaljujejo do njihovega izteka.
(2) Ne glede na tretji odstavek 10. člena tega sklepa se
lahko v koledarskem letu 2022 predstavniki ustanovitelja v upravnem odboru
imenujejo brez izvedbe javnega poziva.
(3) Ne glede na četrti odstavek 10. člena tega sklepa se
lahko v koledarskem letu 2022 predstavniki uporabnikov oziroma zainteresirane
javnosti v upravnem odboru imenujejo brez izvedbe javnega poziva.
27. člen
Zavod uskladi statut in druge splošne akte s tem sklepom in
ZZrID najpozneje v štirih mesecih od uveljavitve tega sklepa.
28. člen
Prenos lastninske pravice za nepremično premoženje, ki ga na
dan uveljavitve ZZrID zavod upravlja, druga premoženjsko pravna razmerja v
zvezi s tem in vknjižbo lastninske pravice v zemljiško knjigo ter prenos
lastninske pravice za premično premoženje, ki ga na dan uveljavitve ZZrID zavod
upravlja, in druga premoženjsko pravna razmerja v zvezi s tem direktor uredi v
roku, ki ga določa ZZrID. O pravnomočno izvedenih prenosih lastninske pravice
direktor sproti obvešča ministrstvo, pristojno za znanost.
29. člen
Z dnem uveljavitve tega sklepa preneha veljati Sklep o
preoblikovanju dela Inštituta za geologijo, geotehniko in geofiziko v javni
raziskovalni zavod Geološki zavod Slovenije (Uradni list RS, št. 66/98, 65/99,
88/02, 49/03, 11/06, 47/11 in 54/17).
30. člen
Ta sklep začne veljati petnajsti dan po objavi v Uradnem
listu Republike Slovenije.
Št. 00704-291/2022
Ljubljana, dne 25. avgusta 2022
EVA 2022-3330-0008
Vlada Republike Slovenije
dr. Robert Golob
predsednik