1. člen
S tem odlokom se zaradi zajezitve in obvladovanja epidemije
COVID-19 začasno omeji in določi način izvajanja javnega prevoza potnikov na
ozemlju Republike Slovenije.
2. člen
(1) Izvajanje javnega linijskega prevoza potnikov v
medkrajevnem in mestnem avtobusnem prevozu potnikov, javnega železniškega
prevoza potnikov v notranjem prometu, stalnega izvenlinijskega prevoza
potnikov, občasnega prevoza potnikov in avtotaksi prevozov se izvaja v skladu s
priporočili Nacionalnega inštituta za javno zdravje.
(2) Avtotaksi prevozi so dovoljeni, če voznik avtotaksi
vozila pred vstopom novega potnika poskrbi za ustrezno dezinfekcijo delov
vozila, ki so redno v fizičnem stiku s potnikom. Ves čas prevoza je za voznika
in potnike obvezna uporaba obrazne zaščitne maske.
(3) Pri javnih linijskih prevozih, posebnih linijskih
prevozih, stalnih izvenlinijskih prevozih in občasnih prevozih potnikov je za
voznike in potnike obvezna uporaba obrazne zaščitne maske. Pri javnih linijskih
medkrajevnih prevozih, posebnih linijskih in občasnih prevozih potnikov, ki se
izvajajo z vozili kategorije M2 in M3, je število potnikov omejeno na število
registriranih sedežev v vozilu, zmanjšano za sedeže desno od voznika in vrsto sedežev
neposredno za voznikom.
(4) Pri posebnih linijskih prevozih, stalnih izven linijskih
prevozih potnikov in občasnih prevozih potnikov, ki se izvajajo z vozili
kategorije M1 z največ osmimi sedeži za potnike, je lahko zasedenih največ šest
sedežev. Za voznika in potnike je obvezna uporaba obrazne zaščitne maske.
3. člen
(1) Obratovanje žičniških naprav ni dovoljeno.
(2) Od 1. 1. 2021 dalje je obratovanje žičniških naprav in
njim pripadajočih prog dovoljeno v skladu s priporočili Nacionalnega inštituta
za javno zdravje in pod pogojem, da upravljalec naprav zagotovi hitro
testiranje (HAGT) v organizaciji pooblaščenega izvajalca na vstopni točki na
smučišče.
(3) Uporaba žičniških naprav in njim pripadajočih prog je od
1. 1. 2021 dovoljena osebam, ki predložijo negativni test na COVID-19,
opravljen v Sloveniji in ki ni starejši od 24 ur ter otrokom do 12 leta
starosti v spremstvu staršev.
(4) Omejitev iz tega člena ne velja v primerih nujne oskrbe,
medicinske pomoči, zaščite in reševanja.
4. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.
KONČNA DOLOČBA
5. člen
Ta odlok začne veljati 24. decembra 2020.
Št. 00710-76/2020
Ljubljana, dne 23. decembra 2020
EVA 2020-2430-0147
Vlada Republike Slovenije
Janez Janša
predsednik