1
Za kulturni spomenik državnega pomena se
razglasi enoto dediščine:
-       
Koper – Samostan Sartorijeva 9 (EŠD 8346).
Enota ima zaradi kulturnih,
umetnostno-arhitekturnih, zgodovinskih in drugih izjemnih lastnosti poseben
pomen za Republiko Slovenijo. Zato jo razglašamo za kulturni spomenik državnega
pomena z lastnostmi kulturne krajine, umetnostno arhitekturnega spomenika in
zgodovinskega spomenika.
2
Lastnosti, ki utemeljujejo razglasitev za
spomenik državnega pomena:
Kompleks nekdanjega servitskega samostana
leži na terasi, ki se dviguje nad Carpacciovim trgom in obvladuje del
srednjeveškega jedra Kopra. Osnove samostana segajo v sredino 15. stoletja
dopolnitve z izrazitimi stilnimi elementi segajo do baroka. Kljub predelavam je
samostan ohranil gotsko strukturo in posamezne stavbne člene. Po svoji izjemni
kvaliteti in enkratnosti za Slovenijo izstopa gotsko-renesančni križni hodnik.
Samostan kot soustvarjalec urbane podobe Kopra je nezamenljiv element za mesto
in širše območje.
3. člen
Spomenik obsega zemljišča, parcelne
številke: 803, 804/1, 805, k.o. Koper.
Meja spomenika je vrisana na katastrskem
načrtu v merilu 1: 500 in na temeljnem topografskem načrtu v merilu 1: 5000.
Izvirnika načrtov, ki sta sestavni del tega odloka, hranita Ministrstvo za
kulturo, Uprava Republike Slovenije za kulturno dediščino in Javni zavod
Republike Slovenije za varstvo kulturne dediščine (v nadaljnjem besedilu:
zavod).
Vplivno območje spomenika obsega območje
samostanskega kompleksa v širši okolici, na katerem bi načrtovali uporabo ali
objekte, ki bi s svojo velikostjo, obliko ali funkcijo lahko negativno vplivali
na zaščitene funkcionalne in vizualne lastnosti spomenika.
4
Za spomenik velja varstveni režim, ki
določa:
-       
varovanje kulturnih, arhitekturnih, likovnih in zgodovinskih vrednot v
celoti, v njihovi izvirnosti in neokrnjenosti,
-       
prepoved predelav vseh likovnih in tehničnih prvin stavbe, ki so
ovrednotene kot del spomenika, zlasti tlorisnih in funkcionalnih značilnosti,
-       
podrejanje vsake rabe in vseh posegov v samostan in njegove objekte ter
odprti prostor ohranjanju in vzdrževanju varovanih spomeniških lastnosti,
-       
znotraj območja je prepovedano postavljanje objektov trajnega ali
začasnega značaja, vključno z nadzemno in podzemno infrastrukturo ter nosilci
reklam, razen v primerih, ki jih s predhodnim kulturnovarstvenim soglasjem
odobri pristojni zavod,
-       
omogočanje predstavitve celote in posameznih zaščitenih elementov ter
dostopnost javnosti v meri, ki ne ogroža varovanja spomenika in v 2. točki
odloka naštetih posameznih elementov te enote.
Zavarovano območje je namenjeno:
-       
trajni ohranitvi kulturnih, arhitekturnih, likovnih in zgodovinskih
vrednot,
-       
povečevanju pričevalnosti kulturnega spomenika,
-       
prezentaciji kulturnih vrednot spomenika in situ ter v medijih,
-       
učno-demonstracijskemu delu,
-       
znanstveno-raziskovalnemu delu.
5
Za vsako morebitno spremembo funkcije
kulturnega spomenika ali njegovega dela in za vsak poseg v spomenik, njegove
dele ali zemljišče, so potrebni predhodni pisni kulturnovarstveni pogoji in na
njihovi podlagi kulturnovarstveno soglasje zavoda.
6
Pristojni organ mora v dveh mesecih po
uveljavitvi tega odloka izdati lastnikom spomenika ali njegovih sestavnih delov
odločbo o varstvu na podlagi 13. člena zakona o varstvu kulturne dediščine
(Uradni list RS, št. 7/99).
Odločbe iz prejšnjega odstavka določajo
pogoje za raziskovanje, načine vzdrževanja, pogoje za posege, fizično
zavarovanje, pravni promet, načine upravljanja in rabe spomenika, dostopnost
spomenika za javnost in časovne okvire dostopnosti, posamezne druge omejitve in
prepovedi ter ukrepe za čim bolj učinkovito varstvo spomenika.
Varstveni režim lahko omejuje lastninsko
pravico le v obsegu, ki je nujen za izvajanje varstva spomenika.
7
Nadzor nad izvajanjem tega odloka opravlja
Inšpektorat Republike Slovenije za varstvo kulturne dediščine.

Priloga:
Kulturni spomenik državnega pomena; Samostan na Sartorijevi 9 v Kopru (topografski
načrt)

Odlok o razglasitvi samostana na Sartorijevi 9
v Kopru za kulturni spomenik državnega pomena (Uradni list RS, št. 81/99) vsebuje naslednjo končno določbo:
»8
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembi odloka o razglasitvi
samostana na Sartorijevi 9 v Kopru za kulturni spomenik državnega pomena
(Uradni list RS, št. 55/02) vsebuje naslednjo končno določbo:
»2. člen
Ta odlok začne veljati naslednji dan po
objavi v Uradnem listu Republike Slovenije.«.