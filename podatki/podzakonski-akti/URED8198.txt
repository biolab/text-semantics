1. člen
(vsebina)
Ta uredba določa način priprave kadrovskih načrtov posrednih
uporabnikov proračuna države in občin ter metodologijo spremljanja njihovega
izvajanja za leti 2021 in 2022.
2. člen
(priprava kadrovskega načrta)
(1) Kadrovske načrte posrednih uporabnikov proračuna
države in občin pripravijo njihovi predstojniki.
(2) Posredni uporabniki proračuna države in občin ob
sprejetju programa dela in finančnega načrta sprejmejo kot prilogo finančnega
načrta tudi kadrovski načrt, ki mora biti usklajen s finančnim načrtom in ga je
mogoče uresničiti v obsegu sredstev za stroške dela v finančnem načrtu.
(3) Posredni uporabnik proračuna države in občin
pripravi kadrovski načrt tako, da število zaposlenih prikaže po virih
financiranja v skladu z drugim odstavkom 3. člena te uredbe.
(4) Posredni uporabniki proračuna države in občin
pripravijo kadrovski načrt za leti 2021 in 2022 tako, da se:
-       
določi dovoljeno število zaposlenih, ki se financirajo iz 1., 2., 3.,
4., 5., 7., 9. in 10. točke drugega odstavka 3. člena te uredbe, pri čemer
njihovo število ne sme presegati dovoljenega števila zaposlenih iz teh virov,
kot je določeno v kadrovskih načrtih za leto 2020;
-       
oceni število zaposlenih, ki se financirajo iz 6. in 8. točke
drugega odstavka 3. člena te uredbe.
(5) Ne glede na prvo alinejo prejšnjega odstavka lahko
organ, pristojen za sprejem kadrovskega načrta, na podlagi utemeljenih razlogov
poveča dovoljeno število zaposlenih v kadrovskem načrtu za leti 2021 in 2022
izključno za potrebe obvladovanja okužb z virusom SARS-CoV-2 ter za učinkovito
črpanje in investiranje sredstev iz skladov EU.
3. člen
(vsebina kadrovskega načrta)
(1) Kadrovski načrt zajema preglednice in obrazložitev
ter se pripravi tako, da vsebuje vse dele, določene v Prilogi 1, ki je sestavni
del te uredbe.
(2) V preglednicah kadrovskega načrta se navedejo
število zaposlenih 1. januarja posameznega leta in načrtovano število
zaposlenih 1. januarja naslednje leto po posameznih virih financiranja,
skupno število zaposlenih po vseh virih financiranja, skupno število zaposlenih
po virih financiranja iz 1., 2., 3., 4., 5., 7., 9. in 10. točke tega odstavka
ter skupno število zaposlenih iz 6. in 8. točke tega odstavka. Število
zaposlenih iz tega odstavka se prikaže po naslednjih virih financiranja:
1.     
državni proračun;
2.     
proračun občin;
3.     
Zavod za zdravstveno zavarovanje Slovenije in Zavod za pokojninsko in
invalidsko zavarovanje Slovenije;
4.     
druga javna sredstva za opravljanje javne službe (na primer takse,
pristojbine, koncesnine, RTV-prispevek);
5.     
sredstva od prodaje blaga in storitev na trgu;
6.     
nejavna sredstva za opravljanje javne službe;
7.     
sredstva prejetih donacij;
8.     
sredstva Evropske unije ali drugih mednarodnih virov skupaj s sredstvi
sofinanciranja iz državnega proračuna;
9.     
sredstva proračuna države za zaposlene iz prvega, drugega in tretjega
odstavka 25. člena Zakona o zdravniški službi (Uradni list RS,
št. 72/06 – uradno prečiščeno besedilo, 15/08 – ZPacP, 58/08, 107/10 –
ZPPKZ, 40/12 – ZUJF, 88/16 – ZdZPZD, 40/17, 64/17 – ZZDej-K, 49/18 in 66/19);
sredstva raziskovalnih projektov in programov ter sredstva za projekte in
programe, namenjene za internacionalizacijo in kakovost v izobraževanju in
znanosti;
10.  
sredstva iz sistema javnih del.
(3) Načrtovano število zaposlenih iz prejšnjega odstavka
obsega:
-       
dovoljeno število zaposlenih, za katere se plače financirajo iz virov,
določenih v 1., 2., 3., 4., 5., 7., 9. in 10. točki prejšnjega odstavka;
-       
oceno predvidenega števila zaposlenih, ki se financirajo iz virov,
določenih v 6. in 8. točki prejšnjega odstavka.
(4) Pri pripravi kadrovskih načrtov se upošteva
metodologija spremljanja izvajanja kadrovskih načrtov iz 4. člena te
uredbe.
4. člen
(spremljanje izvajanja kadrovskih načrtov)
(1) V izvajanje kadrovskih načrtov spadajo:
1.     
zaposleni za nedoločen čas, od katerih se zaposleni s krajšim delovnim
časom preračunajo na število zaposlenih za polni delovni čas, razen zaposlenih,
ki delajo krajši delovni čas na podlagi predpisov, ki urejajo pokojninsko in
invalidsko zavarovanje, starševsko varstvo ter zdravstveno varstvo in
zdravstveno zavarovanje;
2.     
zaposleni za določen čas, od katerih se zaposleni s krajšim delovnim
časom preračunajo na število zaposlenih za polni delovni čas, razen zaposlenih,
ki delajo krajši delovni čas na podlagi predpisov, ki urejajo pokojninsko in
invalidsko zavarovanje, starševsko varstvo ter zdravstveno varstvo in
zdravstveno zavarovanje;
3.     
delovna mesta zaposlenih, napotenih v mednarodne civilne misije,
mednarodne organizacije, druge organizacije in organe Evropske unije.
(2) Število zaposlenih iz 1. in 2. točke prejšnjega
odstavka se na polni delovni čas izračuna tako, da se delovni čas več
zaposlenih, ki delajo krajši delovni čas, sešteva do polnega delovnega časa.
(3) Če se posamezni zaposleni financirajo iz različnih
virov financiranja, se v izvajanju kadrovskih načrtov njihova zaposlitev
prikaže v deležih.
(4) V izvajanje kadrovskih načrtov ne spadajo:
1.     
zaposleni za nedoločen čas za popolnitev do polnega delovnega časa
zaposlenega, ki delajo krajši delovni čas od polnega na podlagi predpisov o
pokojninskem in invalidskem zavarovanju;
2.     
zaposleni za določen čas, ki nadomeščajo začasno odsotne zaposlene in se
sredstva za njihova nadomestila plač ne zagotavljajo iz sredstev uporabnika
proračuna za čas:
a)   
odsotnosti na podlagi predpisov, ki urejajo starševsko varstvo;
b)   
bolniške odsotnosti, daljše od 30 delovnih dni.
(5) Posredni uporabniki proračuna spremljajo izvajanje
kadrovskega načrta glede na dovoljeno in ocenjeno število zaposlenih iz
tretjega odstavka prejšnjega člena ter najpozneje do 18. dne v mesecu poročajo
o stanju števila zaposlenih na 1. januar, 1. april, 1. julij in
1. oktober v informacijski sistem za pošiljanje in analizo podatkov o
plačah, drugih izplačilih in številu zaposlenih v javnem sektorju (ISPAP), ki
je vzpostavljen pri Agenciji Republike Slovenije za javnopravne evidence in
storitve (AJPES).

Priloga
1: Vsebina kadrovskega načrta

Uredba o načinu priprave kadrovskih načrtov
posrednih uporabnikov proračuna in metodologiji spremljanja njihovega izvajanja
za leti 2021 in 2022 (Uradni list RS, št. 3/21) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba
o načinu priprave kadrovskih načrtov posrednih uporabnikov proračuna in
metodologiji spremljanja njihovega izvajanja za leti 2022 in 2023 (Uradni list
RS, št. 203/21)
v zvezi z delnim prenehanjem veljavnosti določb uredbe določa:
»5. člen
(prenehanje veljavnosti)
Z dnem uveljavitve te uredbe preneha veljati Uredba o načinu
priprave kadrovskih načrtov posrednih uporabnikov proračuna in metodologiji
spremljanja njihovega izvajanja za leti 2021 in 2022 (Uradni list RS, št. 3/21)
v delu, ki se nanaša na leto 2022.«;
ter vsebuje naslednjo končno določbo:
»6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.