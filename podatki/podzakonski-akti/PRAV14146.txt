I. SPLOŠNE DOLOČBE
1. člen
Ta pravilnik ureja vsebino, pogoje in način opravljanja
strokovnega izpita na področju socialnega varstva (v nadaljnjem besedilu:
strokovni izpit) ter preverjanja znanja za pridobitev strokovnega izpita,
določa sestavo in način oblikovanja izpitnih komisij, postopek prijave na
strokovni izpit, potek strokovnega izpita ter druga vprašanja v zvezi z
opravljanjem strokovnega izpita.
2. člen
Strokovni izpit lahko opravljajo kandidati, ki izpolnjujejo
pogoj glede izobrazbe iz 69. člena Zakona o socialnem varstvu (Uradni list RS,
št. 3/07 – uradno prečiščeno besedilo, 23/07 – popr., 41/07 – popr., 61/10 –
ZSVarPre, 62/10 – ZUPJS, 57/12, 39/16, 52/16 – ZPPreb-1, 15/17 – DZ, 29/17,
54/17, 21/18 – ZNOrg, 31/18 – ZOA-A in 28/19, v nadaljnjem besedilu: ZSV) in
imajo opravljeno pripravništvo ali delovne izkušnje na področju socialnega
varstva, kot določa 69. člen ZSV.
Kandidati izpolnjujejo pogoj opravljenega pripravništva, če
so opravili pripravništvo skladno s pravilnikom, ki ureja pripravništvo na
področju socialnega varstva.
Za izpolnjevanje pogoja delovnih izkušenj se upoštevajo
delovne izkušnje s področja socialnega varstva in so pridobljene glede na vrsto
in raven izobrazbe kandidatov.
Strokovni izpit lahko opravljajo tudi kandidati, ki
izpolnjujejo pogoj glede izobrazbe in delovnih izkušenj, kot jih za direktorje
socialno varstvenih zavodov določata 56. in 57. člen ZSV.
3. člen
Kandidati, ki izpolnjujejo pogoje iz prejšnjega člena in so v
celoti opravili strokovni izpit na primerljivem področju, lahko pristopijo k
dopolnilnemu strokovnemu izpitu na področju socialnega varstva.
Za opravljen strokovni izpit na primerljivem področju iz
prejšnjega odstavka se šteje opravljen strokovni izpit s področja zaposlovanja,
zdravstva, šolstva, državne uprave in pravosodja.
Šteje se, da je kandidat opravil strokovni izpit, če je
uspešno opravil dopolnilni strokovni izpit.
II. STROKOVNI IZPIT
4. člen
Strokovni izpit se začne s pristopom k strokovnemu izpitu.
Program strokovnega izpita
5. člen
Program strokovnega izpita je sestavljen iz treh delov, in
sicer iz splošnega in posebnega dela ter izbirnega dela.
6. člen
Program splošnega in posebnega dela strokovnega izpita sta
enotna za vse kandidate, program izbirnega dela pa je prilagojen delovnemu
področju, na katerem se je kandidat usposabljal med opravljanjem pripravništva
ali pridobivanjem delovnih izkušenj oziroma je vsebino izbral za izbirni del.
7. člen
Program splošnega dela strokovnega izpita obsega:
-       
ustavno ureditev države;
-       
sistem zakonodajne, izvršilne in sodne veje oblasti ter razmerja med
njimi;
-       
organizacijo in funkcijo lokalne samouprave;
-       
organizacijo javnih služb;
-       
ureditev institucij Evropske unije in njenega pravnega sistema;
-       
varovanje osebnih podatkov.
8. člen
Program posebnega dela strokovnega izpita obsega:
-       
osnove pravne ureditve socialne varnosti;
-       
socialno varstvo;
-       
zakonsko zvezo, družinska razmerja in partnersko zvezo;
-       
invalidsko varstvo;
-       
kazensko procesno in materialno pravo ter izvrševanje kazenskih sankcij;
-       
nepravdni postopek na področju urejanja osebnih stanj in družinskih
razmerij.
9. člen
Program izbirnega dela strokovnega izpita obsega naslednja
izbirna področja:
a)    
materialna ogroženost;
b)    
varstvo družine in otrok ter partnerski odnosi;
c)    
socialna oskrba;
d)    
invalidsko varstvo;
e)    
duševno zdravje;
f)     
socialna vključenost in nediskriminacija;
g)    
delo s tujci, begunci in migranti.
10. člen
Kandidat ob prijavi na strokovni izpit izbere eno izbirno
področje iz programa izbirnega dela strokovnega izpita.
Izbrano izbirno področje je sestavni del pisnega in ustnega
dela strokovnega izpita.
11. člen
Zbornica določi program strokovnega izpita, ki vsebuje
podrobnejše vsebine posameznega dela strokovnega izpita iz 7., 8. in 9. člena
tega pravilnika.
Strokovna služba zbornice vodi seznam pravnih virov in
strokovne literature, ki se nanaša na vsebine programa strokovnega izpita.
Kandidatu je seznam pravnih virov in literature na voljo na sedežu in na
spletni strani zbornice.
Oblikovanje in delovanje izpitnih komisij
12. člen
Izpraševalci izpitnih komisij za izvajanje strokovnega izpita
so izbrani na podlagi javnega povabila k sodelovanju, ki ga zbornica objavi na
svoji spletni strani.
Komisija za volitve in imenovanje zbornice preveri
izpolnjevanje pogojev prijavljenih kandidatov za izpraševalce izpitnih komisij,
določenih s tem pravilnikom, ter oblikuje in predlaga listo izpraševalcev
izpitnih komisij v sprejem Strokovnemu svetu zbornice.
Sprejeta lista izpraševalcev se objavi na spletni strani zbornice.
13. člen
Pogoji za imenovanje izpraševalcev izpitnih komisij:
-       
najmanj izobrazba, pridobljena po študijskem programu prve stopnje,
oziroma izobrazba, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven;
-       
opravljen strokovni izpit za strokovne delavce na področju socialnega
varstva;
-       
10 let delovnih izkušenj na področju socialnega varstva;
-       
reference s področja izobraževanja, usposabljanja in ugotavljanja znanj
ter spretnosti;
-       
strokovni naziv na področju socialnega varstva.
Ne glede na določbo prejšnjega odstavka so za izpraševalce po
programu splošnega dela strokovnega izpita, lahko imenovane osebe z najmanj
izobrazbo, pridobljeno po študijskem programu prve stopnje, oziroma izobrazbo,
ki ustreza ravni izobrazbe, pridobljene po študijskih programih prve stopnje,
in je v skladu z zakonom, ki ureja slovensko ogrodje kvalifikacij, uvrščena na
7. raven s področja prava in referencami s področja izobraževanja,
usposabljanja in ugotavljanja znanj ter spretnosti.
14. člen
Izpraševalci izpitnih komisij so imenovani za štiri leta z
možnostjo ponovnega imenovanja.
15. člen
Izpitno komisijo sestavljajo predsednik in dva izpraševalca.
Generalni sekretar zbornice z liste izpraševalcev izpitnih
komisij imenuje tričlansko komisijo kandidatu, ki pristopi k strokovnemu
izpitu.
Najmanj en izpraševalec izpitne komisije mora imeti enako ali
višjo raven strokovne izobrazbe kot kandidat.
16. člen
Predsednika izpitne komisije določi generalni sekretar
zbornice na podlagi strokovnih priporočil.
Predsednik izpitne komisije skrbi za pravilno in nemoteno
delo izpitne komisije ter odgovarja za delo izpitne komisije.
17. člen
Izpraševalec ne more opravljati svojega dela, če je:
-       
pooblaščenec ali zakoniti zastopnik kandidata;
-       
s kandidatom v krvnem sorodstvu v ravni vrsti ali v stranski vrsti do
vštetega četrtega kolena;
-       
s kandidatom v zakonski zvezi ali partnerski zvezi ali svaštvu do
vštetega drugega kolena, četudi je zakonska zveza prenehala ali če z njo živi
ali je živela v izvenzakonski ali partnerski skupnosti;
-       
skrbnik, posvojitelj, posvojenec ali rejnik kandidata, njenega
zakonitega zastopnika ali pooblaščenca.
Izpraševalci izpitnih komisij morajo strokovno in objektivno
opravljati svoje delo v izpitni komisiji, v katero so imenovani. Pri svojem
delu morajo upoštevati določbe tega pravilnika.
Izpraševalec, pri katerem obstajajo okoliščine, ki zbujajo
dvom o objektivnosti, mora o tem takoj obvestiti strokovnega delavca strokovne
službe zbornice.
Če se izbrani izpraševalec z liste izpraševalcev ne odzove na
vabilo zbornice za delo v izpitni komisiji ali če izpraševalec ne opravi svoje
dolžnosti v izpitni komisiji, ne da bi posredoval utemeljitev za svojo
neodzivnost oziroma odsotnost, strokovna služba zbornice o tem sestavi uradni
zaznamek, generalni sekretar pa ga lahko izloči iz komisije.
V primeru kršitve dolžnosti iz prvega, drugega in tretjega
odstavka tega člena ter drugih dolžnosti, določenih s tem pravilnikom,
Strokovni svet zbornice izpraševalca na predlog generalnega sekretarja razreši
z liste izpraševalcev.
18. člen
Delo izpitnih komisij spremlja in evalvira strokovna služba
zbornice, ki lahko predlaga spremembe izvajanja strokovnega izpita ali dela
izpitnih komisij.
Zbornica organizira usposabljanje in izpopolnjevanje za
izpraševalce izpitnih komisij.
Organizacija strokovnega izpita
19. člen
Zbornica skrbi za:
-       
nemoten potek strokovnega izpita;
-       
uporabo enotnih kriterijev ocenjevanja na izpitih;
-       
spremljanje dela in usklajevanje dela izpitnih komisij;
-       
pripravo letnega razporeda terminov za opravljanje strokovnega izpita;
-       
zagotavljanje materialnih pogojev za delo izpitnih komisij;
-       
opravljanje strokovnega in administrativnega dela za izpitne komisije.
Opravljanje nadzorstva
20. člen
Nadzorstvo nad opravljanjem izpitov, imenovanjem izpitnih
komisij in njihovim delovanjem opravlja Strokovni svet zbornice.
Strokovna služba zbornice najpozneje do konca januarja
pripravi poročilo o izvajanju strokovnega izpita za obdobje preteklega leta, ki
ga najpozneje do konca februarja obravnava Strokovni svet zbornice.
Prijava k strokovnemu izpitu
21. člen
Kandidat pristopi k opravljanju strokovnega izpita na
obrazcu, ki je kot priloga 1 sestavni del tega pravilnika.
Roki za prijavo na izpitne roke so določeni v planu
strokovnih izpitov za tekoče leto, ki je objavljen na spletni strani zbornice.
22. člen
Kandidati iz prvega odstavka 2. člena tega pravilnika morajo
k prijavi za opravljanje strokovnega izpita priložiti dokazilo o strokovni
izobrazbi ter dokumentacijo o uspešno zaključenem pripravništvu ali dokazila o
pridobljenih delovnih izkušnjah na področju socialnega varstva.
Kandidati iz četrtega odstavka 2. člena tega pravilnika
morajo k prijavi za opravljanje strokovnega izpita priložiti dokazilo o
strokovni izobrazbi in dokazila o pridobljenih delovnih izkušnjah.
Kandidati, ki se prijavljajo k opravljanju dopolnilnega
strokovnega izpita, morajo k prijavi priložiti dokazilo o opravljenem
strokovnem izpitu na primerljivem področju iz 3. člena tega pravilnika.
Potrdila, izpiske in druge podatke o dejstvih iz uradnih
evidenc, ki jih vodijo upravni in drugi državni organi, organi lokalnih
skupnosti ali nosilci javnih pooblastil, ki jih je potrebno priložiti k prijavi
kot dokazilo na podlagi tega pravilnika, lahko pridobi zbornica po uradni
dolžnosti, ali jih predloži ob prijavi kandidat sam.
23. člen
Strokovna služba zbornice na podlagi prijave k strokovnemu
izpitu ugotovi, ali kandidat izpolnjuje pogoje za opravljanje strokovnega
izpita v skladu s tem pravilnikom.
Če kandidat izpolnjuje pogoje za opravljanje strokovnega
izpita po tem pravilniku, zbornica pisno obvesti kandidata o datumu strokovnega
izpita najmanj petnajst dni pred dnevom, ki je predviden za strokovni izpit.
Kandidat lahko odjavi opravljanje strokovnega izpita pisno
najmanj deset dni pred predvidenim datumom opravljanja pisnega dela strokovnega
izpita.
Kandidat, ki se trikrat odjavi od opravljanja strokovnega
izpita, lahko pristopi k opravljanju strokovnega izpita po poteku enega leta od
zadnje prijave.
Če kandidat ne pristopi k opravljanju strokovnega izpita v
roku enega leta po prvem pisnem obvestilu, se šteje, da kandidat ne želi
pristopiti k opravljanju strokovnega izpita in mu strokovna služba zbornice
vrne prijavnico.
Če kandidat ne izpolnjuje pogojev za opravljanje strokovnega
izpita po tem pravilniku, zbornica izda zavrnilno odločbo.
Za postopek ugotavljanja izpolnjevanja pogojev za opravljanje
strokovnega izpita se uporabljajo določbe zakona, ki ureja splošni upravni
postopek, če ta pravilnik ne določa drugače.
Dopolnilni strokovni izpit
24. člen
Za dopolnilni strokovni izpit se smiselno uporabljajo
določila tega pravilnika.
25. člen
Kandidatom za opravljanje dopolnilnega strokovnega izpita se
že opravljen strokovni izpit na primerljivem področju, na podlagi mnenja
strokovne službe zbornice, upošteva pri splošnem delu strokovnega izpita s
področja socialnega varstva, o čemer zbornica odloči z odločbo.
Opravljanje strokovnega izpita
26. člen
Kandidat pristopi k opravljanju strokovnega izpita na podlagi
obvestila iz drugega odstavka 23. člena tega pravilnika.
Strokovni izpit kandidat opravlja pisno in ustno, praviloma
na sedežu zbornice. Pogoj za pristop k strokovnemu izpitu je plačan strošek
strokovnega izpita oziroma predložena izjava o plačilu.
27. člen
Strokovni izpit opravlja kandidat dva dni. Pisni del se
izvaja pod nadzorom strokovne službe zbornice in traja do tri pedagoške ure.
Ustni del se izvaja pred tričlansko izpitno komisijo in traja do šestdeset
minut.
28. člen
Splošni in posebni del strokovnega izpita kandidat opravlja
ustno, izbirni del strokovnega izpita pa pisno in ustno.
Pisni del strokovnega izpita
29. člen
Kandidat najprej opravi pisni del strokovnega izpita, ki
obsega izdelavo naloge iz izbirnega področja, ki ga je navedel v prijavi za
opravljanje strokovnega izpita.
Nabor nalog za pisni del strokovnega izpita za posamezna
izbirna področja sprejme Strokovni svet zbornice.
Za posameznega kandidata predsednik izpitne komisije določi
nalogo izmed nabora nalog iz prejšnjega odstavka. Naloga se mora nanašati na
izbirno področje, ki ga je kandidat navedel v prijavi.
30. člen
Pred začetkom pisnega dela strokovnega izpita strokovni
delavec strokovne službe zbornice ugotovi istovetnost kandidata na podlagi
osebnega dokumenta.
Strokovni delavec iz prejšnjega odstavka kandidatom izroči
naloge, pojasni navodila in navede pripomočke, ki jih lahko uporabljajo.
31. člen
V primeru, da se kandidat pri pisanju naloge ne ravna po
navodilih, ga strokovni delavec strokovne službe zbornice, ki spremlja pisni
izpit, opomni. Če kandidat opomina ne upošteva, strokovni delavec strokovne
službe zbornice o tem napravi uradni zaznamek in šteje se, da je kandidat pisni
del opravil neuspešno.
32. člen
Uspeh kandidata pri pisnem delu strokovnega izpita oceni
izpitna komisija z oceno »uspešno« ali »neuspešno«.
Ustni del strokovnega izpita
33. člen
Kandidat lahko pristopi k ustnemu delu, če je pisni del
opravil uspešno.
34. člen
Ustno izpraševanje temelji na vsebinah iz programa splošnega,
posebnega in izbirnega dela strokovnega izpita ter traja največ šestdeset
minut.
35. člen
Predsednik izpitne komisije pred začetkom ustnega dela
strokovnega izpita ugotovi istovetnost kandidata na podlagi osebnega dokumenta.
Izpitna komisija mora za ustni del izpita pripraviti tri
vprašanja iz splošnega dela, tri vprašanja iz posebnega dela in tri vprašanja
iz izbirnega dela. Vprašanja morajo biti oblikovana tako, da je z odgovori
nanje mogoče oceniti kandidatovo poznavanje celotnega področja.
Vprašanja ustnega dela strokovnega izpita se vpišejo v
zapisnik o poteku strokovnega izpita.
36. člen
Uspeh kandidata na ustnem delu strokovnega izpita ocenjuje
izpitna komisija za vsak del posebej: splošni del, posebni del in izbirni del z
oceno »uspešno« ali »neuspešno«.
Na podlagi ocene pisnega dela in ocen iz vseh treh delov
ustnega dela strokovnega izpita izpitna komisija določi skupno oceno »opravil«
ali »ni opravil«.
Kandidat je opravil strokovni izpit, če je bil njegov uspeh
pri vseh treh delih ustnega dela strokovnega izpita ocenjen z oceno »uspešno«.
Izid izpita razglasi predsednik izpitne komisije po končanem
celotnem izpitu in kandidatu izroči obvestilo o opravljanju strokovnega izpita,
katerega obrazec je kot priloga 2 sestavni del tega pravilnika.
37. člen
O poteku strokovnega izpita predsednik izpitne komisije
sestavi zapisnik na obrazcu, ki je kot priloga 3 sestavni del tega pravilnika.
Ponovni pristop in ponovno opravljanje strokovnega
izpita
38. člen
Kandidat, ki je bil neuspešen pri pisnem delu strokovnega
izpita, mora k strokovnemu izpitu ponovno pristopiti.
39. člen
Kandidat, ki je bil neuspešen samo na enem izmed delov
ustnega dela strokovnega izpita: ustni splošni del, ustni posebni del ali ustni
izbirni del, ponavlja samo tisti del ustnega dela strokovnega izpita, pri
katerem je bil neuspešen, vendar ne prej kot po preteku enega meseca od dneva,
ko je bil seznanjen z oceno o neuspešno opravljenem delu ustnega dela
strokovnega izpita.
Kandidat lahko ponavlja strokovni izpit s posameznega dela
ustnega dela strokovnega izpita le enkrat. Če drugič ne opravi uspešno
posameznega dela ustnega dela strokovnega izpita, mora ponovno pristopiti k
strokovnemu izpitu.
Kandidat mora ponavljanje izpita opraviti v roku šestih
mesecev od vročitve obvestila o neuspešnem opravljenem delu ustnega dela
strokovnega izpita, sicer mora ponovno pristopiti k strokovnemu izpitu.
40. člen
Če kandidat brez upravičenega razloga na za izpit določen dan
ne pristopi k opravljanju pisnega ali ustnega dela izpita, ali če brez
upravičenega razloga odstopi, ko je že začel opravljati izpit, se šteje, da
izpita ni opravil in mora ob ponovnem pristopu strošek strokovnega izpita
plačati v celoti.
O upravičenosti razlogov iz prejšnjega odstavka na podlagi
pisne obrazložitve kandidata odloči generalni sekretar zbornice. Kandidat mora
pisno obrazložitev posredovati na naslov zbornice v roku petih dni od dneva,
določenega za opravljanje strokovnega izpita, če to iz posebej utemeljenih
razlogov v tem roku ni mogoče, pa takoj, ko razlogi prenehajo.
V primeru, da generalni sekretar zbornice odloči, da so
razlogi upravičeni, se šteje, da kandidat ni pristopil k izpitnemu roku in
plačilo stroškov strokovnega izpita velja za obdobje šestih mesecev od dneva,
ko je zbornica prejela pisno obrazložitev prejšnjega odstavka.
41. člen
Kandidat, ki strokovnega izpita ni opravil, ga lahko ponovno
opravlja po preteku treh mesecev od dneva, ko je bil seznanjen z izidom izpita.
Za ponovni pristop k izpitu plača celoten strošek.
Če kandidat tudi drugič ne opravi strokovnega izpita, lahko
pristopi k ponovnemu opravljanju strokovnega izpita po preteku šestih mesecev.
Potrdilo o opravljenem strokovnem izpitu
42. člen
V primeru, da je kandidat strokovni izpit opravil, zbornica
izda potrdilo, iz katerega so razvidni naslednji podatki: ime in priimek
kandidata, datum in kraj rojstva kandidata, izobrazba kandidata, datum
opravljenega strokovnega izpita, številka potrdila, kraj in datum izdaje
potrdila. Potrdilo podpiše predsednik izpitne komisije in predsednik zbornice.
Za kandidate iz prvega odstavka 2. člena tega pravilnika se
izda potrdilo na obrazcu, ki je kot priloga 4 sestavni del tega pravilnika.
Za kandidate iz četrtega odstavka 2. člena tega pravilnika se
izda potrdilo na obrazcu, ki je kot priloga 5 sestavni del tega pravilnika.
Potrdilo o opravljenem strokovnem izpitu se kandidatu izda
najkasneje v 30 dneh od dneva, ko je izpit opravil.
Možnost pritožbe
43. člen
Kandidat, ki se ne strinja z oceno celotnega dela ali
posameznega dela strokovnega izpita, ki jo je podala izpitna komisija, lahko v
roku osmih dni od dneva seznanitve z oceno na zbornico vloži pisno pritožbo. O
utemeljenosti pritožbe na podlagi pritožbenih navedb, zapisnika o poteku
strokovnega izpita in pridobljenih pisnih mnenj izpraševalcev izpitne komisije,
ki je ocenila znanje kandidata, odloča tričlanska komisija za obravnavo
pritožbe, sestavljena iz izpraševalcev izpitnih komisij. V komisijo za
obravnavo pritožbe ne sme biti imenovan noben od izpraševalcev izpitne
komisije, zoper oceno katere je podana pritožba.
Komisijo iz prejšnjega odstavka imenuje generalni sekretar
zbornice z liste izpraševalcev izpitnih komisij.
Rok za odločitev o pritožbi je 30 dni od dneva njene
vložitve.
44. člen
Oseba, ki nima izvirnega potrdila o opravljenem strokovnem
izpitu, lahko zahteva izdajo kopije potrdila pri zbornici.
Stroški strokovnega izpita
45. člen
Upravni odbor zbornice določi ceno strokovnega izpita, ki jo
plača kandidat oziroma njegov delodajalec na podlagi izstavljenega računa.
Upravni odbor zbornice določi višino plačila izpraševalcev
izpitnih komisij.
III. PREHODNE IN KONČNE DOLOČBE
46. člen
Osebam, ki so opravile strokovni izpit po dosedanjih
predpisih, se prizna opravljen izpit po tem pravilniku.
Kandidati, ki so vložili prijavo za strokovni izpit pred
uveljavitvijo tega pravilnika, morajo pristopiti k opravljanju strokovnega
izpita v treh mesecih od uveljavitve tega pravilnika, da strokovni izpit
opravljajo po določbah Pravilnika o strokovnem izpitu na področju socialnega
varstva (Uradni list RS, št. 120/04 in 39/16 – ZSV-F).
47. člen
Izpraševalci izpitnih komisij, ki so bili imenovani skladno z
določbami Pravilnika o strokovnem izpitu na področju socialnega varstva (Uradni
list RS, št. 120/04 in 39/16 – ZSV-F), opravljajo naloge izpraševalca do konca
mandata.
48. člen
Z dnem uveljavitve tega pravilnika se preneha uporabljati
Pravilnik o strokovnem izpitu na področju socialnega varstva (Uradni list RS,
št. 120/04), razen za primere iz 25. člena Zakona o socialnem varstvu (Uradni
list RS, št. 39/16 – ZSV-F).
49. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 1848/2020-SZS/SK-PRED
Ljubljana, dne 18. septembra 2020
Mag. Nace Kovač
predsednik Socialne zbornice
Slovenije

Priloga
1: Prijavnica k strokovnemu izpitu 
Priloga
2: Obvestilo o opravljanju strokovnega izpita 
Priloga
3: Zapisnik o poteku strokovnega izpita 
Priloga
4: Potrdilo o opravljenem strokovnem izpitu za strokovne delavce na področju
socialnega varstva 
Priloga
5: Potrdilo o opravljenem strokovnem izpitu za namen izpolnjevanje pogojev po
56. členu Zakona o socialnem varstvu