Ob zavedanju nezamenljivega poslanstva EU in njenih
temeljnih ciljev ter vloge Slovenije kot članice EU,
ob ponovni potrditvi zavezanosti evropskim vrednotam
in ciljem, kot so opredeljeni v Pogodbi o Evropski uniji in Pogodbi o delovanju
Evropske unije,
v želji po razvidnih ciljih Slovenije v institucijah
EU, še posebno v Svetu,
ob upoštevanju 18-mesečnega programa predsedovanja Španije,
Belgije in Madžarske Svetu, Zakonodajnega in delovnega programa za leto 2010
ter Letne strategije politik za leto 2010 Evropske komisije,
ob upoštevanju prednostnih nalog, ki si jih je za to
obdobje zastavila Slovenija,
Državni zbor s to deklaracijo
sprejema temeljne politične usmeritve glede strateških
vprašanj, s katerimi se bo Slovenija srečala pri nadaljnjem sprejemanju
odločitev v postopkih sprejemanja zakonodajnih in drugih aktov EU v obdobju
januar 2010–junij 2011, ter
se pridružuje v okviru svojih pristojnosti skupnim
prizadevanjem pri izvajanju te deklaracije.
Slovenija, uveljavljena članica Evropske unije
Po več kot petih letih članstva v Evropski uniji in uspešno
opravljenem predsedovanju Svetu EU v prvi polovici leta 2008 je Slovenija
dejavna in zrela članica, ki svoje notranje delovanje učinkovito prepleta z
delovanjem Unije. Članstvo v Evropski uniji je prispevalo h gospodarskemu
razvoju ter razvoju slovenske družbe kot celote. Okrepilo je vlogo Slovenije v
evropskem in tudi svetovnem merilu in izboljšalo njeno prepoznavnost. S
prevzemom evra, vključitvijo v schengenski režim in dejavnim sodelovanjem
Slovenije pri delovanju institucij Evropske unije so doseženi nekateri pomembni
srednjeročni cilji Slovenije v okviru delovanja v Evropski uniji. Slovenija je
tako uveljavljena in prepoznavna članica, ki sodeluje pri vsakodnevnem delu
Evropske unije in se redno ter konstruktivno odziva na tekoča odprta vprašanja.
Izzivi v novem obdobju
Evropska unija je na pragu novega obdobja. Z Lizbonsko
pogodbo je sprejeta nova pravna podlaga, ki izboljšuje njeno delovanje in
omogoča nadaljnji razvoj. Nova ureditev približuje Unijo državljanom tudi z
večjo vlogo parlamentov – evropskega in nacionalnih. V prihodnjem obdobju bo
Unija morala najti trajnostno naravnane odgovore na izzive, povezane z globalno
krizo, ter s tem okrepiti svojo vlogo v svetu.
Prihodnje obdobje prinaša nove izzive tudi za Slovenijo.
Pretekli dosežki so pomembna, ne pa zadostna podlaga za njen nadaljnji uspešni
razvoj. Trenutne gospodarske in finančne razmere v svetu, stanje na trgu dela,
povezanost slovenskega gospodarstva s trgi Evropske unije in vpetost v globalne
izzive, povezane s preseljevanjem oseb, kažejo na potrebo po dejavnem delovanju
države pri oblikovanju evropskih politik na teh področjih tudi v prihodnje.
Izziv Slovenije v okviru Evropske unije je oblikovati sinergijske učinke,
poiskati in izrabiti svoje prednosti ter dati povezavi svoj prispevek, oporo in
znanje pri zadevah, ki jih dobro pozna. Uspešen razvoj Slovenije je tesno
povezan z uspešnim razvojem Unije. Usmeritev Slovenije je, da bo tudi v
prihodnje dejavna, učinkovita in solidarna; od povezave ne želi le pričakovati
in prejemati, temveč tudi soustvarjati in usmerjati.
V prihodnjem obdobju želi Slovenija svojo vlogo v Evropski
uniji še okrepiti. Samo dejavna članica, ki sodeluje pri vseh procesih
delovanja Unije in dejavno prispeva k delovanju njenih institucij, lahko
pričakuje sinergijske učinke. Pri institucionalnih zadevah bo tako pomembno
delovanje v prid učinkovitega izvajanja Lizbonske pogodbe, na podlagi katere
bodo nekatere pomembne institucije, kot sta med drugim Evropski svet in Svet za
splošne zadeve, na novo oblikovale svoj način dela v praksi. Slovenija si bo
prizadevala tvorno prispevati k oblikovanju optimalnih dogovorov v prid celotne
Unije, pri tem pa tudi zastopala svoje interese tako v Svetu ministrov in
drugih institucijah Evropske unije. V ta namen bo veliko pozornost namenila
učinkovitemu sistemu priprave in usklajenemu zastopanju svojih stališč.
Prizadevala si bo tudi za ustrezno vključenost in zastopanost svojih
državljanov v institucijah Evropske unije.
K okrepljeni vlogi doma in v svetu
V prihodnjem 18-mesečnem obdobju bo dejavno spremljala vse
tekoče zadeve in zagovarjala slovenske interese. Strateški interes Slovenije v
okviru Evropske unije je omogočiti izboljšanje blaginje njenih državljanov,
pripomoči k razvoju slovenskega gospodarstva in rasti BDP-ja, izboljšati njeno
delovanje v evropskih institucijah ter pripomoči k ugledu tudi na
zunanjepolitičnem področju. Za uresničevanje teh ciljev pa bo poleg rednega
sodelovanja pri delu institucij Evropske unije posebno pozornost namenila
nekaterim, za Slovenijo pomembnejšim področjem.
Nova strategija za prihodnji razvoj
Evropska unija se spoprijema z vrsto izzivov, vključno z
globalno gospodarsko in finančno krizo, pomanjkanjem virov ter demografskimi in
podnebnimi spremembami. Ob zagotovitvi uspešnega izhoda iz krize in
zmanjševanju socialnih razlik mora nova strategija razvoja Evropske unije
zagotoviti tak okvir delovanja, ki bo zagotavljal uspešen prehod v konkurenčno
in okoljsko učinkovito družbo.
Hiter izhod iz gospodarske in finančne krize je nujen,
ustrezne izhodne strategije pa morajo biti oblikovane tako, da v čim krajšem
času spodbudijo gospodarsko dejavnost in zagotovijo postopno odpravo
makroekonomskih neravnovesij. Hkrati morajo slediti ciljem razvojnih strategij
v državah in prednostnim nalogam, potrebnim za dolgoročni razvoj, ki se kažejo
v aktualni razpravi o novi razvojni strategiji.
Slovenija se pri načrtovanju nove strategije razvoja Evropske
unije zavzema za celovitost politik na evropski ravni in ravneh posameznih
držav ter usklajeno vzpostavitev finančnih in vsebinskih okvirov. Tudi v
prihodnje se bo zavzemala za doseganje ključnih strateških ciljev Evropske
unije, to je spodbujanje trajnostnega razvoja gospodarstva, izboljšanje njegove
konkurenčnosti ter dvig kakovosti in varnosti življenja državljanov. Prihodnji
strateški model evropskega trajnostnega razvoja z uravnoteženimi tremi
razvojnimi komponentami (gospodarstvo, sociala, okolje) mora temeljiti na
ustvarjalnosti, inovativnosti in trikotniku znanja ter vključevati nujne
strukturne spremembe, saj bo le tako mogoč prehod v okoljsko učinkovito in
socialno pravično družbo. Posebno pozornost je treba nameniti tudi stalnemu
zagotavljanju učinkovitosti delovanja notranjega trga kot temeljnega
podjetniškega okolja še zlasti za mala in srednje velika podjetja, ki precej
prispevajo h gospodarski rasti ter ustvarjanju novih delovnih mest in blaginje.
Soočanje s podnebnimi spremembami
Slovenija si bo v procesu, ki sledi podnebni konferenci v
Københavnu, prizadevala za globalne, ambiciozne in celovite rešitve glede
zmanjševanja izpustov toplogrednih plinov za obdobje po letu 2012. V Evropski
uniji se bo na tem področju zavzemala za hkratno odpravljanje globalnih
problemov in upoštevanje gospodarskih in okoljskih posebnosti držav članic, kot
je Slovenija. Tako si bo prizadevala za rešitve, ki omogočajo spodbudno,
predvidljivo in varno ekonomsko okolje za evropska podjetja in doseganje
dogovorjenih okoljskih ciljev ter prispevajo k večji varnosti v mednarodni
skupnosti.
Pregleden, učinkovit in razvojno naravnani proračun
Evropske unije
Slovenija se zavzema za celovito in temeljito reformo
proračuna Evropske unije in sistema njegovega financiranja, saj njegove sedanje
značilnosti ne podpirajo več dovolj glavnih skupnih prizadevanj in ciljev
Unije. Reforma mora omogočiti nadaljnje prestrukturiranje proračuna, zadostno
financiranje aktualnih in prihodnjih političnih ciljev Evropske unije ter
hkrati zagotoviti vzdržnost javnih financ tudi ob nadaljnjih širitvah.
Prihodnji proračun, v katerem se morajo jasno kazati tudi
ključni strateški dokumenti Evropske unije, mora biti bolj razvojno usmerjen,
več sredstev kot do zdaj je treba nameniti boju proti podnebnim spremembam,
razvoju podeželja, zagotavljanju energetske varnosti ter izdatkom, ki so
usmerjeni v izboljšanje kakovosti življenja, varnosti in splošne blaginje
državljanov Evropske unije, ki omogočajo večjo prisotnost in odzivnost Unije na
globalni ravni.
V okviru pogajanj o naslednji finančni perspektivi 2014+ se
bo Slovenija – ob predhodno navedenih izhodiščih – zavzemala za tak proračun
Evropske unije, ki bo Uniji kar najbolj omogočal spoprijemanje z aktualnimi in
prihodnjimi izzivi, Sloveniji pa zagotavljal kar najboljši trajnostno naravnani
razvoj.
Krepitev območja varnosti, pravice in svobode
S sprejetjem Stockholmskega programa decembra 2009 so bile
postavljene smernice za delo Evropske unije na področju pravosodja in notranjih
zadev za obdobje 2010–2014. Ob njegovem izvajanju bo Slovenija še posebno
pozornost namenila dvigu kakovosti sprejete zakonodaje, predlogom aktov na
področju notranje varnosti in oblikovanju, ki bodo upoštevali vse njegove
vidike in bodo imeli sinergijske učinke za države, njihova gospodarstva in trge
dela ter same priseljence. Hkrati z izboljšanjem upravljanja zunanje meje držav
članic EU, predvsem z uvajanjem novih tehnologij, je treba osebam, ki imajo za
to zakonit razlog, ter tudi tistim, ki potrebujejo mednarodno zaščito,
omogočiti vstop na ozemlje EU. Zagotoviti jim je treba tudi objektivno in hitro
obravnavo pred pristojnimi organi. Slovenija velik pomen pripisuje tudi varstvu
človekovih pravic v kazenskih postopkih in olajšanju vsakdanjega življenja
državljank in državljanov, zlasti na področju družinskega prava.
Podpora širitvi Evropske unije in zahodni Balkan
Podpora procesu širitve Unije ostaja prednostna naloga
slovenskega delovanja v Evropski uniji. Za Slovenijo je še posebej pomembna
širitev na države zahodnega Balkana. Slovenija bo tej regiji še naprej
namenjala pozornost na bilateralni in multilateralni ravni. Glede na to bo v
institucijah Evropske unije glavni cilj Slovenije zagotoviti, da se proces
širitve nadaljuje, saj lahko pomembno prispeva k izvajanju reform, trajnostnemu
razvoju in stabilnosti v tej regiji.
Pri procesu širitve na zahodni Balkan je posebnega pomena
krepitev gospodarskega sodelovanja in odpiranja trgov držav te regije.
Projekti, usmerjeni v krepitev in olajšanje stikov med ljudmi, kulturno
sodelovanje, nadaljevanje izvajanja projekta vizumske liberalizacije za vse
države regije, spodbujanje regionalnega sodelovanja, mobilnosti, nadaljevanje
priprave transportne pogodbe med EU in državami zahodnega Balkana ter
ustanavljanje štipendijskih skladov pomembno prispevajo k pripravi zahodnega
Balkana na članstvo v Evropski uniji. Za države te regije dobrososedski odnosi
ostajajo ključni za izpolnjevanje meril za pristop k Evropski uniji.
Krepitev vloge Evropske unije v svetu
Slovenija je zgodovinsko in geografsko povezana s sredozemsko
in vzhodnoevropsko soseščino Evropske unije, zato je zainteresirana za celovito
krepitev odnosov med Evropsko unijo in državami evropske sosedske politike.
Menimo, da se lahko evropska sosedska politika kot celota krepi in utrjuje le
kot skupek dveh močnih in prepoznavnih razsežnosti: južne z delovanjem Unije za
Sredozemlje in vzhodne z ambiciozno zastavljenim Vzhodnim partnerstvom. V
okviru Unije za Sredozemlje si bomo prizadevali za uveljavitev Evromediteranske
univerze (EMUNI) kot izvirnega projekta Unije za Sredozemlje, kar bo prispevalo
k poglabljanju medkulturnega dialoga, mobilnosti ter vzpostavitvi evromediteranskega
območja visokega šolstva in raziskovanja. Pri vzhodni dimenziji je pomembno, da
se državam Vzhodnega partnerstva ponudijo mehanizmi in instrumenti, ki so bili
določeni pri njegovi vzpostavitvi.
Evropska unija temelji na spoštovanju temeljnih človekovih
pravic, za promocijo katerih si prizadeva tudi v svoji skupni varnostni in
zunanji politiki.
Posebna vprašanja Slovenije – prispevek k raznolikosti
Evropske unije
Vsaka država članica je edinstvena in skuša s svojimi
posebnimi pogledi prispevati k delovanju Unije. V prihodnjem obdobju želi tudi
Slovenija na svojih pomembnih področjih predstaviti svoje interese in delovati
njim v prid.
Slovenija si bo na ravni Evropske unije prizadevala za
gospodarsko in okoljsko sprejemljive rešitve, prilagojene posebnostim
slovenskega fizičnega in socialnega prostora, ki bodo upoštevale razpršeno
poselitev, reliefno razgibanost in pokrajinsko raznolikost ter visoko stopnjo
biotske raznovrstnosti Slovenije.
Slovenija si bo kot država, ki ima zaradi svojih naravnih danosti
enega najvišjih deležev območij s težjimi pogoji za kmetijsko dejavnost in eno
najslabših agrarnih struktur v Evropski uniji, prizadevala za primerno raven in
obliko spodbud za ohranjanje in razvoj trajnostnega kmetijstva ter s tem za
ohranjanje poseljenosti in vitalnosti podeželskih območij.
Slovensko ribištvo ima s svojimi posebnimi lastnostmi, za
katere je značilen mali priobalni ribolov, kljub majhnemu prispevku k
nacionalni ekonomiji pomembno vlogo pri ohranjanju pomorske tradicije in
narodne identitete. Slovenija tudi ni vključena v noben režim ribolovnih kvot.
Zaradi dolgoročnega ohranjanja in trajnostnega upravljanja ribolovnih virov bo
Slovenija podprla reformo skupne ribiške politike Evropske unije ter si
prizadevala za upoštevanje posebnih lastnosti majhnih ribiških sektorjev ter
regionalnih posebnosti ribištva, še posebej ribištva v Sredozemlju.
Slovenija kot tranzitna država bo posebno pozornost namenila
vseevropskemu prometnemu omrežju (TEN-T) in se zavzemala za ohranitev sedanjih
prednostnih projektov, v katere je Slovenija tudi vključena. V tem okviru bo
posebna pozornost namenjena predlaganim novim načinom pri varovanju okolja,
načinom prevoza, multimodalnosti, boljšemu upravljanju infrastrukture in
financiranja.
Po preteklih težavah pri oskrbi s plinom morajo biti Unija in
njene države članice pripravljene z jasnimi in učinkovitimi načrti za izredne
razmere, ki vključujejo vse zainteresirane strani in v celoti upoštevajo
evropsko razsežnost vsake večje motnje. Za Slovenijo kot uvoznico zemeljskega
plina z majhnim trgom je pomembno, da se pri doseganju infrastrukturnih
standardov, ki bi zagotavljali učinkovit odziv na take krize, upošteva tudi
regionalna raven oziroma sodelovanje s sosednjimi državami članicami.
Kot državi, ki ji je bil dodeljen sedež ene od institucij
Evropske unije – Agencije za nadzor energetskih regulatorjev, bo Slovenija v
prihodnjem 18-mesečnem obdobju poskrbela za optimalne pogoje za njeno
delovanje.
Knjižni založniki v majhnih jezikovnih skupnostih Evropske
unije, kot je slovenska, se spoprijemajo s številnimi težavami pri izdajanju
knjig. Zato si bo Slovenija prizadevala, da se kot eden od mogočih ukrepov za
izboljšanje položaja založnikov knjig v jezikih z majhnim številom govorcev
vzpostavi možnost za odobritev ničelne stopnje DDV-ja na knjigo kot splošnega
ukrepa, ki bi prispeval k jezikovni in kulturni raznolikosti, podprl
ustvarjalnost ter izboljšal dostopnost knjig bralcem. Še posebej bi bil tak
ukrep smiseln pri majhnih jezikovnih skupnostih, saj ne izkrivlja konkurence na
notranjem trgu.
Slovenija si bo prizadevala za dosledno upoštevanje Lizbonske
pogodbe in Listine o temeljnih pravicah, ki določata, da EU temelji tudi na
spoštovanju človekovih pravic, vključujoč pravice pripadnikov tradicionalnih
narodnostnih, etničnih in jezikovnih manjšin.
Kot članica EU se bo zavzemala, da bo EU spoštovala,
ohranjala in razvijala jezikovno in kulturno raznolikost ter večjezičnost.
PREDNOSTNE NALOGE REPUBLIKE SLOVENIJE ZA DELO V SVETU V
OBDOBJU JANUAR 2010–JUNIJ 2011
HORIZONTALNE ZADEVE
Institucionalne zadeve
Na področju institucionalnih zadev se bodo nadaljevala
pogajanja o izvajanju Lizbonske pogodbe. Do konca leta 2011 se predvideva
sprejetje vrste zakonodajnih aktov in drugih ukrepov, ki bodo omogočili
učinkovito izvajanje politik EU na podlagi te pogodbe. Slovenija podpira
vzpostavitev novih institucij organov in teles ter vzpostavitev okvira, ki bo
omogočil uporabo novega postopka odločanja EU na novi pravni podlagi.
V luči novih določb Lizbonske pogodbe, ki je prvič formalno
vključila nacionalne parlamente v sprejemanje odločitev na ravni Evropske
unije, bo Republika Slovenija namenila pozornost poglobljeni vlogi Državnega
zbora. Tako bo ta pri svojem delu učinkovito nadzoroval delo Vlade in
zagotavljal njeno odgovornost pri obravnavi zadev EU. Hkrati pa bo prispeval k
dobremu delovanju EU predvsem z zagotavljanjem spoštovanja načela
subsidiarnosti v skladu s postopki iz Protokola o uporabi načel subsidiarnosti
in sorazmernosti; s sodelovanjem v mehanizmih ocenjevanja politik Unije na
področju svobode, varnosti in pravice; v postopkih za spremembe Pogodb ter pri
prošnjah za pristop. Z namenom uveljavitve vloge nacionalnih parlamentov v
ustroju EU bo Državni zbor aktivno sodeloval pri medparlamentarnem sodelovanju
med nacionalnimi parlamenti in z Evropskim parlamentom.
Slovenija prednostno podpira sprejetje ukrepov za izvajanje
ekonomske in monetarne politike EU, kakršne predvideva nova pogodba, ukrepov
pri politiki (kontrole) nadzora zunanje meje, azila in priseljevanja ter
ukrepov za vzpostavitev upravnega sodelovanja za poglavje območja svobode,
varnosti in pravice ter evropskega državljanstva. Slovenija bo dejavno
sodelovala pri vzpostavitvi in delovanju Evropske službe za zunanje delovanje
ter pri sprejetju zakonodajnih in drugih aktov, ki bodo omogočili učinkovito
izvajanje skupne zunanje in varnostne ter skupne varnostne in obrambne
politike, kakor jih predvideva nova pogodba.
Slovenija si bo prizadevala za učinkovito in konstruktivno
zastopanje svojih interesov v vseh institucijah EU. V ta namen bo posvetila
veliko pozornost učinkovitemu sistemu priprave in zagovarjanja usklajenih
domačih stališč. Prizadevala si bo tudi za zagotavljanje pogojev za delovanje
svojih državljanov v vseh institucijah EU. Pri tem se bo zavzemala za ustrezno
zastopanost zaposlenih slovenskih državljanov, vključno s položaji na višjih
ravneh. Kar najbolj bo izkoriščala tudi možnost začasnih napotitev
strokovnjakov v institucije.
Celovit pregled proračuna EU
Kar zadeva proračun EU, se Slovenija zavzema za njegovo
celovito in temeljito reformo, skupaj s sistemom njegovega financiranja, saj
meni, da njegove sedanje značilnosti ne podpirajo več zadosti glavnih skupnih
ambicij in ciljev EU. Za doseganje trajnostnega razvoja in prehoda v
nizkoogljično družbo bo treba zagotoviti večjo skladnost med proračunom EU in
ključnimi razvojnimi dokumenti EU, o prenovi katerih se države članice že
pogovarjajo oziroma bodo šele začele razpravljati.
Slovenija podpira večjo razvojno usmerjenost proračuna EU.
Pri tem se razvojna usmerjenost ne razume zgolj kot povečevanje konkurenčnosti,
se pravi izdatkov, ki neposredno podpirajo lizbonsko strategijo, temveč mnogo
širše. Več sredstev je treba nameniti tudi za tiste izdatke v drugih postavkah
proračuna, ki so usmerjeni v izboljšanje kakovosti življenja in varnosti ter v
splošno dobro državljanov EU. Zaradi naraščajočih globalnih izzivov, še zlasti
izzivov v okolici EU na eni strani in velike potencialne vloge EU kot celote v
svetu na drugi strani, morajo k splošnim okvirom razvoja prispevati tudi
zunanjepolitični ukrepi, ki so v obstoječem proračunu združeni v naslovu »EU
kot globalna partnerica«.
Reforma bi tako morala prispevati k povečanju deležev t.i.
»lizbonskih sredstev«, razvoja podeželja ter sredstev, namenjenih krepitvi
državljanstva, svobode, varnosti in pravice v proračunu EU. Delež kohezijskih
sredstev bi moral biti vsaj ohranjen na ravni obstoječe perspektive. Delež
sredstev, namenjen neposrednim plačilom in tržnim intervencijam v Skupni
kmetijski politiki, naj bi se prilagodil tako, da bo učinkovito uresničevanje
ciljev te politike še vedno mogoče. V primeru postopnega zmanjšanja sredstev
prvega stebra Skupne kmetijske politike bi se to zmanjšanje moralo nadomestiti
s postopnim uvajanjem obveznega nacionalnega sofinanciranja. Na drugi strani pa
bi za politiko razvoja podeželja moralo biti zagotovljenih več sredstev EU.
Z omenjenimi spremembami pri izdatkih bi proračun EU več
prispeval k skupnim ambicijam in ciljem EU. Tako bi bilo mogoče doseči
zastavljene razvojne cilje tudi ob ohranjanju obstoječega sorazmernega obsega
proračuna EU. Če pa se prej predstavljene reforme ne bi izpeljale, bo treba v
podporo tem ciljem povečati izdatke proračuna EU.
Reforma sistema prihodkov je neločljivi del celovite pregleda
proračuna EU. Slovenija se zavzema za poenostavitev sistema financiranja in za
odpravo vseh korekcijskih mehanizmov, prepletenih v sistemu financiranja EU. Če
pa se to izkaže kot neizvedljivo, si prizadeva za uvedbo takšnega mehanizma
financiranja proračuna EU, s katerim bi se razprava o proračunskih izdatkih
razbremenila teženj držav članic po ohranjanju neto finančnih tokov, kar bi
omogočalo pregledno in ciljno usmerjeno reformo izdatkov.
Lizbonska strategija po letu 2010
Slovenija dejavno sodeluje v razpravi o prihodnosti lizbonske
strategije oziroma o novi razvojni strategiji po letu 2010. V svojem prispevku
se želi odzvati na že obstoječe presoje in ocene dosežkov in slabosti
prenovljene lizbonske strategije iz leta 2005, hkrati pa ostaja zavezana nadaljevanju
strukturnih reform v prid trajnostnega razvoja in socialne kohezije. Pri
oblikovanju nove razvojne strategije si prizadeva za odpravo slabosti sedanjega
sistema upravljanja strategije za rast in delovna mesta ter se zavzema za
oblikovanje enotnega razvojnega strateškega dokumenta namesto množice
dokumentov in politik, ki ne prinašajo pravega rezultata. Poudarja potrebo po
bolj usklajeni in povezani razpravi o izvajanju zastavljenih ukrepov in
doseganju ciljev nove razvojne strategije, zato predlaga, da se okrepi vloga
Sveta za splošne zadeve. Prav tako v svojem prispevku poudarja, da je potrebna
celovitost politik na nacionalnih ravneh ter usklajen razvoj finančnih in
vsebinskih okvirov. Pri tem opozarja, da morata reforma proračuna EU in nova
finančna perspektiva bolj podpirati zastavljene ukrepe in izvajanje lizbonske
strategije.
Strategija trajnostnega razvoja EU
Zaradi racionalizacije, optimizacije in sinhronizacije
ključnih strateških dokumentov na ravni EU si bo Slovenija prizadevala za
združitev strategije trajnostnega razvoja in lizbonske strategije in ne le za
zagotavljanje njune večje sinergije. Države članice se strinjajo, da je med
strategijama potrebno boljše povezovanje, večja koherentnost ter natančneje
določena vloga in mesto vsake, a zagovarjajo njuno ločenost, pri čemer za
strategijo trajnostnega razvoja predlagajo utrditev njene krovne vloge,
dolgoročne naravnanosti in vključenosti njenih ciljev v sektorske politike.
Poudarjajo tudi potrebo po izboljšanju upravljanja te strategije. Slovenija
meni, da je treba uveljavljati povezovanje v izhodišču z boljšo vključitvijo
procesov strateškega načrtovanja ter teritorialne dimenzije razvoja. Zato
priporoča, da Svet in Komisija pri organizaciji razprav o prihodnosti lizbonske
strategije in strategije trajnostnega razvoja EU ter drugih presečnih strategij
tesneje povežeta forume, odgovorne za strateški premislek. Tako bo že med
pripravo strateških dokumentov olajšano poenotenje ciljev in vzpostavitev
smiselne hierarhije med strategijami ter ne nazadnje preslikava prednostnih
nalog in ključnih ciljev EU v proračun.
Podnebne spremembe
Prehod v nizkoogljično družbo in zmanjševanje odvisnosti od
fosilnega goriva je razvojna pot, ki jo je izbrala Slovenija. Ker podnebne
spremembe zahtevajo skladne ukrepe za zmanjševanje izpustov in za prilagajanje
nepovratnim procesom v vseh sektorskih politikah, si bo prizadevala za ustrezno
vključevanje teh ukrepov zlasti v prometno, stanovanjsko, energetsko,
kmetijsko, raziskovalno in kohezijsko politiko EU.
Poleg tega si bo prizadevala za sprejetje izvedbenih aktov
podnebno-energetskega svežnja (sprejet decembra 2008, začne se izvajati 2012),
ki bodo čim bolj upoštevali posebnosti slovenskega gospodarskega, energetskega
in upravnega sistema ter okoljsko neokrnjenost rešitev. V tem okviru si želimo,
da se dražba pravic iz sheme za trgovanje z izpusti toplogrednih plinov ureja
na način, primeren manjšim sistemom upravljanja, brez prevelikih
administrativnih bremen. Glede ukrepov za zaščito slovenskega gospodarstva pred
uhajanjem ogljika želimo, da so vsi morebitno ogroženi sektorji vključeni na
seznam EU. Kar zadeva pravila za dodeljevanje brezplačnih pravic pa želimo, da
se upoštevajo posebnosti sestave slovenskega industrijskega in energetskega
sektorja.
V pogajanjih o doseganju novih ciljev EU glede zmanjšanja
izpustov toplogrednih plinov, ki bodo sledila sklenitvi novega mednarodnega
podnebnega sporazuma, si bo Slovenija prizadevala, da bo pri sprejetih rešitvah
upoštevana primerljiva in pravična razporeditev stroškov dodatnih bremen med
države članice EU. Dober primer tega je že omenjeni, decembra 2008 sprejeti
podnebno-energetski sveženj. Slovenija pričakuje, da bodo igrali pomembno vlogo
merila razvitosti in sposobnosti plačila ter možnost upoštevanja ponorov. V pogajanjih
za upoštevanje ponorov pri določitvi novih ciljev zmanjšanja izpustov si bo
Slovenija prizadevala za ustrezno metodo obračunavanja rabe tal, spremembo rabe
tal in gozdarstva (LULUCF). Po njenem mnenju je ustrezna taka metoda
obračunavanja, ki ne bo dopuščala, da bi se preteklo dobro gospodarjenje z
gozdovi lahko štelo kot izpust in ne kot ponor. V pogajanjih glede delitev
bremen javnofinančne pomoči državam v razvoju si bo Slovenija prizadevala, da
EU prispeva svoj pravični delež. Posebne rešitve bo treba najti tudi za hitro
rastoči tranzitni in domači cestni promet.
Glede prilagajanja na podnebne spremembe se bo Slovenija na
ravni EU zavzemala za sprejetje skupne strategije EU ter za regionalno
povezovanje in ustanavljanje regionalnih centrov na območjih s podobnimi
podnebnimi spremembami. V zvezi s tem so za Slovenijo pomembna zlasti področja:
kmetijstvo; trajnostno in celostno upravljanje vodnih virov za proizvodnjo
hidroenergije, preprečevanje poplav, zagotavljanje vode za bogatenje nizkih
pretokov in ohranjanje okoljske funkcije ter zagotavljanje vode za druge
potrebe; trajnostna raba in ohranjanje naravnega bogastva, ohranjanje biotske
raznovrstnosti ter ekosistemskih uslug z ukrepi in politikami, ki omogočajo
boljšo odpornost ekosistemov zoper podnebne spremembe, in vloga biotske
raznovrstnosti v celovitih ukrepih prilagajanja; trajnostno gospodarjenje z
gozdnimi ekosistemi za zagotavljanje njihove okoljske funkcije in vira biomase,
lesa za izdelke, ki skladiščijo ogljik, in ponora ogljika; prostorsko
načrtovanje kot eden izmed pomembnih preventivnih instrumentov za prilagajanje
podnebnim spremembam – povezano načrtovanje prostorskega in urbanega razvoja.
Pri presoji skupne kmetijske politike po letu 2013 bo treba
proučiti potrebo po vzpostavljanju ugodnih razmer za prilagajanje kmetijstva in
podeželja. Za učinkovito prilagajanje in uvajanje novih tehnologij, ki bodo
prispevale k blažitvi posledic, pa tudi k dolgoročni vitalnosti kmetovanja,
bodo potrebne naložbe in pospešeno načrtovanje, ki bodo presegali zmogljivost
posameznih kmetij. Pomembna bo tudi vloga javnih organov pri podpori in
lajšanju izvajanja politike za prilagajanje podnebnim spremembam.
Energetska varnost
Raznovrstnost tranzitnih poti in virov ključnih energentov –
energetske krize 2006–2009 so pokazale na nestanovitnost obstoječih tranzitnih
poti predvsem zemeljskega plina, ki vse bolj postaja eden najpomembnejših virov
proizvodnje električne in toplotne energije v EU. Zato je treba v srednjeročni
perspektivi zagotoviti nadaljnjo politično podporo uresničitvi alternativnih
tranzitnih poti ključnih energentov (surova nafta in zemeljski plin) v EU.
Slovenija v obstoječem dialogu znotraj EU zagovarja stališče, da je treba
podpreti vse projekte (ob upoštevanju ustrezne zakonodaje EU), ki bi lahko
prispevali k povečanju alternativnih tranzitnih poti v EU. Prizadeva si zlasti
za uresničitev projekta Južni tok, ki bo zagotovil dodatne zmogljivosti
zemeljskega plina ob izvedbi novega plinskega koridorja Ruska federacija–EU.
Drugi ključni vidik je raznovrstnost virov energije, ki
narekuje potrebo po izvedbi projektov novih energetskih koridorjev (pri tem je
pomemben predvsem t.i. Južni koridor), pa tudi zagotovitev infrastrukturnih
zmogljivosti za dobavo alternativnega goriva, s čimer bi se bistveno povečala
energetska varnost EU. V tem smislu velja poudariti plinske (LNG) terminale, s
katerimi si ta lahko zagotovi neodvisne (alternativne/dodatne) vire zemeljskega
plina. Slovenija takšne infrastrukturne projekte podpira, vendar morajo povsem
ustrezati okoljski zakonodaji EU.
Zunanja energetska politika – glede energetike in energetske
varnosti je v zadnjih letih zaznati povečano medsebojno odvisnost dobaviteljev,
tranzitnih držav, odjemalcev in ključnih institucionalnih zasebnih subjektov.
Pričakovati je, da se bo takšna medsebojna odvisnost le še poglabljala, kar
članicam in celotni EU narekuje potrebo po razvijanju in izvajanju učinkovite
zunanje energetske politike, osrednji cilj katere mora biti zagotavljanje
nemotene dobave zadostnih količin osrednjih energentov iz različnih virov in po
dostopni ceni. V tem smislu si bo Slovenija še naprej prizadevala za graditev
strateškega energetskega partnerstva z Rusko federacijo kot osrednjo
dobaviteljico ključnih (tekočih) energentov celotni EU. Nujni pogoj takšnega
partnerstva so vodenje odprtega dialoga z Rusko federacijo, vključevanje v
delovanje skupnih institucionalnih mehanizmov (sistemi zgodnjega opozarjanja
ipd.) in iskanje skupnih interesov vseh vpletenih.
Pri tem mora Skupnost okrepiti svoje zunanje energetske
odnose z državami bližnjega sosedstva (predvsem s tranzitnimi državami Vzhodne
Evrope) in Srednje Azije (Kaspijski bazen), saj so ta območja ključna za
nemoten tranzit energentov (Vzhodna Evropa, Kavkaz) in povečanje raznovrstnosti
virov (predvsem Srednja Azija). Mehanizem vzhodnega partnerstva, ki se
vzpostavlja in vključuje tudi energetsko varnost, je lahko učinkovit okvir
delovanju Skupnosti predvsem do prve skupine držav.
Prihodnost kohezijske politike
Slovenija ocenjuje kohezijsko politiko kot eno osnovnih in
ključnih za uspešno delovanje EU. Izkazuje namreč visoko evropsko dodano
vrednost po vseh bistvenih merilih, in to glede ciljnih območij in EU kot
celote. Dosedanje izkušnje pri izvajanju kohezijske politike kažejo, da je
uspešna, saj daje oprijemljive in merljive rezultate, zato se zavzemamo za
ohranjanje močne vloge te politike tudi v naslednjem programskem obdobju. Pri
tem bo Slovenija namenila posebno pozornost prehodnim ureditvam, ki bodo
minimizirale statistični problem in hkrati ohranjale ustrezen motivacijski
mehanizem za ciljna območja. Ob tem si bo prizadevala za okrepitev
teritorialnega sodelovanja, ki ga ocenjuje kot pomembno orodje za krepitev
razvojnih sinergij območij in doseganje vseh treh vidikov kohezije – gospodarskega,
socialnega in teritorialnega.
Makroregionalne strategije
Slovenija meni, da so razprave o makroregionalnih strategijah
v EU smiselne le, če prinašajo dejansko dodano vrednost. Slovenija je kot
alpska, sredozemska in podonavska država na stičišču različnih potencialnih
interesnih makroregij, zato je odprta za tiste makroregionalne povezave, ki
utrjujejo njen strateški položaj, omogočajo večje razvojne možnosti ter
učinkovitejše izvajanje skupnih politik. Tovrstne strategije morajo biti tudi
finančno in institucionalno nevtralne, njihovo izvajanje pa ne bi smelo
vplivati na spremembe obstoječih struktur in postopkov za izvajanje finančnih
instrumentov EU.
Na tej podlagi Slovenija podpira sprejetje Strategije EU
za Podonavsko regijo, saj nam je kot državi podonavskega bazena v interesu
dejavno sodelovati pri izvajanju te strategije. Slovenija je namreč v prostoru,
ki vključuje države Srednje, Jugovzhodne in Vzhodne Evrope, zainteresirana
zlasti za sodelovanje na gospodarskem področju, pri razvoju prometnih in
energetskih koridorjev, ki potekajo tudi čez naše ozemlje, ter na področju
varovanja okolja. Nenazadnje je Slovenija pomembno stičišče podonavskega bazena
s Sredozemljem.
MAKROEKONOMSKA VPRAŠANJA
Makroekonomska politika in Evropska monetarna unija (EMU)
Izhodne strategije in kakovost javnih financ – gospodarstvo
EU in evrskega območja bo po napovedih v letih 2010–2011 postopoma izšlo iz
gospodarske in finančne krize. Okrevanje bo razmeroma počasno in dolgotrajno,
zato sta nujna zgodnja razprava in usklajeno ravnanje pri postopnem umiku
kriznih ukrepov in normalizaciji javnih financ. Slovenija meni, da mora izhodna
strategija iz trenutne gospodarske in finančne krize v čim krajšem času oživiti
gospodarstvo in zagotoviti postopno odpravo makroekonomskih neravnovesij. Ob
upoštevanju socialnih in okoljskih vidikov razvoja mora izhodna strategija
omogočati postopno povečevanje potencialne rasti. Države naj umaknejo
javnofinančne spodbude glede na lastni tempo okrevanja. Pri tem je ključna
fiskalna konsolidacija, ki mora zagotoviti dolgotrajno vzdržnost javnih financ
in izboljšanje njihove kakovosti. Celovite izhodne strategije naj se oblikujejo
tudi v skladu s spremenjenim Paktom stabilnosti in rasti.
Strukturne reforme kot širši okvir izhodnih strategij – za
ohranjanje makroekonomske stabilnosti ob nenehnem spreminjanju okoliščin, ki
jih prinaša gospodarski razvoj, so nujne tudi strukturne prilagoditve, ki naj
povečajo zaposlenost in storilnost. Strukturni ukrepi naj bodo širši okvir
izhodne strategije in naj določijo razvojne prednostne naloge. Te morajo
opredeliti smer, kamor si v obdobju po krizi želimo, in cilje, ki jih želimo
doseči. Z drugimi besedami, celovite izhodne strategije so pravzaprav
priložnost in izziv za krepitev obstoječih dejavnikov rasti in za oblikovanje
novih, ki bodo povečali konkurenčnost EU po novem evropskem razvojnem modelu s
posebnim poudarkom na podnebnih spremembah.
Na evropski ravni se postopno oblikuje vse bolj prevladujoče
splošno prepričanje, da so zdajšnji izzivi davčne politike »nerazdružljivo
povezani« s strukturnimi. Celovitost izhodnih strategij pravzaprav temelji na
izvedbi strukturnih reform z ugodnimi učinki na strukturno zaposlenost in
potencialno rast, vključno z reformami trga dela in pozitivnimi dolgoročnimi
učinki na naložbe. Zato ima krepitev nacionalnih proračunskih okvirov izjemen
pomen. Za sidranje pričakovanj in postopno krepitev zaupanja Slovenija
pričakuje, da bi se celovite izhodne strategije oblikovale v proračunski
ureditvi EU, kakor jo določa spremenjeni Pakt stabilnosti in rasti. Naša država
podpira njegovo dosledno spoštovanje in nadaljnjo uporabo. Posebna pozornost
naj bo namenjena povezavi med nacionalnimi proračunskimi okviri, fiskalnimi
izhodnimi strategijami in strategijo javnofinančne konsolidacije v srednjeročnem
obdobju. Glede na pričakovano, razmeroma dolgotrajno okrevanje zaposlenosti v
primerjavi z doseženo ravnjo pred krizo bo namreč lotevanje izzivov na trgu
dela ključno v povezavi z vzdržnostjo javnih financ in potencialno rastjo.
Finančne storitve in prosto gibanje kapitala
Izhod iz krize mora podpreti tudi finančni sektor, ki mora
biti obnovljen in sposoben vzdrževati raven posojil brez državne pomoči. Za
finančno stabilnost je predlagan sveženj ukrepov za okrepitev nadzora nad
finančnim sistemom v EU na makro- in mikroekonomski ravni. Slovenija si bo
prizadevala, da bodo sprejete takšne rešitve, ki bodo zagotavljale kar
najboljše razmerje in pristojnosti posameznih institucij tega nadzora, da bo
sveženj ukrepov čim prej sprejet ter da bo novi sistem začel čim prej delovati
in zagotavljati večjo stabilnost finančnega sistema v EU. Hkrati je potrebna
reforma nadzornih sistemov na globalni ravni, o kateri se je razprava že
začela, posebno v skupini G20, pri čemer si Slovenija prizadeva, da bi EU nastopala
z enotnim glasom in da bi bila stališča dosledno formalno usklajena v EU.
Za učinkovito delovanje novih nadzornih institucij bo treba
spremeniti tudi številne sektorske zakonodajne akte. Slovenija se bo še naprej
zavzemala za napredek pri ključnih zakonodajnih predlogih, ki bodo omogočili
ustrezno delovanje čezmejnih finančnih skupin in nadzor nad njimi ter rešitev
vprašanja delitve bremen v finančnih krizah. Prav tako bo podpirala napredek na
tistih področjih maloprodajnih finančnih storitev, ki prinašajo korist
potrošnikom v EU.
Obdavčitev
Boj proti davčnim goljufijam na ravni Skupnosti – Slovenija
tako kakor večina držav članic podpira predvsem delo pri vseh ukrepih za boj
proti davčnim goljufijam. Slednje so pogosto pri poslih, ki potekajo v več državah
članicah. Zato je nujno vzpostaviti skupne sisteme tega boja in predvsem
ustrezno medsebojno obveščanje davčnih organov držav članic, s čimer bi
zajezili davčne utaje in goljufije, ki jih veliko stanejo zaradi izpada davčnih
prihodkov (po strokovni literaturi v višini 2 do 2,5% BDP).
V naslednjem letu naj bi se zaključila obravnava predloga Direktive
v zvezi z neobvezno in začasno uporabo mehanizma obrnjene davčne obveznosti za
dobavo nekaterega blaga in storitev, dovzetnih za goljufije, ki jo Slovenija
podpira. Ukrep je neposredno povezan z bojem proti davčnim goljufijam, ki se
osredotoča na nekatere sektorje ali blago, pri katerih so goljufije mogoče.
V zvezi z bojem proti goljufijam naj bi se v naslednjem letu
predvidoma nadaljevala razprava o predlogu Direktive o skupnem sistemu davka
na dodano vrednost glede davčne utaje, povezane s čezmejnimi transakcijami.
Vzajemna pomoč držav članic na davčnem področju – področje je
tesno povezano z ukrepi Skupnosti proti davčnim goljufijam in utajam. Med pomembnejšimi
zakonodajnimi predlogi EU v zvezi s tem so predlogi Uredbe o upravnem
sodelovanju in boju proti goljufijam na področju davka na dodano vrednost,
Direktive o vzajemni pomoči pri izterjavi davkov in Direktive o upravnem
sodelovanju na področju obdavčevanja. Slovenija podpira cilje vseh treh.
Davek na dodano vrednost (DDV) – pri ureditvi pravil
Skupnosti glede davka na dodano vrednost se bo v naslednjem letu nadaljevala
obravnava predlogov Direktive o davku na dodano vrednost v zvezi z obravnavo
zavarovalnih in finančnih storitev, Uredbe o izvedbenih ukrepih za to direktivo
in Direktive o skupnem sistemu davka na dodano vrednost v zvezi s pravili glede
izdajanja računov, ki jih Slovenija podpira.
Če bo dana pobuda v Svetu, bo Slovenija podprla prizadevanje
za ponovno odprtje razprave o obdavčenju poštnih storitev z davkom na dodano
vrednost na ravni Skupnosti.
Sporazumi s tretjimi državami o obdavčenju – Slovenija
podpira sklenitev tovrstnih sporazumov, saj so namenjeni preprečevanju
finančnih goljufij in zaščiti finančnih interesov Skupnosti.
Letni proračun
V letu 2010, ko bo potekalo sprejemanje proračuna EU za leto
2011, si bo Slovenija prizadevala za sestavo proračuna, ki sledi zdaj
veljavnemu medinstitucionalnemu dogovoru o večletnem finančnem načrtu.
Vsebinsko bo namenila posebno pozornost sredstvom za kohezijsko in strukturno
politiko ter politiko razvoja podeželja. V splošnem bo zagovarjala takšen obseg
proračuna EU, ki bo hkrati omogočil nemoteno izvajanje vseh politik in
vplačevanje v proračun EU skladno z dejanskimi potrebami po plačilih.
Carinska unija
V prihodnjem obdobju bo za Slovenijo pomembno sodelovanje na
ravni EU predvsem pri končni pripravi osnutka akta Evropske komisije (izvedbene
uredbe) za izvajanje posodobljenega carinskega zakonika Skupnosti. Sprejetje
tega izvedbenega akta Komisije je začrtano v letu 2010, po opravljenem pregledu
v Svetu in EP.
Slovenija bo dejavno sodelovala v razpravi o spremembah Uredbe
1383/2003 o carinskem ukrepanju zoper blago, glede katerega obstaja sum, da
krši določene pravice intelektualne lastnine, in o ukrepih, ki jih je treba
sprejeti zoper blago, glede katerega je ugotovljeno, da je kršilo take pravice.
Glede zaščite pravic intelektualne lastnine bo Slovenija dejavno podpirala
sprejetje rednih letnih delovnih načrtov Skupnosti za carino.
Kar zadeva krepitev nadzora mednarodne dobavne verige, bo
Slovenija predvsem močno podpirala sklenitev dogovora med EU in ZDA o
medsebojnem priznavanju varnostnih carinskih sistemov, podobne dogovore pa je
treba sprejeti še z Japonsko in Kanado. Prav tako bo naša država sodelovala pri
oblikovanju sporazumov o carinski varnosti z Rusko federacijo in Belorusijo ter
v pogajanjih v zvezi s sporazumi o medsebojni upravni pomoči v carinskih
zadevah s tretjimi državami. Izhajajoč iz sklepov Sveta EU o strategiji za
razvoj carinske unije, ki je bila sprejeta med slovenskim predsedovanjem Svetu
EU, bo Slovenija podprla sprejemanje načrtovanih sklepov Sveta o carinskem
nadzoru in pri tem dejavno sodelovala.
Na multilateralni ravni se bo Slovenija zavzemala za
zaključek pogajanj v okviru Svetovne zdravstvene organizacije za novi protokol
o nadzoru nedovoljene trgovine s tobačnimi izdelki, ki bo na svetovni ravni
vzpostavil učinkovite ukrepe za preprečevanje nezakonite proizvodnje in
trgovine tobačnih izdelkov, tako pa okrepil skrb za javno zdravje in zaščito
finančnih interesov Skupnosti.
Statistika
Slovenija se bo s svojimi predstavniki na vseh ravneh dejavno
vključevala v postopke odločanja ter priprave usklajevanja in sprejemanja
zakonodajnih aktov v zvezi s statistiko. Prizadevala si bo za usklajevanje z
vsemi zainteresiranimi stranmi že na zgodnji stopnji oblikovanja zahtev po
novih statističnih podatkih.
Zavzemala se bo za polno izvajanje določil Uredbe o
evropski statistiki, ki daje pravno osnovo za razvoj, pripravo in
izkazovanje evropske statistike ter ponuja rešitve, s katerimi bi se lahko
prožno odzvali na naraščajoče zahteve po novih statističnih podatkih na ravni
EU, z upoštevanjem uresničevanja splošnega cilja zmanjšanja administrativnih
bremen. To naj bi dosegli z učinkovitejšim upravljanjem evropskega
statističnega sistema in z večjo prožnostjo pri pripravi evropske statistike.
PODJETNIŠTVO IN KONKURENČNOST
Notranji trg
Slovenija podpira prizadevanje EU za zagotovitev večje
gospodarske rasti in konkurenčnosti EU v povezavi z izzivi, ki jih prinaša
globalizacija. Vloga enotnega trga pri ustanavljanju konkurenčnih podjetij,
znižanju cen, večji izbiri za potrošnike, ustvarjanju delovnih mest in
povečanju privlačnosti EU za vlagatelje je odločilna. Krepitev delovanja
notranjega trga, ki se bo prilagajal potrebam gospodarstva in prebivalcev EU,
ki bo izkoristil prednosti globalizacije in omogočil učinkovit vsesplošni
dostop do ključnih storitev, dal večjo moč potrošnikom, se odprl malim in
srednje velikim podjetjem, spodbujal vlaganje v raziskave in izobraževanje ter
pomagal pri ohranjanju visokih socialnih in okoljskih standardov tudi med
finančno in gospodarsko krizo, ostaja temeljni cilj.
Prost pretok blaga – Slovenija podpira prizadevanje za
posodobitev enotnega trga za blago – uskladitev sektorske zakonodaje z novim
zakonodajnim okvirom oziroma paketom za proizvode. Pri izvajanju tega okvira se
zavzema za krepitev nadzora nad proizvodi na trgu, pri čemer ima poseben pomen
usklajeno vodenje nadzornih organov. Prav tako bo namenila poseben poudarek
krepitvi izmenjave informacij in sodelovanja med pristojnimi nacionalnimi
organi in Evropsko komisijo ter zagotovitvi lažje dostopnosti informacij o
veljavni zakonodaji in zahtevah za dajanje proizvodov na trg EU. To je pomembno
predvsem za mala in srednje velika podjetja.
Slovenija si prizadeva za čimprejšnje sprejetje nove Uredbe
o usklajenih pogojih za trženje gradbenih proizvodov, pri čemer podpira
krepitev enotnih, usklajenih pogojev za njihovo trženje in poenostavitev
postopkov za dajanje na trg, ki bodo olajšali poslovanje malih in srednje
velikih podjetij.
Slovenija se bo zavzemala za usklajevanje in posodabljanje
principov in zahtev morebitnih novih predlogov ureditev za dajanje proizvodov
na trg EU, posebej ko gre za zahteve, ki jih morajo izpolnjevati mala in
srednja podjetja.
Prost pretok storitev – po mnenju Slovenije je ključnega
pomena za odprtje notranjega trga storitev izvajanje direktive o storitvah.
Direktiva, ki ureja prosto čezmejno opravljanje storitev na trgu EU, je
pomemben element izvajanja lizbonske strategije. Pričakuje se, da bo
uresničevanje njenih določb v vseh državah članicah bistveno prispevalo k
odpravi posledic finančne in gospodarske krize.
Slovenija bo pozorno spremljala tudi nove pobude za odpravo
ovir na specifičnih področjih storitvenih dejavnosti in se zavzemala za
uravnotežena razmerja med nacionalnimi in širšimi interesi ter dobrobiti na
ravni EU.
Boj proti zamudam pri plačilih v trgovinskih poslih –
Slovenija podpira hitro sprejetje prenovljene Direktive o boju proti zamudam
pri plačilih v trgovinskih poslih. V postopku njenega sprejemanja se bo
zavzemala za ureditev, po kateri plačilni rok iz pogodbe za državne organe in
organe lokalnih skupnosti ni daljši od 30 dni, ter se strinja z ustreznim
sankcioniranjem teh organov, ki zamujajo s plačilom. Zagovarja ureditev, ki ne
bi posegala v obstoječo sestavo obligacijskih razmerij, določeno v Obligacijskem
zakoniku.
Boljša zakonodaja – s pospešenim izvajanjem boljše
zakonodajne politike lahko Slovenija znatno prispeva k blaženju učinkov
finančne in gospodarske krize, k povečanju gospodarske rasti in zagotavljanju
boljših delovnih mest.
Prednostna naloga je tako še vedno nadaljevati delovni načrt
zmanjševanja administrativnih stroškov za 25 odstotkov do leta 2012,
poenostaviti zakonodajo in pospešeno presojati o posledicah predpisov. Med
ustreznimi ukrepi je treba poudariti ozaveščanje o usklajevanju, spremljanju,
izboljševanju in pospeševanju procesa za boljšo pripravo predpisov in za
spodbujanje čim zgodnejšega vključevanja zainteresirane javnosti vanjo, pa tudi
stalno zbiranje predlogov za odpravo administrativnih ovir in nenehno
pregledovanje predpisov z vidika preprečevanja nastajanja novih ovir.
Pravo družb – v okviru pobude Akt za mala podjetja si
Slovenija prizadeva za hitro sprejetje statuta evropske zasebne družbe, saj gre
za pomembno evropsko pridobitev za mala in srednje velika podjetja s pomembnim
prispevkom k oblikovanju poslovnega okolja, ki bo olajšalo čezmejno poslovanje
in tako rast teh podjetij. Pri oblikovanju končnega predloga statuta Slovenija
opozarja na pomen teh elementov: (i) evropska zasebna družba naj predstavlja
dodano vrednost posebno za mala in srednje velika podjetja; (ii) naj bo čim
bolj poenotena in čim manj navezana na nacionalno pravo; (iii) zagotavlja naj
visoko raven pravne varnosti uporabnikom in poslovnemu okolju; (iv) v svoji
zasnovi naj se približa uveljavljenim strukturam delovanja malih in srednje
velikih podjetij; (v) mehanizmi varovanja upnikov naj bodo oblikovani tudi
glede na pričakovan prihodnji razvoj evropske zasebne družbe.
Intelektualna lastnina – Slovenija se zavzema za čimprejšnjo
vzpostavitev patenta Skupnosti kot mehanizma za ohranitev oziroma dvig konkurenčnosti
evropskega gospodarstva. Podpira konstruktivno reševanje ključnih dilem pri
dokončnem oblikovanju patentnega sistema Skupnosti, kakršni sta tehtanje med
stroškovno učinkovitostjo in pravno varnostjo ter uporaba jezikov kot izrazito
politična razsežnost.
Prav tako si prizadeva za doseganje napredka pri oblikovanju
učinkovitega pravnega okvira za varstvo pravic intelektualne lastnine v EU.
Varstvo konkurence in državne pomoči – Slovenija se zavzema
za spoštovanje pravil notranjega trga in konkurence, nediskriminacijo med
državami članicami in izogibanje protekcionizmu.
Turizem – V Svetovalnem odboru za turizem bo Slovenija še
naprej vključena v načrtovanje in pospeševanje prizadevanja EU za izboljšanje
konkurenčnosti in trajnosti evropskega turizma. Sodeluje pri izvajanju vseh
predhodnih strateških dokumentov razvoja evropskega turizma in turističnih
politik EU, te dejavnosti in usmeritve pa usklajuje z nacionalno turistično in
drugimi s turizmom neposredno povezanimi strukturnimi politikami. Zavzemala se
bo za sprejetje in uveljavitev vseh tistih predpisov in usmeritev EU, ki so
bistvenega pomena za razvoj, konkurenčnost in trajnost turističnega
gospodarstva in podjetništva (Direktiva o pravicah potrošnikov, boljša
zakonodaja za uspešnejše poslovanje obstoječih ter razvoj novih malih in
srednje velikih podjetij, večje zaposlovanje, notranji trg, izvajanje direktive
o storitvah, statistika itd.).
Industrijska politika, podjetništvo in inovacije ter s tem
povezani novi izzivi
Mala in srednje velika podjetja – Slovenija podpira
prizadevanje EU za vzpostavitev ugodnih pogojev za popolno sprostitev nastanka
malih in srednje velikih podjetij. Uresničevanje desetih načel Akta za mala
podjetja za Evropo (SBA-pobuda) in njihova umestitev v zakonodajo in ekonomski
razmislek ostajata velik izziv tudi v prihodnje. Priznanje osrednje vloge malih
in srednje velikih podjetij v gospodarstvu ter boljši splošni odnos politike in
družbe do podjetništva sta namreč pomembna vidika izboljšanja zdajšnjih
gospodarskih razmer. Zato je kratkoročno (do konca leta 2010) treba nameniti
pozornost uresničevanju prednostnih protikriznih ukrepov programa ukrepanja
omenjene pobude, ki ga je decembra 2008 sprejel Svet za konkurenčnost. Skladno
s tem je treba povečati prizadevanje za zagotovitev boljšega dostopa malih in
srednje velikih podjetij do finančnih sredstev, za nadaljnje zmanjševanje
administrativnih bremen predvsem podjetjem ter za boljši dostop malih in
srednje velikih podjetij na notranji trg. Slovenija podpira napore Komisije, da
se pri pripravi novih zakonodajnih aktov in politik pretehta tudi njihove
učinke na mala in srednje velika podjetja. Prav tako pa zagovarja spodbujanje
njihove inovativne zmogljivosti.
Inovacije – Naša država podpira prizadevanje Komisije za
izpopolnitev široko zasnovane inovacijske strategije ter za čimprejšnjo
pripravo in implementacijo evropskega načrta za inovacije. Prav tako Slovenija
podpira prizadevanja za izboljšanje inovacijske kulture na vseh ravneh ter za
učinkovitejši prenos rezultatov razvoja in raziskav na trge in v družbo, pri
čemer je treba zagotoviti boljši dostop malih in srednjih podjetij do finančnih
virov in standardov.
Industrijska politika – Slovenija poudarja pomembno vlogo
konkurenčne in močne industrijske baze za evropsko gospodarstvo, vključno z
energetsko intenzivnimi sektorji za povečanje konkurenčnosti EU, kar je pogoj
za njegovo uspešno oživitev. Pri tem pa je treba državam članicam zagotoviti
proste roke pri odločitvah o izbiri prostovoljnih ali zavezujočih ukrepov iz
akcijskega načrta za trajnostno industrijsko politiko. Le s pravo kombinacijo
obeh vrst ukrepov bo izvajanje tega delovnega načrta uspešno. Cilj Slovenije je
s konkretnimi ukrepi spodbuditi okolju prijaznejše ravnanje proizvajalcev,
trgovcev in potrošnikov. Okrepiti želi tudi vsesplošno zavedanje, da je skrb za
okolje lahko velika poslovna priložnost, da je treba na izdelke gledali v luči
njihovega življenjskega kroga ter da je treba razumno ravnati z naravnimi viri
in energijo.
Okoljsko učinkovito gospodarstvo – Slovenija podpira
prizadevanje EU za njen hitri prehod na okoljsko učinkovito gospodarstvo. S tem
bomo zagotovili, da bodo okoljski izziv postal poslovna priložnost, tako pa
okrepili globalno konkurenčnost gospodarstva EU, vključno s povečanjem konkurenčnih
prednosti EU na globalni ravni. V ta namen se je treba posvetiti zagotovitvi
najrazličnejših virov, energetske učinkovitosti, razvoja in uporabe novih,
nizkoogljičnih in ostalih naprednih tehnologij. Naša država se pridružuje
mnenju EU, da je velikopotezni mednarodni sporazum za boj proti podnebnim
spremembam ključen za vzpostavitev dolgoročnih predvidljivih tržnih pogojev.
Varstvo potrošnikov
Slovenija bo še naprej dejavno sodelovala pri obravnavi Direktive
o pravicah potrošnikov in se zavzemala za rešitve, ki ne znižujejo
obstoječe ravni varstva potrošnikov v državi. Predlog direktive namreč temelji
na pristopu maksimalne harmonizacije, kar pomeni, da država članica ne more
ohraniti ali sprejeti strožjih nacionalnih pravil od določb direktive.
Slovenija bo dejavno sodelovala tudi pri prenovi Direktive
o splošni varnosti proizvodov, ki je pomemben horizontalni predpis za
zagotavljanje varnih potrošniških proizvodov.
VISOKO ŠOLSTVO, ZNANOST, TEHNOLOGIJA IN INFORMACIJSKA DRUŽBA
Raziskave, razvoj in inovacije
Na področju raziskav, razvoja in inovacij si Slovenija
prizadeva za dokončno oblikovanje in delovanje Evropskega raziskovalnega
prostora (ERP) ter za uveljavitev pete svoboščine – prostega pretoka znanja. V
tem prostoru je vzpostavitev odličnih raziskovalnih infrastruktur eden ključnih
dejavnikov spodbujanja razvoja trikotnika znanja, družbeno-gospodarskega
razvoja ter konkurenčnosti Evrope in njenih regij. Slovenija se zavzema za
posodobitev raziskovalnega, izobraževalnega in inovacijskega sistema, ki je
pogoj za delovanje tega trikotnika. Ta predstavlja ustrezno strukturo za
oblikovanje in boljše usklajevanje politik, vezanih na ustvarjanje in prenos
znanja.
Slovenija bo tudi v prihodnje delovala v skladu s svojimi
prednostnimi cilji, ki so povečati število raziskovalcev, dograjevati in
izpopolnjevati velike raziskovalne infrastrukture, uveljavljati vseživljenjsko
učenje in odpraviti administrativne ovire za pretok raziskovalcev. Želi dati
več poudarka izboljševanju možnosti za razvoj raziskovalne kariere z družinam
prijaznimi modeli, kar bi pritegnilo več žensk in pripadnikov mlajše
generacije.
Telekomunikacije, poštne storitve in storitve informacijske
družbe
Slovenija bo dejavno sodelovala pri čimprejšnjem sporazumu
med Svetom in Evropskim parlamentom o t.i. zakonodajnem svežnju za elektronske
komunikacije, ki ga je novembra 2007 predstavila Evropska komisija.
Za Slovenijo je ključno sprejetje in izvajanje Nove
strategije 2010–2015 za informacijsko družbo. Strategija bo tudi ena
glavnih prednostnih nalog v obdobju naslednjega predsedujočega tria.
Posebno pozornost bo treba nameniti razpravi o politiki
radijskega spektra, sprva pa predvsem digitalni dividendi, ki bo plod prehoda z
analognega na digitalno TV-oddajanje.
Za Slovenijo je pomembno tudi nadaljevanje procesa interneta
prihodnosti, ki se začel med slovenskim predsedovanjem (Blejska deklaracija) in
vključuje več segmentov, kakršni so izzivi omrežja naslednje generacije,
širokopasovni internet na mobilnih telefonih, nove storitve itd.
Prihodnja predsedstva bodo spodbujala razpravo o univerzalni
storitvi v elektronskih komunikacijah, med drugim o razširitvi njenega obsega z
vključitvijo širokopasovnega interneta, pri čemer bo dejavno sodelovala tudi
Slovenija.
Evropski agenciji za varnost omrežij in informacij (ENISA)
marca 2012 poteče podaljšani mandat, zato bo v prihodnjem obdobju potekala
razprava o ovrednotenju, pa tudi o prihodnosti agencije. Slovenija pričakuje,
da bo ENISA ohranila samostojnost ter prevzela nove, dodatne in zelo pomembne
naloge v zvezi z omrežno in informacijsko varnostjo.
Posebno pozornost bo treba nameniti pripravi Akcijskega
načrta Evropske unije za e-upravo za obdobje 2010–2015. Konec leta 2009 so
ministri sprejeli deklaracijo, ki bo osnova za nov delovni načrt – ministri ga bodo
predstavili na Svetu v letu 2010. E-uprava ostaja ključna pri podpori enotnemu
trgu EU ter pri uresničevanju potreb državljanov in podjetnikov. Prav tako je
njena vloga pomembna pri zagotavljanju učinkovitosti in uspešnosti javne
uprave.
Evropska komisija bo junija 2011 predstavila pregled stanja
izvajanja prenovljene Uredbe o gostovanju (poteče junija 2012). Če bo
treba, bo Slovenija namenila posebno pozornost tudi temu dosjeju.
Slovenija bo vključena še v pripravo skupnega evropskega
stališča za strateško konferenco UPU (Universal Postal Union) v
Nairobiju septembra 2010.
ZAPOSLOVANJE, SOCIALNE ZADEVE IN ENAKE MOŽNOSTI
Zaposlovanje in socialne zadeve
V razpravi o lizbonski strategiji po letu 2010 se bo
Slovenija zavzemala za krepitev socialne varnosti in vključenosti ob
zagotavljanju vzdržnosti sistemov socialne varnosti. Sodelovala bo tudi v
razpravi o razvoju evropskega socialnega modela. Nova strategija razvoja Evrope
mora postaviti okvir, ki bo hkrati zagotavljal izhod iz zdajšnje finančne in
gospodarske krize ob zmanjševanju socialnih razlik in doslednem upoštevanju
enakosti spolov.
Poskus spremembe Direktive o delovnem času je aprila 2009 po
petih letih pogajanj propadel, kar Slovenija obžaluje. Ob predložitvi novega
predloga Evropske komisije bo naša država še naprej zagovarjala potrebo po
ohranitvi možnosti izjeme od najdaljšega tedenskega delovnega časa 48 ur (t.i.
opt-out) v besedilu direktive, saj je uporaba le-te bistvenega pomena predvsem
za učinkovito izvajanje zdravstvene dejavnosti v državi.
Slovenija bo sodelovala tudi pri nadaljnji obravnavi predloga
Direktive o uvedbi ukrepov za spodbujanje izboljšav na področju varnosti in
zdravja pri delu nosečih delavk in delavk, ki so pred kratkim rodile ali
dojijo, ki je za nas zelo pomembna, saj Slovenija nasprotuje členu, ki z vidika
nacionalne zakonodaje omejuje enake možnosti ženske in moškega oziroma matere
in očeta ter zmanjšuje varstvo noseče delavke in še nerojenega otroka.
Slovenija se bo še naprej zavzemala za čim prejšnje sprejetje
Uredbe o razširitvi določb Uredbe št. 883/2004 na državljane tretjih držav, za
katere navedene določbe ne veljajo le na podlagi njihovega državljanstva. Ker
na junijskem zasedanju Sveta ni bilo doseženo soglasje, smo se znašli v težkem
položaju, ko za državljane EU že veljata novi uredbi o koordinaciji sistemov
socialne varnosti, za državljane tretjih držav pa se še naprej uporabljata
stari.
Med predsedovanjem prihodnjega tria bo Evropska komisija
objavila vrsto zakonodajnih predlogov o varnosti in zdravju pri delu
(elektromagnetna polja, mišično-skeletno tveganje, varnost pomorskih delavcev).
Slovenija bo dejavno sodelovala pri sprejemanju aktov ter se zavzemala za
zagotavljanje čim višje stopnje varnosti in zdravja pri delu.
Dejavno bo sodelovala tudi v razpravi o socialnih storitvah
splošnega pomena. Zavzemala se bo za povečanje njihove kakovosti in
dostopnosti.
Evropsko leto 2010 bo zaznamoval boj proti revščini in
socialni izključenosti. Slovenija bo na različne načine prispevala k
uresničevanju zastavljenih ciljev. Njene dejavnosti bodo usmerjene posebno na:
1) ozaveščanje čim širšega kroga prebivalstva o revščini in socialni
izključenosti, 2) seznanjanje najbolj ranljivih skupin z možnostmi za
premostitev in izhod iz stisk, v katerih so se znašli, 3) pomen in razvijanje
različnih oblik solidarnosti in prostovoljstva.
Slovenija bo tudi dejavna udeleženka priprav pravne podlage
za evropsko leto aktivnega staranja 2012.
Enakost spolov in nediskriminacija
Slovenija podpira krepitev integracije načela enakosti spolov
v lizbonski strategiji po letu 2010, s posebnim poudarkom na odpravi razlik v
plačilu med ženskami in moškimi ter na zagotavljanju enakosti spolov v odzivih
na gospodarsko in finančno krizo.
Sodelovala bo pri ovrednotenju Načrta Evropske komisije za
enakost med ženskami in moškimi, 2006–2010 ter pri opredeljevanju
prednostnih usmeritev in pripravi prihodnje okvirne politike Evropske komisije
za enakost spolov. Posebna pozornost bo namenjena peti obletnici sprejetja
Evropskega pakta za enakost spolov, njegovi dosedanji izvedbi ter načrtu za
prihodnje izvajanje.
Slovenija bo prav tako sodelovala pri nadaljevanju
sistematičnega spremljanja izvajanja pekinških izhodišč za ukrepanje, in sicer
pri ovrednotenju izvajanja obdobja Peking +15 in pri dogovoru o delu na ravni
EU v prihodnjem obdobju.
Na zakonodajnem področju bo Slovenija sodelovala pri
sprejemanju Direktive o izvajanju načela enakega obravnavanja oseb ne glede
na vero ali prepričanje, invalidnost, starost ali spolno usmerjenost, s
katero želi EU vzpostaviti enotno najmanjšo raven zaščite pred diskriminacijo
zaradi naštetih osebnih okoliščin tudi zunaj zaposlovanja, dela in poklicnega
usposabljanja.
Slovenija se zavzema še za čim prejšnje sprejetje predloga Sklepa
Sveta o potrditvi Konvencije Združenih narodov o pravicah invalidov s strani
Evropske skupnosti.
ZDRAVJE
Javno zdravje
Slovenija bo dejavno sodelovala v aktivnostih in razpravi o
ukrepih, napovedanih v sporočilu Evropske komisije Solidarnost na področju
zdravja: zmanjšanje neenakosti na področju zdravja v EU. Evropski svet je
junija 2008 na predlog slovenskega predsedstva v svojih sklepih poudaril pomen
zmanjševanja razlik na področju zdravja in pričakovane življenjske dobe v EU;
zmanjševanje neenakosti v zdravju je tudi eden od ključnih ciljev zdravstvene
strategije EU za obdobje 2008–2013 in prenovljene socialne agende iz leta 2008.
V povprečju se raven zdravja v EU v zadnjih desetletjih stalno izboljšuje:
evropski državljani živijo dlje in bolj zdravo kot prejšnje generacije. Vendar
pa v državah članicah, med njimi in med posameznimi skupinami prebivalstva še
vedno obstajajo prevelike razlike, ki so povezane s socialno-ekonomskimi
dejavniki, življenjskim slogom, dostopom do preventivnih programov in
kakovostnega zdravstvenega varstva. Med predsedovanjem naslednjega tria bo
posebna pozornost namenjena spodbujanju zdravega načina življenja in zdravih
prehranjevalnih navad, ukrepom za preprečevanje debelosti in odvisnosti (npr.
kajenje, uživanje alkohola, drog itd.) ter zdravstvenim potrebam otrok,
najstnikov in drugih ranljivih skupin.
Zmanjševanje bremena raka je bila glavna prednostna naloga
slovenskega predsedovanja Svetu EU na področju zdravja. Slovenija je tako
pomembno prispevala k pripravi ukrepov EU za zmanjševanje bremena te bolezni
ter neenakosti pri obolevnosti in preživetju rakavih bolnikov. Na podlagi Sporočila
Evropske komisije o boju proti raku bo kot skupna dejavnost vzpostavljeno
evropsko partnerstvo za boj proti raku za obdobje 2009–2013 s številnimi
dejavnostmi, ki so namenjene omejitvi teh obolenj in v katere se bo Slovenija
dejavno vključila.
Na področju zakonodajnega urejanja se bo nadaljevala
obravnava v decembru 2008 objavljenega predloga Direktive o standardih
kakovosti in varnosti človeških organov, namenjenih za presaditev.
Slovenija podpira ureditev tega področja na ravni EU, saj se tako zmanjšuje
tveganje za bolnike in zagotavlja visoka raven varovanja zdravja, izboljšujejo
pa se tudi možnosti za razpoložljivost in izmenjavo organov ter se preprečuje
morebitno trgovanje z organi.
Glede predloga Direktive o uveljavljanju pravic pacientov
na področju čezmejnega zdravstvenega varstva, o katerem politični sporazum
na zasedanju Sveta v decembru ni bil dosežen, je kljub napovedi Evropske
komisije o možnosti umika predloga iz postopka mogoče pričakovati nadaljevanje
razprave med naslednjimi predsedstvi Svetu. Večina stališč in predlogov
Slovenije je bila v dosedanjem postopku ustrezno uveljavljena, odprto pa ostaja
vprašanje enakosti pacientov oziroma povezave med pravicami do zdravstvenih
storitev, vključno s pravico do dostopa do določenih zdravstvenih izvajalcev v
nacionalnem sistemu in v drugih državah članicah. Slovenija si bo prizadevala
za izboljšanje teh rešitev tudi zato, ker se zdravstvene storitve po svoji
naravi razlikujejo od ekonomskih storitev in je zato potreben tehten premislek
o pozitivnih oziroma negativnih učinkih na varno, kakovostno in enako dostopno
zdravstveno varstvo ter stabilno delovanje zdravstvenih služb.
Na področju obvladovanja nalezljivih bolezni in zagotavljanja
zdravstvene varnosti v luči pandemije nove gripe bo Slovenija sodelovala v
ovrednotenju do sedaj izvedenih ukrepov in dejavno prispevala k pripravi
nadaljnjih koordiniranih aktivnosti v EU.
Zdravila in medicinski pripomočki
S področja zdravil se pričakuje nadaljnja razprava o
zakonodajnih predlogih glede farmakovigilance in boja proti ponarejenim
zdravilom. Slovenija praviloma podpira predlog Direktive o zakoniku
Skupnosti o zdravilih za uporabo v humani medicini glede farmakovigilance.
Njegov cilj je namreč okrepitev, racionalizacija in poenostavitev sistema
farmakovigilance, saj bo prispeval k višji ravni varovanja zdravja v EU v zvezi
z zdravili. Vendar pa se Slovenija ne strinja s predlogom spremembe spornega
določila, t.i. Cyprus clause, ki uvaja izjeme od obveznih pravil za
trženje zdravila. Menimo namreč, da določilo ni v skladu s predlogom, ki je
nastal iz potrebe po okrepitvi farmakovigilance v EU, in ne s prizadevanjem za
varovanje javnega zdravja ter da je diskriminacijsko do držav članic, ki imajo
majhne trge.
Slovenija pozdravlja tudi splošne cilje in opredelitve
predloga spremembe Direktive Evropskega parlamenta in Sveta glede
preprečevanja vdora ponarejenih zdravil v legalno distribucijsko verigo.
Natančneje, podpira krepitev obveznosti in zahtev za ekonomske operaterje, saj
je podobne ukrepe delno uvedla v nacionalno zakonodajo, še preden je to
predlagala Evropska komisija. Prav tako Slovenija podpira predlog, da se
uvedejo obvezne varnostne oznake na pakiranju zdravila, zato da se zagotovi
njegova identiteta, vendar pod pogojem, da se s tem ne onemogoči vzporedni
uvoz.
Živila
Slovenija podpira pripravo revizije osnovne Direktive
2009/39/ES, ki ureja področje živil za posebne prehranske namene in
sodeluje pri njej, podpira pa tudi rešitve, ki bodo na eni strani zagotavljale
najvišjo raven zaščite občutljivih skupin potrošnikov in na drugi
poenostavljene postopke za industrijo.
Kemikalije
Uredba REACH je v svoji prvi izvedbeni fazi. V bližnji
prihodnosti jo bo treba prilagoditi zahtevam pozneje sprejete Uredbe GHS,
na novo določiti zahteve glede priloge II (varnostni listi) in sprejeti seznam
snovi, ki bodo predmet avtorizacije (priloga XIV). Za Slovenijo je zelo
pomembno, da se na seznam v prilogo XIV uvrstijo tiste kemikalije, ki povzročajo
nesprejemljivo tveganje za zdravje ljudi in okolje. Med kemikalijami, pri
katerih tveganja ne moremo opredeliti (in je poznana le stopnja nevarnosti), pa
le tiste, ki ne bodo imele prevelikih negativnih posledic za slovensko
industrijo.
Slovenija podpira predlog Uredbe o dajanju v promet in
uporabi biocidnih proizvodov, saj ta posodablja in poenostavlja zakonodajo
o dajanju biocidnih proizvodov v promet. Podpira tudi posodobitev sedanje
ureditve, tako pa razjasnitev dvoumnosti in nedoslednosti, ki jo je vsebovala,
zato bo v postopku pozorna predvsem na rešitve, ki bodo omogočale izvedljivost
na strani industrije in na strani pristojnih organov. Pri tem se mora ohraniti
visoka raven zaščite ljudi, živali in okolja v povezavi s konkurenčnostjo
industrije.
IZOBRAŽEVANJE, KULTURA, ŠPORT
Izobraževanje in usposabljanje
Slovenija se bo zavzemala, da bosta izobraževanje in
usposabljanje v prenovljeni lizbonski strategiji po letu 2010 dobili pomembno
vlogo.
Ustvarjalnosti in inovativnosti, ki sta del novega strateškega
načrta sodelovanja na področju izobraževanja (E&T2020), Slovenija pripisuje
velik pomen za prihodnjo konkurenčnost EU. Prizadevala si bo za odločne in
temeljite spremembe v šolskem izobraževanju, kar bo okrepilo sodelovanje pri
splošnem šolskem izobraževanju. Tema je v tesni povezavi s prizadevanjem za
pravičnost in enakost, za kar se bo zavzemala tudi Slovenija; zlasti bo ta
prednostna naloga poudarjena v letu 2010 – letu boja proti revščini in socialni
izključenosti.
Strokovni razvoj učiteljev in strokovnega vodstva bo eno od
slovenskih prednostnih področij. Tema je tesno povezana s spremenjeno vlogo
učitelja, ki jo zahteva heterogenost razredov, globalizacija in vse močnejše
mešanje kultur, vedno hitrejši pretok znanja, nove komunikacijske tehnologije
in nove naloge učiteljev, povezane z odpiranjem in večjo avtonomijo šol.
Glede vloge izobraževanja v trikotniku znanja
(izobraževanje–raziskave–inovacije) bo Slovenija poleg ključnega pomena
visokega šolstva poudarjala tudi vse druge izobraževalne ravni. To bo
narekovalo reformo učnih načrtov, ki bodo vključevali ustvarjalnost, inovacije,
podjetništvo ter nadaljnji razvoj pedagoškega orodja in raziskovalnih metod.
Proces bo omogočil razvoj novih načinov ocene kakovosti.
Slovenija bo dala poudarek tudi razvoju poklicnega
izobraževanja in usposabljanja kot bistvenega elementa vseživljenjskega učenja
ter povezovanju z visokošolskim segmentom (povezovanje københavnskega in
bolonjskega procesa).
Še posebej se bo zavzemala za kvalitetno povezovanje
izobraževanja v šoli in v neposrednih delovnih procesih. Zavzemala se bo, da se
višje strokovno izobraževanje uveljavlja kot kratko terciarno izobraževanje, ki
je del bolonjskega procesa.
Slovenija bo prav tako v okviru vseživljenjskosti učenja
podpirala in razvijala izobraževanje in učenje odraslih, ki je eden od ključnih
dejavnikov za višanje ravni znanja in usposobljenosti za različne življenjske
vloge, saj vpliva na izboljševanje kakovosti življenja vsakega posameznika ter
izenačevanje možnosti in povečevanje socialne vključenosti posameznika, zato bo
tudi v prihodnje spodbujala vključevanje odraslih prebivalcev v vseživljenjsko
učenje.
Mladina
Slovenija si bo na evropski ravni, v skladu z novim okvirom
sodelovanja za mladinski sektor, prizadevala za uresničevanje Evropskega
mladinskega pakta, ki prednostno opozarja na tesnejše sodelovanje med
mladinskimi politikami, predvsem glede izobraževanja, zaposlitve, socialne
vključenosti, kulture in zdravja.
Stališče Slovenije je, da se hkrati s tesnejšim povezovanjem
mladinskih politik na horizontalni ravni prednostno uveljavljajo ukrepi, ki
bodo zagotavljali nadaljnji razvoj strukturnega dialoga med predstavniki
mladine in vladnimi avtoritetami. Naša država si bo prizadevala za
uresničevanje ukrepov spodbujanja aktivnega državljanstva in medkulturnega
učenja, socialne vključenosti in solidarnosti ter prostovoljnih dejavnosti, ki
bodo zlasti v ospredju v letu 2011, letu prostovoljstva.
Kultura in avdiovizualna politika
Na evropski ravni bo Slovenija podpirala uresničevanje Delovnega
načrta za področje kulture, 2008–2010, zlasti njegovih petih prednostnih
nalog, in sicer: za spodbujanje večjega pretoka umetnikov in drugih
strokovnjakov na kulturnem področju, za zagotavljanje boljše dostopnosti
kulture – tudi z nadaljnjo uveljavitvijo t.i. ljubljanskega procesa obnove
kulturne dediščine v Jugovzhodni Evropi, ki prispeva k približevanju držav tega
območja EU –, za razvoj podatkov, statistike in metodologij na kulturnem
področju ter izboljšanje njihove primerljivosti, za karseda učinkovit
izkoristek zmogljivosti kulturnih in ustvarjalnih panog, zlasti malih in
srednje velikih podjetij, ter za uveljavljanje in izvajanje Konvencije
Unesca o zaščiti in spodbujanju raznovrstnosti kulturnih izrazov.
Sodelovala bo tudi pri pripravi delovnega načrta za prihodnje obdobje.
Slovenija je odigrala pomembno vlogo pri vključitvi kulture
in ustvarjalnosti v lizbonsko strategijo s sklepi Evropskega sveta z dne 13.
in 14. marca 2008, zato si bo še naprej prizadevala za krepitev vloge
kulturnih in ustvarjalnih vsebin v prenovljeni lizbonski strategiji po
letu 2010. Zavzemala se bo za vzpostavitev tesnejšega sodelovanja med
kulturnimi, ustvarjalnimi in drugimi sektorji, predvsem gospodarskim,
znanstvenim, izobraževalnim in tehnološkim, posebno pozornost pa bo posvetila
politikam in virom za razvoj kulturnih in ustvarjalnih industrij.
Izboljšanje položaja knjižnih založnikov, ki izdajajo dela v
jezikih z majhnim številom govorcev – Knjižni založniki v majhnih jezikovnih
skupnostih EU, kot je slovenska, se soočajo s številnimi težavami pri izdajanju
knjig, ena od pomembnih pa je nestimulativna stopnja DDV-ja na knjigo. Zato si
bo Slovenija prizadevala, da se kot eden od možnih ukrepov za izboljšanje
položaja založnikov knjig v jezikih z majhnim številom govorcev vzpostavi
možnost odobritve ničelne stopnje DDV-ja na knjigo kot splošnega ukrepa, ki bi
prispeval k jezikovni in kulturni raznolikosti, podprl ustvarjalnost ter
izboljšal dostopnost knjig bralcem. Še posebej bi bil tak ukrep smiseln pri
majhnih jezikovnih skupnostih, saj proti uvedbi le-tega ne more biti argumentov
notranjega trga, kadar gre za prodajo knjig majhnih jezikov, ki se odvija na
lokalni ravni in s tem ne izkrivlja konkurence na notranjem trgu.
V prihodnjem obdobju se bo delo na avdiovizualnem področju
nanašalo predvsem na dostopnost kulturnih in avdiovizualnih vsebin na svetovnem
spletu, na njihovo digitalizacijo, omogočanje trajne hrambe in s tem povezan
razvoj novih poslovnih modelov. Razvoj politik na tem področju je povezan z
reševanjem vprašanj o zagotavljanju avtorskih in sorodnih pravic ter z državno
pomočjo. V tem okviru bo Slovenija dejavna predvsem pri razvoju evropske
digitalne knjižnice Europeana in prizadevanju za izboljšanje medijske
pismenosti.
Šport
Slovenija zastopa stališče, da se še naprej uresničujejo
priporočila bele knjige o športu v obliki delovnega načrta »Pierre de
Coubertin«, po katerem tudi sama deluje.
Zaradi pomembne vloge športa ter njegove tesne povezave z
izobraževanjem, zdravjem, kulturo in znanostjo si bo še naprej prizadevala za
uporabo športa kot sredstva za povezovanje različnih socialnih in kulturnih
skupin v družbo, ki bo poudarjeno predvsem v letu 2011 – letu prostovoljstva,
ter športa kot sredstva za vzgojo v duhu demokratičnega državljana EU.
Glede sodelovanja EU s Svetovno agencijo za boj proti dopingu
(WADA – World Anti-Doping Agency) Slovenija podpira stališče, da države članice
EU nastopajo enotno in usklajeno pri ključnih vprašanjih. Tudi v prihodnjem
obdobju bo dejavna v boju proti dopingu v skladu s kodeksom WADA.
Športno področje naj se čim prej vključi v politično
delovanje EU. V zvezi s tem si bo Slovenija prizadevala sodelovati pri
oblikovanju strateških načel, ciljev in meril za prihodnji Program za šport.
Jezikovna in kulturna raznolikost ter večjezičnost
Slovenija se bo zavzemala za takšen razvoj jezikovne in
kulturne raznolikosti ter večjezičnosti, ki bodo omogočale upoštevanje posebnih
pravic tradicionalnih narodnostnih, etničnih in jezikovnih manjšin ter njihovih
pripadnikov.
PROMET
Slovenija bo na prometnem področju namenila osrednjo
pozornost trajnostni mobilnosti, ki je v osrčju prihodnje prometne politike EU
v novem sporočilu Komisije Trajnostno naravnana prihodnost prometa:
usmeritev k povezanemu, tehnološko naprednemu in uporabnikom prijaznemu
prometnemu sistemu.
Slovenija podpira povezovanje ciljev trajnostnega razvoja v
prometno politiko, kot ključni problem pa vidi v sklenjenosti povezav med
gospodarsko rastjo in negativnimi vplivi na okolje. Močno povečanje svetovne
trgovine in globlje medsebojno povezovanje v razširjeni EU sta v zadnjem
desetletju preprečila razklenitev rasti tovornega prometa od rasti BDP. Proces
je posledica dodatnega povpraševanja gospodarstva po prometnih storitvah.
Slovenija meni, da bo za razklenitev te povezave nujno upoštevati gospodarske,
družbene in okoljske potrebe ter obstoječe podnebne spremembe, zato moramo
zagotoviti sodelovanje med različnimi politikami. Oblikovati bo treba jasne
programe glede razmeščanja dejavnosti v prostoru. Ključno je celotno področje
potreb in njihovega obvladovanja na globalni ravni. Brez takšnih ukrepov si je
težko zamišljati uresničitev ciljev mobilnosti. V prihodnji prometni politiki
EU bo več pozornosti namenjene sodelovanju EU s tretjimi državami, pri čemer bo
poseben poudarek na zahodnem Balkanu.
Po mnenju Slovenije je treba podpreti načelo somodalnosti kot
prvo prednostno nalogo prihodnje prometne politike EU – noben način prevoza ne
sme biti privilegiran, ampak je treba kar najbolj izkoristiti in razviti
prednosti vseh ter zagotoviti njihovo medsebojno povezovanje. V tem smislu ima
Slovenija z Luko Koper, križanjem V. in X. koridorja ter s tem povezano
geostrateško lego primerjalne prednosti pred državami v regiji. Tako bo na
prometnem področju namenila posebno pozornost napovedani prenovi Odločbe o
vseevropskem prometnem omrežju (TEN-T), pri čemer se bo zavzemala za ohranitev
obstoječih 30 prednostnih projektov, opredeljenih v obstoječi odločbi. Za
Slovenijo je pomembna tudi napovedana prenovitev zakonodaje prvega železniškega
svežnja s poenostavitvijo in posodobitvijo zakonodajnega okvira za dostop do
trga železniškega prometa ter predlog o železniškem omrežju za konkurenčen
tovorni promet, ki ga v delovnih telesih Sveta že obravnavajo. Slovenija bo
namreč v prihodnosti vložila veliko truda v reorganizacijo železniškega
sektorja, da bi se povečala njegova učinkovitost, in v posodabljanje železniške
infrastrukture. V ta namen pripravlja poglobljeno študijo, ki bo poleg nujnega
zagotavljanja organizacije, skladne s pravom Skupnosti, poskušala najti
odgovore za finančno vzdržno opravljanje železniških storitev v državi. Pri tem
se načrtuje pospešeno vlaganje v železniško infrastrukturo, predvsem v
prednostni projekt št. 6.
Za Slovenijo je vsekakor pomembna tudi varnost cestnega
prometa in priprave na sprejetje novega delovnega evropskega načrta za
varnost cestnega prometa od leta 2011 do 2020. Zdajšnje število mrtvih na
evropskih cestah, vključno z Slovenijo, ne sledi dosegu zastavljenega cilja EU
– 50% manj mrtvih do konca leta 2010. V naši državi v zadnjem obdobju zaznavamo
celo negativna gibanja, zato predvidevamo okrepljene dejavnosti na tem področju
v EU in na nacionalni ravni.
Prav tako Slovenija podpira vse dejavnosti v zvezi z javnim potniškim
prometom, še posebno na urbanih in mestnih območjih. V zvezi s tem je bilo
letos oktobra predstavljeno Sporočilo Komisije o akcijskem načrtu mobilnosti
v mestih. Slovenija izrecno podpira predlog tega načrta, saj meni, da je
reševanje navedene problematike ključ pri zagotavljanju trajnostne mobilnosti
in povezano z uresničevanjem prometne politike EU. Ta načrt zagotavlja začetek
dolgoročnega procesa in sovpada z izdajo sporočila Evropske komisije o novi
prometni politiki za obdobje do leta 2020. Problematika prometa v mestih tako
prevzema osrednjo mesto zagotavljanja trajnostne mobilnosti.
ENERGIJA
Osrednja dejavnost na področju energije bo sprejetje akcijskega
načrta 2010–2012 na Evropskem svetu marca 2010. Strateški dokument je
ključen za nadaljnje oblikovanje celostne evropske energetske politike kot
odgovor na poglavitne izzive, s katerimi se srečujemo na tem področju, zato bo
Slovenija pri njegovem oblikovanju dejavno sodelovala.
Povečanje zanesljive oskrbe z energijo je po pogostih
plinskih zapletih ena ključnih nalog. Slovenija je že vključena v oblikovanje
nove Uredbe o ukrepih za zagotavljanje zanesljivosti oskrbe s plinom, po
kateri bodo države članice pri motnjah v oskrbi popolnoma pripravljene z
jasnimi in učinkovitimi načrti za izredne razmere, ki vključujejo vse
zainteresirane strani in v celoti upoštevajo evropsko razsežnost vsake večje
motnje. Ti načrti bodo temeljili na ustreznih ocenah tveganja. Slovenija
načelno podpira predlagane rešitve in se strinja z napovedanimi spremembami. Imamo
pa nekatere pomisleke zaradi infrastrukturnih standardov. Za nas je pomembno,
da se upošteva regijsko doseganje teh standardov, ki morajo biti opredeljeni
natančneje.
Slovenija bo dejavna tudi pri: določitvi in izločitvi ovir
pri naložbah; prenovi obstoječega sistema EU za spremljanje naložb v
energetiki; prenovi obstoječega mehanizma TEN-E (čezevropska energetska
omrežja), pa tudi nadaljevanju dela s prednostnimi projekti, opredeljenimi v 2.
strateškem energetskem pregledu. V Sloveniji oba sistemska operaterja (za
elektriko in zemeljski plin) sodelujeta v okviru ENTSO-E in ENTSO-G glede
razvoja vseevropskih omrežij ter pričakujeta izdelavo desetletnega razvojnega
načrta za raven EU že s koncem leta 2010.
Eden glavnih elementov zanesljive oskrbe je tudi delujoč,
enoten in konkurenčen notranji energetski trg. Slovenija meni, da ne sme biti
ovir pri izvajanju tretjega zakonodajnega svežnja, katerega glavni namen je
nadaljevati sproščanje energetskih trgov ter povečati njihovo učinkovitost in
preglednost.
Treba bo sprejeti prenovljen Akcijski načrt za energetsko
učinkovitost (EEAP), če želi EU izboljšati učinkovito rabo energije in hkrati
doseči zastavljeni 20-odstotni cilj do leta 2020. Slovenija prav tako podpira
namero naslednjega predsedujočega tria, da čim hitreje zaključi zdaj
obravnavane akte o energetski učinkovitosti (Direktiva o energetski
učinkovitosti stavb, Direktiva o navajanju porabe energije in drugih virov
izdelkov, ki vplivajo na rabo energije, z uporabo nalepk in standardiziranih
podatkov o izdelku ter Uredba o označevanju pnevmatik glede na izkoristek
goriva in druge bistvene parametre).
Za doseganje ciljev podnebno-energetska svežnja kot razvoja
znanja in tehnologij Slovenija podpira tudi učinkovitejše izvajanje Strateškega
načrta za energetsko tehnologijo, ki vključuje obširen evropski program za
udejanjenje energetskega raziskovanja. Načrt SET je tehnološka podlaga
energetske in podnebne politike EU, ki določa vrsto »ključnih izzivov
energetskih tehnologij« za naslednjih deset let, zato da se izpolnijo
kratkoročni cilji (2020) in pripravi podlaga za izpolnjevanje dolgoročnih
izzivov (2050). V prihajajočem obdobju bo treba predvsem zagotoviti složnost
načrta z obstoječimi in načrtovanimi finančnimi programi (npr. 7. okvirni
program, Načrt za oživitev gospodarstva). Zato je Evropska komisija sprožila
tudi razpravo o vlaganju v razvoj tehnologij z nizkimi emisijami ogljika, ki se
je začela konec leta 2009. Menimo, da bo vlaganje v razvoj tehnologij z nizkimi
izpusti ogljika dodatno utrdilo in potrdilo pomen, vlogo in neodvisnost EU
glede brezogljičnih tehnologij in tehnoloških inovacij ter prineslo nove
priložnosti za učinkovitejše varstvo okolja, za odpiranje novih industrijskih
panog in prestrukturiranje že obstoječih ter omogočilo zaposlovanje na delovnih
mestih, ki se bodo odprla.
Jedrska energija je pomemben vir energije tudi v Sloveniji,
zato bomo dejavno vključeni v razpravi glede nove Direktive o varnem in
trajnostnem ravnanju z radioaktivnimi odpadki, pa tudi v pregledu temeljnih
varnostnih standardov.
KMETIJSTVO, GOZDARSTVO, RIBIŠTVO IN PREHRANA
Kmetijstvo
Prihodnost skupne kmetijske politike po letu 2013 – Slovenija
podpira ohranitev te politike na ravni EU v sedanji obliki, s skupnimi pravili
in mehanizmi na tem področju. Slovensko kmetijstvo, ki je zaradi naravnih
danosti in neugodne kmetijske sestave v izrazito slabem položaju proti
globalnim igralcem in najbolj razvitemu delu kmetijstva v EU, še zlasti
potrebuje skupen EU-okvir, ki bo omogočil primerljive in dolgoročno stabilne
danosti gospodarjenja za vse proizvajalce na skupnem trgu EU. Prihodnja skupna
kmetijska politika mora podpirati razvoj trajnostnega in večnamenskega
kmetijstva ter postati bolj odzivna in prilagodljiva glede na spremembe.
Neposredna plačila (I. steber skupne kmetijske politike)
odločilno prispevajo k zagotavljanju stabilnosti in omogočajo razvoj evropskega
in s tem tudi slovenskega kmetijstva. Kakršne koli takojšnje korenite spremembe
in znižanje plačil bi to stabilnost in razvoj lahko ogrozili. Zato menimo, da
je treba neposredna plačila ohraniti tudi v prihodnji skupni kmetijski
politiki. Zaradi bolj ciljno usmerjenih plačil sicer kaže bolj poenotiti sheme
neposrednih plačil, s čimer bi odpravili sedanje izkrivljanje konkurenčnosti in
navezavo na zgodovinska plačila. Pri tem je treba upoštevati postopnost uvedbe
sprememb ter nacionalne in regionalne naravne in strukturne značilnosti v
kmetijstvu. Potrebne so rešitve, ki bodo proizvodno nevezane, hkrati pa bi
omogočale nadaljnji razvoj živinoreje. Vidimo jih v ohranitvi neposrednih
plačil kot sistemske, a ciljne podpore kmetijstvu, v obliki nadomestila za
izpolnjevanje višjih minimalnih zahtev glede varovanja okolja in dobrega
počutja živali, predvsem če jih gledamo z zornega kota tega, kar se zahteva od
pridelovalcev v tretjih državah. Ohraniti velja tudi možnost, da država članica
uvede nekatere posebne ukrepe, s katerimi zagotavlja uspešen razvoj kmetijstva
na/v posebno občutljivih območjih in sektorjih.
Nadaljnja liberalizacija in globalizacija, rast prebivalstva
in s tem povečano povpraševanje po hrani, odvisnost od energentov in možnih
negativnih učinkov podnebnih sprememb bodo prispevali k večjemu nihanju na
kmetijskih trgih. Zato menimo, da bo treba neposredna plačila tudi v prihodnje
dopolnjevati z ustreznimi ukrepi tržne cenovne politike v obliki učinkovite
varnostne mreže. Ker so ti ukrepi v izključni pristojnosti EU, pričakujemo
večjo odzivnost in prilagodljivost na tržne razmere v posameznih sektorjih ob
prevelikih tržnih nihanjih. Zdaj sta problem prašičereja in mlečni sektor.
Ukrepi, ki se izvajajo, ne bodo zadostni. Glede na stanje v mlečnem sektorju je
treba poleg učinkovitejših ukrepov tržne cenovne politike vzpostaviti rešitve
za uspešno delovanje celotne mlečnopredelovalne verige, da bi dosegli enakomernejšo
porazdelitev dodane vrednosti in pogajalskih moči med proizvajalci,
predelovalno industrijo in trgovino na drobno.
Razvoj podeželja – Slovenija se zavzema, da evropska politika
razvoja podeželja kot moderna, ciljno usmerjena politika skupaj s politiko
prvega stebra tudi po letu 2013 tvori neločljivo celoto. Ukrepi politike
razvoja podeželja bistveno dopolnjujejo ukrepe I. stebra tako pri spodbujanju
konkurenčnosti kmetijstva, izboljšanju kakovosti življenja na podeželju in
krepitvi ekonomske vitalnosti podeželskih območij kot tudi s ciljno naravnanimi
ukrepi, namenjenimi ohranjanju kmetijstva in s tem tipične kulturne krajine na
območjih s težjimi pogoji za kmetijsko dejavnost, izboljšanju dobrobiti živali
ter spodbujanju okolju prijaznejših kmetijskih praks, vključno s prilagajanjem
na določene nove izzive (blažitev in prilagajanje na podnebne spremembe,
ohranjanje biotske raznovrstnosti, trajnostno upravljanje z vodami,
pridobivanje energije iz obnovljivih virov ter prestrukturiranje mlečnega sektorja).
V okviru razprav o prihodnosti Skupne kmetijske politike se
bo Slovenija še posebej zavzemala za ohranitev izravnalnih plačil za kmetijska
gospodarstva na območjih z omejenimi možnostmi za kmetijsko dejavnost (OMD).
Med ta območja se namreč uvršča kar 86,3 odstotka površine države oziroma 74,2
odstotka vseh kmetijskih zemljišč v uporabi. V ukrep izravnalnih plačil OMD je
tako vključenih kar okoli 49 000 kmetijskih gospodarstev in 330 000 ha
kmetijskih površin v uporabi. Ta izjemno velik delež območij OMD in zanimanje
kmetovalcev za vključitev v ukrep potrjujeta, da so izravnalna plačila ključna
za ohranitev kmetijstva v Sloveniji, zaradi česar si bomo prizadevali za
ohranitev ukrepa in njegovo izpopolnitev, še posebno, če se bosta bistveno
spremenili višina in oblika neposrednih plačil.
Slovenija se bo z vidika prihodnosti Skupne kmetijske
politike zavzemala za ohranitev močnega II. stebra, izostritev njegove vloge in
vsebine. Zavzemamo se, da politika razvoja podeželja tudi v prihodnje krepi
večnamenskost kmetijstva in s tem zagotavljanje javnih dobrin v kmetijstvu.
Prav tako se z vidika širšega socio-ekonomskega razvoja podeželja, njegove
vezanosti na kmetijske in s kmetijstvom povezanih dejavnosti zavzemamo, da
ukrepi razvoja podeželja tudi po letu 2013 prispevajo h krepitvi ekonomske
vitalnosti na podeželju.
Gozdarstvo
Slovenija si bo še naprej prizadevala za zagotavljanje
pogojev za sonaravno trajnostno gospodarjenje z gozdovi v skladu z načeli
trajnosti ter varstva okolja in naravnih vrednot.
Nadaljevala bo tudi dejavno sodelovanje pri usklajevanju Uredbe
o nelegalni sečnji v okviru Sveta in se pri tem zavzemala za ukrepe, ki
bodo preprečevali tako sečnjo v Evropi in svetu, hkrati pa ne bodo preveč
administrativno obremenili lastnikov gozdov ter uvoznikov lesa in lesnih
izdelkov za trg EU. Slovenija bo kot ena od sopodpisnic pisma, ki ga je
naslednja predsedujoča Španija naslovila na Evropsko komisijo, posegala tudi v
razpravo o ukrepih, ki jih bo Komisija predvidela v zeleni knjigi o varstvu gozdov.
Naše sodelovanje bo potrebno tudi pri usklajevanju skupnega stališča EU v
iskanju najboljših načinov financiranja trajnostnega gospodarjenja z gozdovi za
izvajanje pravno nezavezujočega inštrumenta o vseh tipih gozdov v okviru Foruma
Združenih narodov za gozdove (UNFF). Slovenija se bo osredotočila na
usklajevanje skupnega stališča EU do pobude za konvencijo o gozdovih na
vseevropski ravni v okviru Ministrskih konferenc o varstvu gozdov v Evropi
(MCPFE).
Varna in kakovostna hrana
Slovenija med svoje prednostne naloge poleg konkurenčnega in
v prihodnost usmerjenega kmetijstva uvršča tudi zagotavljanje varne in
kakovostne hrane, vključno s spodbujanjem pridelave in proizvodnje
tradicionalnih vrst hrane, kot so izdelki z označbo geografskega porekla, geografsko
označbo, označbo višje kakovosti, označbo tradicionalnega ugleda ter ekološki
in integrirani izdelki.
Na področju varne hrane se bo Slovenija tudi v prihodnje
zavzemala za izvajanje integriranega pristopa varne hrane za zagotavljanje
enake ravni varovanja zdravja ljudi in varstva potrošnikov na območju EU ter
delovanje notranjega trga EU. Zato bo Slovenija podprla vsa prizadevanja na
evropskem nivoju za enotne in usklajene ukrepe v celotni prehranski verigi od
»njive do mize«. To vključuje tako veterinarski kot fitosanitarni nadzor v
prometu, pri pridelavi in predelavi hrane in krme ter postopke, povezane s
sistemom identifikacije in registracije živali, rejskimi programi in genskimi
viri v okviru zootehnike in gensko spremenjenimi rastlinami.
Na področju živil si bo Slovenija prizadevala za zastopanje
svojih interesov v okviru razprav za sprejem Uredbe o zagotavljanju
informacij o živilih potrošnikom. Prav tako Slovenija podpira nadaljevanje
razprav o novem zakonodajnem okviru za nova živila.
Glede gensko spremenjenih organizmov se junija 2010
predvideva predstavitev poročila Evropske komisije o vključitvi
socio-ekonomskih vplivov v postopke odobritev gensko spremenjenih organizmov.
Slovenija prednostno podpira nadaljevanje razprav na nivoju EU. Prav tako se
sredi leta 2010 pričakuje poročilo zunanjih presojevalcev glede izvajanja in
učinkovitosti dveh predpisov s področja gensko spremenjenih organizmov (Uredba
1829/2003 in Direktiva 2001/18). Republika Slovenija bo v razpravah zagovarjala
stališče previdnostnega principa ter bo glasovala proti uvajanju in možnosti
pridelave gensko spremenjenih organizmov. Zastopala bo stališče, da države
članice dobijo več možnosti za odločanje o pridelavi gensko spremenjenih
organizmov na njihovem območju. V procesu odobritve posameznega gensko
spremenjenega organizma bo zagovarjala pomembno vlogo neodvisnih znanstvenih
raziskav pri pripravi ocene tveganja.
Slovenija se bo kot država članica EU tudi aktivno
vključevala v razprave in priprave stališč EU za Codex Alimentarius, v okviru
katerega se oblikujejo mednarodni standardi, smernice in priporočila za živila.
Republika Slovenija bo pri tem zastopala stališče, ki bo poudarjalo interese
varstva potrošnikov ter varovanja zdravja ljudi, vključno z dobrimi poslovnimi
običaji v mednarodnem prometu z živili.
Veterinarske zadeve
Glede zdravstvenega varstva živali je v pripravi obsežna
prenova zakonodaje na ravni EU, saj se predvideva obsežen zakonodajni sveženj,
t.i. Zakon o zdravju živali. Sodelovanje Slovenije pri pripravi tega novega
zakona bo ena od prednostnih nalog na veterinarskem področju.
Pri mednarodnih zadevah v letih 2010 in 2011 pričakujemo
nadaljevanje pogajanj EU s tretjimi državami, ki so pomembne trgovske
partnerice, npr. Rusko federacijo, Kitajsko, ZDA, Kanado. Slovenija bo
pospešeno spremljala pogajanja s tistimi državami, v katerih ima tudi njena
industrija interes za izvoz.
Fitosanitarne zadeve
Pri zdravstvenem varstvu rastlin se je na ravni EU začela
ocena sedanje ureditve preprečevanja vnosa in širjenja rastlinskih škodljivih
organizmov, ki bo končana sredi leta 2010, nato pa se bo pripravila strategija
zdravstvenega varstva rastlin in po letu 2012 predlogi sprememb zakonodaje na
tem področju. Slovenija si bo na ravni EU prizadevala, da se sistemi preprečevanja,
odkrivanja in zatiranja posebno nevarnih rastlinskih škodljivih organizmov
ohranijo v sedanjem obsegu, okrepiti pa je treba spremljanje stanja, zgodnje
obveščanje in napovedovanje v okviru integriranega varstva rastlin in
invazivnih tujerodnih škodljivih organizmov.
Pričakujemo objavo Uredbe o dajanju fitofarmacevtskih
sredstev v promet in Okvirne direktive za doseganje trajnostne uporabe
pesticidov ter sprejetje Uredbe o statistiki pesticidov. V
naslednjih letih bo ključen poudarek na izvajanju novih zahtev, predvsem v
zvezi s spremembo nacionalne zakonodaje, vzpostavljanjem sistema zbiranja
podatkov o uporabi pesticidov in nacionalnim delovnim načrtom za zmanjšanje
tveganja zaradi uporabe pesticidov, ki ga morajo države članice predložiti
Evropski komisiji do leta 2011.
Na podlagi Akcijskega načrta za pregled predpisov Skupnosti o
trženju semena in razmnoževalnega materiala ter sorodnih zadev bo Komisija
pripravila osnutek nove Uredbe o semenu in razmnoževalnem materialu ter
jo v letu 2011 poslala Svetu. Slovenija podpira to pripravo, ker se bodo
predpisi z uredbo poenotili, njeno izvajanje pa bo učinkovitejše in
poenostavljeno glede na zdaj veljavnih 12 direktiv s tega področja. Podpira
tudi vrednotenje predpisov o varstvu žlahtniteljskih pravic Skupnosti, ki se bo
začelo v letu 2010.
Ribištvo
Slovenija v skladu s skupno ribiško politiko EU podpira
pobude, ki so namenjene ohranjanju in trajnostnemu upravljanju ribolovnih
virov.
V razpravi o reformi skupne ribiške politike se bo Slovenija
zavzemala za upoštevanje posebnih lastnosti malega priobalnega ribolova in
regionalnih posebnosti ribištva ter tudi potreb ribiških sektorjev, ki ne
uporabljajo ribolovnih kvot oziroma niso vključeni v ureditve ribolovnega
napora.
Slovenija se bo vključila v razpravo o določitvi natančnejših
izvedbenih pravil za novo Uredbo o nadzoru v ribištvu, da se pri
pripravi izvedbenih pravil upoštevajo že uveljavljene dobre prakse in da se
slovenskemu ribiškemu sektorju ne naložijo nepotrebne dodatne obremenitve.
Prav tako se bo Slovenija udeleževala usklajevanja držav
članic EU za zasedanja Generalne komisije za ribištvo v Sredozemlju (GFCM), da
se zaščitijo interesi slovenskega ribištva. Ker je za našo državo zelo pomembno
tudi ribogojstvo, bo Slovenija podprla pobude za izvajanje spremenjene
Strategije za trajnostni razvoj ribogojstva v Evropi.
OKOLJSKA POLITIKA
Horizontalni ukrepi – Slovenija si bo prizadevala za
doslednejšo vključitev okolja v sektorske politike EU. Pri pripravi
prenovljenega okoljskega akcijskega načrta EU podpira bolje opredeljene
prednostne naloge EU do leta 2020 in ustrezno mesto akcijskega načrta v
hierarhiji strateških evropskih načrtov, kakršna sta lizbonska strategija in
strategija trajnostnega razvoja. Med največje izzive in prednostne naloge EU po
mnenju Slovenije, poleg podnebnih sprememb, sodijo biotska raznovrstnost,
trajnostna proizvodnja in potrošnja, ravnanje z odpadki ter z njimi povezana
učinkovita raba obnovljivih in neobnovljivih naravnih virov, prav tako pa
upravljanje vodnih virov. Ustrezno mesto morajo najti tudi okolju prijazni
davčni ukrepi, vključno z okolju prijaznimi subvencijami.
Biotska raznovrstnost – naša država je s svojim deležem
območij Nature 2000 eden glavnih stebrov politike ohranjanja biotske
raznovrstnosti v EU. V pripravah na revizijo strategije EU za ustavitev
upadanja te raznovrstnosti po letu 2010 si bo prizadevala za dosledno
upoštevanje načel ohranjanja narave in večjo odgovornost drugih partnerjev v
EU. Posebno pozornost bo namenila trajnostnemu gospodarjenju z gozdovi ter
večji skladnosti in povezavi med ukrepi v zvezi s podnebnimi spremembami in
biotsko raznovrstnostjo.
Trajnostna proizvodnja in potrošnja – Slovenija si bo
prizadevala za čimprejšnji dogovor o manjkajočih elementih (na primer o
direktivi o energijskih nalepkah) iz širšega trajnostnega svežnja proizvodnje
in potrošnje.
Varstvo pred industrijskim onesnaževanjem – zaradi
celovitosti ter možnih velikih vplivov na gospodarstvo in zdravje ljudi bo
Slovenija glede industrijskega onesnaževanja namenila posebno pozornost prenovi
Direktive o zgornjih nacionalnih izpustih (t.i. Direktiva NEC) in
nadaljevanju pogajanj za prenovo direktive o preprečevanju industrijskega
onesnaževanja (t.i. direktiva IPPC). Področje je pomembno zlasti za Slovenijo,
ker je načrtovana prenova direktive o zgornjih nacionalnih izpustih neločljivo
povezana s sistemom ukrepov zmanjševanja izpustov toplogrednih plinov in
ukrepov za zmanjševanje izpustov prašnih delcev, pri kateri ima Slovenija z
izvajanjem že zdaj mnogo težav. Prav tako ima velike težave z izvajanjem
veljavne Direktive IPPC. Prizadevala si bo za pravo ravnovesje med
zaščito okolja in zdravjem ljudi ter iskala čim bolj stroškovno učinkovite
poti. Glede direktive se bo osredotočila na ustrezne rešitve za obstoječe
energetske objekte, ki bodo z letom 2023 prenehali obratovati.
Varstvo tal – prav tako se bo Slovenija zavzemala za
nadaljevanje razprave in za sprejetje Direktive o določitvi okvira za
varstvo tal, katere cilj je določiti skupno strategijo Skupnosti za varstvo
in trajnostno rabo tal. Želimo, da se skrb za tla vključi v druge politike EU,
da se ohrani vloga tal v trajnostni rabi, da se prepreči njihova ogroženost in
ublažijo negativni vplivi ter da se razvrednotena tla toliko obnovijo, da
ustrezajo sedanji in predvideni rabi. Pri tem pa menimo, da je treba državam
članicam zaradi zahtevnosti direktive pustiti dovolj časa za njeno izvajanje.
Vodna politika – Slovenija si bo še naprej prizadevala za
učinkovito upravljanje vodnih virov in usklajeno ukrepanje na ravni EU. Kakovost
pitne vode se mora prilagoditi novim zdravstvenim standardom, zagotoviti pa je
treba tudi konsistentno vodno politiko EU v skladu z Okvirno vodno direktivo.
V tem smislu Slovenija podpira pripravo revizije Direktive o pitni vodi
ter iskanje ustreznih rešitev za Sredozemlje in naraščajoče zahteve v tem
prostoru. Te zahteve imajo lahko hude posledice za ekosisteme, lahko pa tudi
povzročijo gospodarske in družbene omejitve. Zato je treba pripraviti ustrezne
strategije za uskladitev izboljšanja naravnih ekosistemov in ustrezno
upravljanje vodnih virov.
PRAVOSODJE IN NOTRANJE ZADEVE
Pravosodno sodelovanje
Slovenija pozdravlja prizadevanje EU glede prihodnjega
razvoja pravosodja in meni, da je treba osrednje mesto pri tem nameniti
nadaljnjemu pravosodnemu sodelovanju ter vzajemnemu priznavanju in izvrševanju
sodnih odločb. Pri določitvi političnih smernic za naslednjih pet let se
Slovenija zavzema za sprejetje kakovostnega stockholmskega programa in
učinkovitega delovnega načrta za njegovo izvajanje.
Podpira tudi izboljšanje sodelovanja med sodnimi organi in
razumevanja različnih pravnih sistemov. Zagotoviti bi bilo treba tudi boljši
dostop do poglavitnih zakonov drugih držav članic.
EU vse bolj postaja enotni prostor, ki omogoča vse
učinkovitejše izvajanje pravic prostega pretoka oseb, storitev in kapitala. To
pa pomeni vse več razmerij s čezmejnim učinkom, ki odsevajo v vsakdanjih
situacijah in vključujejo tudi najobčutljivejši segment prebivalstva, otroke.
Da bi vsem zagotovili čim večjo pravno varnost, je za Slovenijo nadvse
pomembno, da so postopki čim učinkovitejši, čim cenejši in kar je le mogoče
poenostavljeni. Zato je nujno potreben sistem polnega medsebojnega priznavanja
sodnih odločb.
Slovenija se zavzema za izboljšanje dostopa do pravnega
varstva za podjetja in za posameznike ter za uvajanje elektronskega poslovanja
predvsem v različnih čezmejnih postopkih. V tem smislu podpira tudi
vzpostavitev in delovanje evropskega portala E-pravosodje, pri katerem bo
pomembno slediti načrtovanim vsebinskim in časovnim okvirom za izvajanje, ki so
bili opredeljeni v Akcijskem načrtu za e-pravosodje.
Posebno pozornost in sredstva je treba nameniti izobraževanju
pravosodnih delavcev in izmenjavi dobrih praks, predvsem v obstoječih
institucijah. Pri tem bo zelo pomembna tudi vloga Evropske pravosodne mreže.
Kazenske zadeve – glede pravosodnega sodelovanja v kazenskih
zadevah sta bolj kakor sprejemanje novih instrumentov bistveni ovrednotenje in
izvajanje vseh doslej sprejetih okvirnih sklepov.
Slovenija meni, da je treba pospešeno nadaljevati delo pri
določitvi minimalnih procesnih standardov obdolžencev v kazenskih postopkih.
Pričakuje tudi napredek pri obravnavanju položaja žrtev in ranljivih oseb v
kazenskih postopkih.
Civilnopravne zadeve – na civilnem področju se Slovenija
zavzema za postopno odpravljanje vmesnih ukrepov (eksekvatur), ki so potrebni
za izvršitev sodnih odločb, izdanih v drugi državi članici. Pri tem podpira
določitev minimalnih procesnih standardov in po potrebi usklajevanje
kolizijskih pravil. Izboljšati bo treba učinkovitost čezmejnih izvršb.
Pri urejanju družinskega prava si Slovenija želi še večjega
napredka, čeprav se zaveda, da gre za posebno področje, na katerem obstajajo
velike tradicionalne razlike med nacionalnimi ureditvami.
Slovenija podpira delo glede dednega prava, tako pa določitev
enotnih pravil mednarodne pristojnosti in kolizijskih pravil. Zavzema se tudi
za nadaljevanje dela glede evropskega pogodbenega prava v skladu z zaključki,
ki jih je že večkrat sprejel Svet EU.
Pravosodje v zunanjih odnosih – v zunanjih odnosih Slovenija
podpira vzpostavitev tesnejših odnosov z državami kandidatkami in možnimi
kandidatkami. Okrepiti je treba sodelovanje z njimi in oblikovati programe, ki
jim bodo olajšali prevzem pravnega reda EU, pa tudi stike in sodelovanje z
organi in institucijami EU. Še posebno bi bilo koristno, če bi bile te države
čim bolj vključene v programe EU za izobraževanje v pravosodju.
Prav tako se Slovenija zavzema za širitev teritorialne
veljavnosti zakonodaje EU na države kandidatke in morebitne države kandidatke,
predvsem na države zahodnega Balkana, kakor je to urejeno za Norveško,
Islandijo in Švico z Lugansko konvencijo. Slovenija podpira zamisel, da
EUROJUST vzpostavi z državami kandidatkami in možnimi kandidatkami primerno obliko
sodelovanja.
Slovenija se zavzema tudi za izboljšanje sodelovanja s Svetom
Evrope, predvsem v zvezi z oblikovanjem in izvajanjem standardov o človekovih
pravicah.
Temeljne pravice
Slovenija si bo prizadevala za dosledno spoštovanje
človekovih pravic, vključno s posebnimi pravicami tradicionalnih narodnostnih,
etničnih in jezikovnih manjšin ter njihovih pripadnikov.
Hkrati se bo zavzemala za takšen razvoj manjšinskih pravic v
EU, ki bo vključeval skupna merila in standarde varstva.
Priseljevanje in azil
Slovenija meni, da morajo biti pravice migrantov primerno
pravno urejene in uravnotežene, pri čemer je treba upoštevati splošnost
človekovih pravic. Skupna migracijska politika EU naj vključuje potrebo po
usklajenosti z drugimi ustreznimi politikami EU, med drugim z razvojnim
sodelovanjem, in posebne potrebe na trgih dela v državah članicah ter podpira
tiste dejavnosti EU in njenih držav članic, ki bodo usmerjene v načrtno in
selektivno priseljevanje v okviru dialoga z državami izvora.
Za zakonite migracije Slovenija meni, da je treba zagotoviti
predvsem ustrezno uveljavitev vseh zakonodajnih aktov v vseh državah članicah,
nato pa bi veljalo oceniti izvajanje celotnega svežnja s tega področja. Poleg
tega je treba zagotoviti sprejetje kakovostnih besedil preostalih aktov,
določenih v haaškem programu oziroma v delovnem načrtu za njegovo izvedbo:
predlog Direktive o enotnem dovoljenju, ki je že v postopku sprejemanja,
ter predloga Direktive o postopkih, ki urejajo vstop, začasno prebivanje in
prebivanje sezonskih delavcev, ter Direktive o plačanih pripravnikih in
premeščencih znotraj podjetja, ki ju bo Evropska komisija predstavila v
kratkem.
Slovenija podpira dolgoročni predlog Evropske komisije za
pripravo zakonika Skupnosti o priseljevanju, vendar tega ni mogoče načrtovati v
naslednjem petletnem obdobju. Lahko pa bi bil v tem času narejen prvi korak –
opravljena bi bila lahko konsolidacija (združitev) vse obstoječe
zakonodaje in, kakor že omenjeno, z ustreznim ovrednotenjem ugotovljena
morebitna neskladja. Šele na naslednji stopnji bi se celotno področje lahko
uredilo v enotnem zakoniku.
V skladu s haaškim programom, ki je določil politike
notranjih zadev za obdobje 2000–2005, z akcijskim načrtom za njegovo izvajanje
ter za zagotovitev večje usklajenosti in boljših standardov zaščite v
prihodnjem skupnem evropskem azilnem sistemu je Evropska komisija decembra 2008
predlagala t.i. prvi azilni sveženj zakonodajnih predlogov, v katerem so akti:
sprememba Recepcijske direktive, sprememba Dublinske uredbe in
sprememba Uredbe EURODAC. Februarja 2009 sta sledila še predloga dveh
novih aktov: predlog Uredbe o ustanovitvi Evropskega urada za podporo azilu
in predlog Uredbe, ki sredstva iz Evropskega sklada za begunce namenja tudi
za delovanje tega urada. Evropska komisija je 21. oktobra predlagala še
t.i. drugi azilni sveženj, ki vsebuje spremembo Kvalifikacijske direktive
in spremembo Postopkovne direktive.
Slovenija pozdravlja nadaljevanje dela v zvezi z azilnim
svežnjem, saj ta predstavlja pomemben korak k usklajevanju azilnih sistemov v
EU. Na tej stopnji si je treba prizadevati, da bodo sprejeti akti ustrezne
kakovosti in bodo omogočali dosego zastavljenega cilja. Slovenija tudi meni, da
je treba pred pripravo novih zakonodajnih pobud temeljito analizirati učinkovitost
obstoječe zakonodaje in instrumentov z azilnega področja. EU si mora
prizadevati za sprejetje takšnih določb, ki ne bodo preveč dodatno obremenile
držav članic in ki bodo omejevale oziroma onemogočale zlorabo azilnega sistema.
Slovenija se zavzema za ustrezno prilagoditev rokov za sprejetje in izvajanje
aktov iz obeh azilnih svežnjev. Zaradi veliko aktov na tem področju in preveč
možnih izjem še meni, da leto 2012 kot prvotni cilj za vzpostavitev evropskega
azilnega sistema ni dosegljivo.
Ves čas je Slovenija podpirala čimprejšnjo vzpostavitev
Evropskega podpornega azilnega urada in na ustanovitev vezano odločbo o
preusmeritvi sredstev iz Evropskega sklada za begunce. Ta urad bo okrepil
praktično sodelovanje med državami članicami ter izmenjavo informacij in dobrih
praks z azilnega področja. Uredba o azilnem uradu naj bi bila sprejeta
do konca leta 2009, tako da bi urad začel delovati že v letu 2010.
V skladu z Zakonom o mednarodni zaščiti, ki ureja tudi
izvajanje programov trajnih preselitev beguncev, je Slovenija v duhu
solidarnosti v EU že izrazila pripravljenost, da sodeluje pri izvedbi pilotnega
projekta notranje preselitve, ki ga je Evropska komisija predlagala za Malto. S
tem projektom naj bi se na prostovoljni podlagi v druge države članice preselilo
določeno število beguncev z Malte, ki zaradi preskromnih zmogljivosti sama ne
zmore zagotavljati osnovnih pogojev za življenje, zdravje in vključevanje teh
ljudi.
V okviru globalnega pristopa do migracij Slovenija kot potezo
solidarnosti pozdravlja začetek razprave o ustanovitvi skupnega programa EU za
ponovno naselitev, s katerim bi se omogočila preselitev beguncev iz tretjih
držav v EU. Slovenija poudarja, da mora pristop držav članic k programom trajne
preselitve beguncev ostati prostovoljen, vsaka država članica mora zunanjo
razsežnost azila prilagoditi posebnostim svoje migracijske politike in
integracijskim zmogljivostim.
Slovenija podpira tudi predloge za krepitev Agencije za
vodenje operativnega sodelovanja na zunanjih mejah Evropske unije (FRONTEX).
FRONTEX bi moral v prihodnje organizirati celovitejše skupne operacije, ki
vključujejo nadzor meje, po možnosti v sodelovanju s tretjimi državami, od
koder v EU pride največ priseljencev, opravljanje intervjujev z nezakonitimi
priseljenci, večji poudarek pa bi bilo treba nameniti skupnim letom za
vračanje. Prav tako Slovenija meni, da je bila agencija FRONTEX ustanovljena za
izboljšanje sodelovanja med državami članicami pri nadzoru celotne zunanje
meje, zato ne more in ne sme namesto nekaterih članic prevzemati odgovornosti
za varovanje zunanjih meja EU.
Vizumska politika
Slovenija se bo še naprej posebej zavzemala za dokončno
odpravo vizumskih obveznosti za državljane vseh držav regije, saj Bosna in
Hercegovina ter Albanija še nista izpolnili vseh postavljenih pogojev. Da bi
jih obe lahko izpolnili, je Slovenija že ponudila potrebno praktično pomoč in
politično podporo Bosni in Hercegovini, podobno pa je Albaniji predlagala tudi
Italiji.
Policijsko sodelovanje
Kar zadeva zagotavljanje varnosti državljanov, sta temeljna
izziva EU boj proti organiziranemu kriminalu in terorizmu. Slovenski organi se
zavzemajo za krepitev policijskega sodelovanja pri izmenjavi podatkov in
informacij, skladno z načelom dostopnosti in v okviru varstva zasebnosti, pri
čemer uveljavitev Lizbonske pogodbe daje zagotovilo, da se bodo že zdaj visoko
postavljeni standardi varstva osebnih podatkov v EU tudi v odnosu do tretjih
držav razvijali naprej. Pomembna je čimprejšnja vzpostavitev schengenskega
sistema druge generacije (SIS II) ali ob neuspehu nadgradnja delujočega
schengenskega informacijskega sistema, čim prejšnje omogočenje dostopa organom
za odkrivanje in preiskovanje kaznivih dejanj tudi do zbirke EURODAC ter, kot
tretje pomembno orodje, nadaljevanje postopka vzpostavljanja vzajemnega
elektronskega dostopa do nekaterih zbirk podatkov (izvajanje t.i. prümskih
sklepov). Podpiramo tudi ustanovitev agencije EU, ki bo odgovorna za
upravljanje obsežnih informacijskih sistemov. Slovenija se predvsem zavzema za
nadaljnjo krepitev operativnega policijskega sodelovanja svojih organov bodisi
s sosednjimi bodisi drugimi državami EU in tretjimi državami, še posebno z
zahodnega Balkana.
Varovanje zunanje meje EU je pomemben element notranje
varnosti. To področje je eno od prednostnih nalog Slovenije.
Slovenija meni, da je treba čim prej vzpostaviti delovanje
sistemov SIS II in VIS oziroma ob neuspešni vzpostavitvi SIS II čim prej preiti
na alternativni sistem. Podpira tudi predlog Evropske komisije za vzpostavitev
evropskega sistema registracije vstopa in izstopa. Slovenija meni, da je treba
zagotoviti učinkovitost takšnega sistema, zato si bo prizadevala za njegovo
postopno vzpostavitev. Zavzema se tudi za oblikovanje minimalnih skupnih
standardov izvajanja nadzora v notranjosti, ker bi se tako lahko policije držav
članic bolje odzvale na informacijo o prekoračitvi prebivanja, zabeleženega v
vstopno-izstopnem sistemu. Kot turistična in tranzitna država želi Slovenija ob
uveljavitvi takšnega sistema ohraniti obstoječo pretočnost meje s Hrvaško in se
izogniti nepotrebnim zastojem. Poleg pretočnosti meje je za Slovenijo zelo
pomembna sorazmernost takšnih ukrepov glede na spoštovanje temeljnih človekovih
pravic in svoboščin, predvsem glede na posege v nedotakljivost posameznika in
obstoječe visoke standarde ravni zaščite osebnih podatkov.
Pri pripravi novega mehanizma schengenskega ocenjevanja si bo
Slovenija prizadevala, da ne bo novih vzporednih struktur ter da bo upoštevano
ustrezno ravnotežje pristojnosti in odgovornosti med državami članicami in
Evropsko komisijo.
Slovenija si bo prizadevala tudi za učinkovit boj proti
trgovini z ljudmi, in sicer z delovanjem doma in v regiji. Spodbujala bo
nastanek skupnih preiskovalnih skupin z državami v regiji (zahodni Balkan in
druge države članice, ki ležijo na tej poti ali kot tranzitne ali kot ciljne
države).
Varnostne razmere na zahodnem Balkanu so prednostnega pomena
za Slovenijo. Zato naša država podpira nadaljevanje in krepitev sodelovanja
držav članic EU z državami tega območja v boju proti organiziranemu kriminalu
in terorizmu. Vendar pa bi bilo po njenem mnenju treba vzpostaviti skupni
mehanizem tovrstnega sodelovanja, v katerem bi se povezale vse obstoječe in
nove pobude, tako pa bi zagotovili njihovo konsistentnost, preglednost in
učinkovitost.
Slovenija si bo prizadevala za vzpostavitev prenosa
zakonodaje EU o pravosodju in notranjih zadevah še pred dodelitvijo statusa
kandidatke, saj je bil z izpolnjevanjem pogojev iz kažipota za vizumsko
liberalizacijo v državah zahodnega Balkana že dosežen velik in pomemben
napredek, ki bi ga bilo treba nadaljevati tudi po uveljavitvi vizumske
liberalizacije.
Podpira tudi sodelovanje EU z ZDA glede vseh oblik sodobnih
varnostnih izzivov ter začetek pogajanj o temeljnem sporazumu med EU in ZDA o
odnosih glede pravosodja in notranjih zadev. S poudarkom na vzajemnosti v
odnosih z ZDA podpira tudi vsakršna skupna prizadevanja EU, ki bodo olajšala
potovanja, poslovne dejavnosti in vzajemno obveščanje.
Carinsko sodelovanje
Sodelovanje med carinskimi administracijami na področju
kazenskih zadev je pomembno za boj proti raznim oblikam goljufij in kaznivih
dejanj, ki imajo negativen vpliv na družbo, zdravje ljudi in prihodke držav.
Poglobljeno sodelovanje med policijo, carinsko službo, Europolom, Frontexom in
drugimi službami pripomore k izboljšanju varnosti in večji učinkovitosti v boju
zoper organiziran kriminal. Slovenija se bo zavzemala za večjo uporabo in
nadaljnji razvoj carinskega informacijskega sistema (CIS), vključno s sistemom
identifikacijske baze carinskih datotek za vpogled v tekoče preiskave (FIDE)
ter izmenjavo informacij na podlagi konvencije Neapelj II. Aktivno se bo
vključevala v izvajanje skupnih carinskih operacij in druge oblike mednarodnega
operativnega sodelovanja.
Civilna zaščita
Slovenija si bo še nadalje prizadevala za celovit pristop pri
obvladovanju nesreč, ki ga je uspešno začrtala že med svojim predsedovanjem. To
pomeni, da bo poleg krepitve civilne zaščite, ki ji Lizbonska pogodba prvič
daje jasno pravno podlago, in odzivne faze nasploh namenila posebno pozornost
opozarjanju na nujnost izvajanja ukrepov na področju preventive in obnove ter
povezovanju vseh faz obvladovanja nesreč – ne glede na njihove vzroke. Pri tem
bo dosledno zagovarjala načela subsidiarnosti in proporcionalnosti pri pripravi
ukrepov ter solidarnosti pri odzivu na večje nesreče bodisi v EU bodisi v
tretjih državah.
ZUNANJE ZADEVE IN OBRAMBA
Zahodni Balkan in širitev
Zahodni Balkan in širitev EU v to regijo ostajata prednostni
nalogi slovenskega delovanja v EU. Slovenija si bo še naprej prizadevala za
približevanje in vključevanje držav zahodnega Balkana (Hrvaška, Makedonija,
Črna gora, Albanija, Srbija, Bosna in Hercegovina, Kosovo) ter Turčije in
Islandije ob upoštevanju izpolnjevanja pristopnih pogojev. V tej luči ostaja
ključno spoštovanje načela dobrososedskih odnosov. Širitveni proces je
najboljši način za spodbujanje držav k izvajanju reformnih procesov. Celotnemu
zahodnemu Balkanu mora EU še naprej namenjati ustrezno pozornost, saj je le na
ta način in z jasno izraženo zavezanostjo nadaljevanju širitvenega procesa
mogoče zagotavljati trajni razvoj in uravnoteženost. Slovenija bo izražala tudi
jasno podporo nadaljevanju procesa vizumske liberalizacije in njeno čimprejšnjo
uveljavitev za vse države regije zahodnega Balkana.
Hrvaška začenja odločilno obdobje pristopnih pogajanj. Kljub
napovedi Komisije, da bi jih Hrvaška lahko zaključila v letu 2010, če bo
izpolnila vse pristopne pogoje, Slovenija poudarja, da bosta nadaljnja hitrost
pogajanj in njihov zaključek odvisna predvsem od hrvaškega napredka pri
izpolnjevanju pogojev za odprtje oziroma začasno zaprtje posameznih pogajalskih
poglavij, izpolnjevanja obveznosti iz pogajalskega okvira in
stabilizacijsko-pridružitvenega sporazuma ter izvajanja revidiranega
pristopnega partnerstva. Na podlagi že doseženega napredka mora Hrvaška
okrepiti prizadevanje na področjih reforme pravosodja, javne uprave, boja proti
korupciji in organiziranemu kriminalu, pravic manjšin (vključno z vrnitvijo
beguncev) in sojenja za vojne zločine. Reševanje vprašanja dostopa do
dokumentov za Mednarodno kazensko sodišče za vojne zločine v nekdanji
Jugoslaviji je še naprej ključno. Hrvaška si mora dejavno prizadevati za
dobrososedske odnose in regionalno sodelovanje, vključno z napredkom pri
odpravi dvostranskih vprašanj, predvsem mejnih. Slovenija bo še naprej
podpirala članstvo Hrvaške v EU na podlagi doslednega izpolnjevanja vseh meril,
vključno s spoštovanjem načela dobrososedskih odnosov na podlagi pogajalskega
okvira, in ščitila slovenske interese v posameznih poglavjih pristopnih
pogajanj EU s Hrvaško, še posebno glede prostega pretoka na področjih kapitala,
ribištva, energetike in pravosodja ter zagotovitve ustreznega poslovnega
okolja.
Turčija – Pristopna pogajanja s Turčijo so dosegla
zahtevnejšo fazo, ki od te države zahteva okrepitev prizadevanja za
izpolnjevanje pogojev. Izboljšati mora še številna področja, vključno s svobodo
izražanja, tiska in veroizpovedi. Ob sklicevanju na sklepe Evropskega sveta iz
decembra leta 2006 in Deklaracijo z dne 21. septembra 2005 je Svet ministrov na
zasedanju 8. decembra 2009 z obžalovanjem ugotovil, da Turčija kljub številnim
pozivom še vedno zavrača izpolnjevanje zavez o polnem in nediskriminatornem
izvajanju Dodatnega protokola k Pridružitvenemu sporazumu med Evropsko
skupnostjo in Turčijo, zato Svet ministrov ostaja pri ukrepih iz leta 2006:
Turčija ne more odpreti osmih poglavij ter začasno zapreti nobenega drugega
poglavja, dokler v celoti ne izpolni obveznosti. Svet ministrov je prav tako
ocenil, da ni prišlo do napredka v odnosih s Ciprom, zato je pozval Evropsko
komisijo, naj pozorno spremlja in poroča o vseh vprašanjih, ki jih zajema
Deklaracija z dne 21. septembra 2005. Kot je poudarjeno v pogajalskem okviru,
Svet ministrov prav tako pričakuje, da bo Turčija aktivno podprla nadaljevanje
pogajanj pod okriljem ZN, s ciljem najti celovito, pravično in življenjsko
rešitev vprašanja Cipra, ki bo skladna z resolucijami Varnostnega sveta ZN in
načeli, na katerih je osnovana EU. Pristopni proces z EU daje Turčiji močno
spodbudo za okrepitev demokracije, spoštovanja človekovih pravic in nadaljnjo
posodobitev države. Turčija ima ključno vlogo pri regionalni varnosti in oskrbi
z energijo. V tej luči bo Slovenija še naprej podpirala zavzemanje te države za
članstvo v EU.
Makedonija – Slovenija podpira odločitev Evropske komisije iz
oktobra 2009, da Svetu EU priporoči začetek pristopnih pogajanj s to državo.
Slovenija si bo prizadevala, da se ta pogajanja začnejo v razumnem času, po
možnosti že med španskim predsedovanjem. Pri tem bo Makedonijo spodbujala in ji
dajala podporo pri nadaljevanju reformnih procesov in premagovanju drugih ovir
na poti v EU, še naprej pa bo poudarjala pomen dobrososedskih odnosov.
Črna gora – Slovenija Črno goro v celoti podpira in ji nudi
konkretno pomoč pri približevanju EU, predvsem v zvezi z bojem proti korupciji
in organiziranemu kriminalu, pri tem pa za zgled postavlja njeno konstruktivno
regionalno politiko in vzorno mednarodno sodelovanje.
Albanija – Slovenija podpira približevanje Albanije Evropski
uniji. V skladu s poročilom Evropske komisije o albanskem napredku v letu 2009
bodo prihodnja prednostna področja sodelovanja Slovenije z Albanijo krepitev
boja proti korupciji in organiziranemu kriminalu, krepitev političnega dialoga
in pravne države ter izpolnitev pogojev za vizumsko liberalizacijo.
Srbija – Slovenija na podlagi sklepov Sveta ministrov z dne
8. decembra 2009 podpira začetek izvajanja začasnega trgovinskega sporazuma med
EU in Srbijo, kar bo omogočilo okrepljeno trgovinsko menjavo med državami EU in
Srbijo, zavzemala pa se bo tudi za odločitev o začetku ratifikacije
stabilizacijsko-pridružitvenega sporazuma s strani EU, po možnosti že do konca
španskega predsedovanja. V letu 2010 bo Slovenija še naprej Srbijo spodbujala k
nadaljnjemu sodelovanju z ICTY, h konstruktivnemu regionalnemu sodelovanju in
nadaljevanju dobrososedskih odnosov z vsemi državami regije ter z
naklonjenostjo obravnavala morebitno prošnjo Srbije za članstvo v EU.
BiH – Bosna in Hercegovina bo ostala država, v kateri je
delovanje EU najbolj prisotno. Nadaljevala se bodo prizadevanja za izpolnitev
pogojev in ciljev za zaprtje Urada visokega predstavnika (OHR) ter s tem
povezane okrepljene prisotnosti EU v državi. Slovenija bo še naprej podpirala
usklajevanje ustavnih reform, dvostransko se bo zavzemala za pospešitev teh
procesov in izpolnitev pogojev za napredovanje k EU. To velja zlasti za
vizumsko področje, glede katerega Evropska komisija izraža pripravljenost, da
ob izpolnjenih pogojih do sredine leta 2010 pripravi priporočilo o odpravi
vizumske obveznosti.
Kosovo – ustrezna vključitev Kosova v regionalno perspektivo
EU je eden ključnih izzivov skupne zunanje in varnostne politike v letu 2010.
Slovenija podpira predloge Evropske komisije za postopno vključevanje Kosova v
regionalne projekte EU. Od kosovskih oblasti pa pričakuje, da bodo uresničile
zaveze s poudarkom na položaju in pravicah manjšinskih etničnih skupnosti.
Slovenija bo Kosovo spodbujala k regionalnemu sodelovanju. Tudi v prihodnje bo
velikega pomena korektno sodelovanje z misijo EULEX.
Islandija je prošnjo za članstvo v EU vložila julija 2009.
Slovenija podpira to njeno prizadevanje. Pri tem pa poudarja potrebo po
spoštovanju načel enake obravnave in lastnih dosežkov ter potrebo po ohranitvi
pozornosti širitve na zahodni Balkan.
Za usmeritve glede razvojnega sodelovanja Slovenije
predstavlja zahodni Balkan prednostno regijo.
Na podlagi evropskih spoznanj o pomenu kulture kot nosilke
razvoja bo Slovenija delovala v skladu s svojimi usmeritvami razvojne pomoči.
Prizadevala si bo za posebno pozornost držav članic EU in Evropske komisije do
zahodnega Balkana tudi pri pripravi sektorske in regionalne strategije EU za
usklajeno in sistematično vključevanje kulture v zunanje odnose EU, kakor to
izhaja iz sklepov Sveta EU o spodbujanju kulturne raznovrstnosti in
medkulturnega dialoga v zunanjih odnosih EU in njenih držav članic iz leta
2008, upoštevajoč regionalne posebnosti. Spodbujala bo sinergije med
institucijami EU, njihovimi programi in projekti ter drugimi državami in
mednarodnimi donatorji za regionalno sodelovanje v kulturi, krepitev pretoka
ustvarjalcev v kulturi in vzpostavitev kulturne infrastrukture na zahodnem
Balkanu. S predstavitvami ali izmenjavami dobrih praks in mreženj na področju
regionalnega sodelovanja v kulturi bo Slovenija spodbujala tudi transregionalno
sodelovanje ter povezovanje zahodnega Balkana z južno in vzhodno evropsko
soseščino.
Sosedstvo
Evropska sosedska politika – Slovenija se kot država, ki je
zgodovinsko in geografsko povezana s sredozemsko in vzhodnoevropsko soseščino
EU, zavzema za celovito krepitev odnosov med EU in državami evropske sosedske
politike. Ta se lahko krepi samo kot celota obeh razsežnosti, južne in vzhodne.
Slovenija bo še naprej podpirala načelo diferenciacije kot ključno načelo
evropske sosedske politike tudi v zvezi s krepitvijo in nadgradnjo odnosov
posameznih držav soseščine z EU.
Vzhodno partnerstvo – po našem mnenju je pomembno, da se
državam vzhodnega partnerstva ponudijo mehanizmi in instrumenti, ki so bili
prepoznani pri njegovi vzpostavitvi in ki prinašajo spodbudo za nadaljevanje
reformnih procesov in približevanje EU. V skladu z načelom diferenciacije je
njihova uresničitev odvisna od hitrosti in stopnje teh procesov v državah
samih.
Ukrajina, Belorusija in Moldavija – glede na gospodarske
interese, ki jih ima Slovenija v tej regiji, bi veljalo tudi naprej vidno
podpirati približevanje navedenih držav EU. Pri Ukrajini in Moldaviji bi lahko
razmislili tudi o vidnejši podpori perspektivi članstva v EU. To bi se moralo
kazati v zagotavljanju nemotenih in ugodnih pogojev za poslovanje slovenskih
podjetij na njihovih trgih. Slovenija bi se morala bolj vključiti v pomoč pri
reformnih procesih, predvsem glede ustavnih sprememb in boja proti korupciji.
Slovenija bo nadaljevala sodelovanje z Moldavijo, ki poteka v okviru sporazuma
o mobilnem partnerstvu.
Srednja Azija – Slovenija se bo zavzemala za krepitev
političnega dialoga in sodelovanja na različnih področjih z državami Srednje
Azije, kar je pomembno zaradi vloge le-teh v širši regiji, za povečanje
varnosti in uravnoteženosti ter za področje energetike. Še naprej si bo
prizadevala za sodelovanje z omenjenimi državami v okviru strategije EU za
Srednjo Azijo ter za vzpostavitev partnerskega odnosa na podlagi sporazumov o
partnerstvu in sodelovanju.
Južni Kavkaz – Slovenija bo namenjala posebno pozornost
reševanju zamrznjenih konfliktov v Moldaviji in državah Južnega Kavkaza. Brez
teh rešitev kljub uspešno izvedenim reformnim procesom ni mogoče pričakovati
dokončne uravnoteženosti. V tem pogledu lahko instrumenti, predvideni z
Vzhodnim partnerstvom, odigrajo zelo pomembno vlogo. Države te regije je treba
še naprej pozivati k dejavni udeležbi v obeh razsežnostih navedenega
partnerstva (dvostranski in večstranski). Slovenija podpira začetek pogajanj za
sklenitev pridružitvenih sporazumov z državami Južnega Kavkaza (Armenija,
Azerbajdžan in Gruzija).
Države širšega Bližnjega vzhoda – strateška lega in zaloge
naravnih bogastev, predvsem nafte in plina, potiskajo te države po sodobnem
načinu dajanja prednosti gospodarski diplomaciji v ospredje slovenske
zunanjepolitične strategije. Poleg naravnih bogastev je ta regija pomembna v
mednarodnem političnovarnostnem okolju in je tako za Slovenijo tudi politično
zanimiva.
Slovenija bo še naprej podpirala čimprejšnji podpis
pridružitvenega sporazuma s Sirijo in okvirnega sporazuma z Libijo, katerega
končni rezultat bo temeljit in celovit prostotrgovinski sporazum EU-Libija, ki
bo med drugim vzpostavil preglednejši okvir za trgovanje in naložbe v Libiji.
Palestina – Slovenija si bo še naprej prizadevala za celovito
izvajanje začasnega pridružitvenega sporazuma s Palestinsko upravo, ki bo
prispeval k palestinskemu gospodarstvu.
Unija za Sredozemlje – z evropskimi in sredozemskimi državami
je treba krepiti sodelovanje tudi v okviru Unije za Sredozemlje in
Evro-sredozemske univerze (EMUNI). Neposreden trajni prispevek Slovenije k
enotnemu evro-sredozemskemu prostoru visokega šolstva, znanosti in raziskav je
prav Evro-sredozemska univerza s sedežem v Piranu. S krepitvijo političnih
odnosov se veča tudi verodostojnost Slovenije v EU in širši mednarodni
skupnosti.
Naša država se bo zavzemala za vzpostavitev evropske kulturne
politike v Sredozemlju s podporo uravnoteženemu razvoju in sodelovanju mrež
civilne družbe, vključno s Fundacijo Anna Lindh (ALF), po uveljavljenih
načelih. Spodbujala bo sinergije med institucijami EU ter drugimi državami,
partnerji in civilno družbo za okrepitev medkulturnega dialoga, sodelovanja in
pretoka ustvarjalcev v kulturi. Prizadevala si bo za transregionalno
sodelovanje v kulturi in za prenos dobrih praks. Še naprej bo poudarjala
zaščito človekovih pravic, zlasti pa uveljavljanje pravic otrok v oboroženih
spopadih v vseh prednostnih državah regije (Palestina, Izrael, Irak in
Libanon).
Države Zaliva – izkoristiti je treba njihove gospodarske
zmogljivosti, saj so nekatere države Zaliva v zadnjem času naredile velik korak
naprej in postale eno od svetovnih gospodarskih središč. Slovenija bo še naprej
podpirala zaključek prostotrgovinskih pogajanj s Svetom za sodelovanje v
Zalivu. Regija je tudi v središču razprave o krepitvi medkulturnega dialoga, ki
je bil ena od prednostnih nalog našega predsedovanja Svetu EU.
EU kot globalni akter
Odnosi s strateškimi partnerji (ZDA, Ruska federacija,
Kanada, Kitajska, Japonska, Brazilija, Indija …) – odnosi z ZDA in Rusko
federacijo kot dvema strateškima partnericama so ključnega pomena za
zagotavljanje varne in predvidljive mednarodne skupnosti. Slovenija razvija in
poglablja sodelovanje in strateško partnerstvo z Združenimi državami Amerike z
dvostranskim povezovanjem in delovanjem v okviru čezatlantskih odnosov. Ključna
področja sodelovanja EU z ZDA, ki so v interesu Slovenije, so: zahodni Balkan,
učinkovit multilateralizem, človekove pravice, boj proti terorizmu,
organiziranemu kriminalu in trgovini z ljudmi, neširjenje jedrskega orožja,
preprečevanje konfliktov in krizno upravljanje, preprečevanje podnebnih
sprememb in spopadanje z njimi, krepitev gospodarskega sodelovanja prek
Transatlantskega ekonomskega sveta, razvojno sodelovanje in krepitev
sodelovanja na področju energetike predvsem prek novoustanovljenega Sveta za
energetiko. Čezatlantski odnosi obsegajo tudi sodelovanje s Kanado, pri čemer
se Slovenija zanima posebno za sodelovanje na multilateralnem področju ter za
krepitev gospodarskih odnosov med EU in Kanado, še zlasti v luči sklenitve
novega celovitega sporazuma o gospodarskem in trgovinskem sodelovanju. Za
Slovenijo so pomembni tudi nadaljnja širitev brezvizumske ureditve,
nezaostrovanje drugih pogojev za vstop v ZDA in odprava vizumov za Kanado za
vse države članice EU.
Slovenija si bo še naprej prizadevala za odprt in
neobremenjen dialog ter vzpostavitev strateškega partnerstva med EU in Rusko
federacijo. Zavzemala se bo za poglobitev sodelovanja med njima na področjih s
skupnimi interesi ter za odprt in iskren dialog o vprašanjih, na katera imata
različne poglede. Slovenija bo, kakor doslej, podpirala uveljavljeni mehanizem
dialoga med EU in Rusko federacijo, katerega nepogrešljivi del je srečanje
slednjih na vrhu dvakrat na leto. Prav tako bo še naprej sooblikovala novi
sporazum o partnerstvu in sodelovanju EU-Ruska federacija ter se vključevala v
razprave o ruskih pobudah, kakršne so evropska varnostna arhitektura, vrednote,
varstvo in pravic manjšin in človekovih pravic. Slovenija bo podpirala dialog
in sodelovanje med EU in Rusko federacijo o vzpostavitvi učinkovitih mehanizmov
za zagotavljanje energetske varnosti, o oblikovanju konkretnih možnosti za krepitev
gospodarskega sodelovanja, vključno s spodbujanjem procesa vključevanja Ruske
federacije v WTO.
Slovenija si bo znotraj EU prizadevala tudi za večjo
uveljavitev slovanske razsežnosti kot prispevka k medkulturnemu in
medcivilizacijskemu dialogu ter oblike tesnejšega sodelovanja predvsem na
področju kulture in večjezičnosti, katerega cilj bo vzpostavitev posebnega,
poglobljenega dialoga med slovanskimi državami v EU ter z državami izven njenih
okvirov – z Rusko federacijo, Ukrajino, Belorusijo in državami zahodnega
Balkana – prek povezav v kulturi in na drugih področjih. Dolgoročni cilj takega
sodelovanja, katerega pospeševalka je bila Slovenija že v preteklih letih s
pobudo za ustanovitev Foruma slovanskih kultur, je preseganje delitev iz
pretekle in polpretekle zgodovine ter ponovna vzpostavitev ravnotežja med
ključnimi kulturnimi, jezikovnimi in civilizacijskimi prostori v Evropi.
V skladu s svojo zunanjepolitično strategijo bo Slovenija v
okviru EU usmerjena v nadaljnjo krepitev političnih odnosov s strateškimi in
drugimi pomembnimi partnericami v Aziji, med katerimi imajo prednost Kitajska,
Japonska in Indija. V skladu s cilji okrepljene gospodarske diplomacije pa bo
iskala nove in utrjevala obstoječe tržne niše.
V skladu z usmeritvami EU si bo Slovenija prizadevala
razširiti in poglobiti dialog z omenjenimi državami na dvostranski ravni in v
svetovni areni oziroma sodelovati, ko gre za vprašanja svetovnih izzivov (npr.
podnebne spremembe ter gospodarska in finančna kriza).
Slovenija se bo zavzemala za uspešne zaključke pogajanj za
sklenitev sporazumov o partnerstvu in sodelovanju oziroma novih sporazumov o
prosti trgovini (FTA) ter okvirnih sporazumov EU s Kitajsko, Južno Korejo,
Indijo in državami Zveze držav Jugovzhodne Azije (ASEAN). Pogajanja za prostotrgovinski
sporazum in Okvirni sporazum z Južno Korejo so zaključena, sporazuma sta bila
parafirana 14. in 15. oktobra 2009. Predvideva se, da bosta podpisana v drugi
polovici leta 2010. Slovenija podpira prizadevanje za uspešen zaključek zadnjih
nerešenih vprašanj in tako čim hitrejši podpis sporazuma o partnerstvu in
sodelovanju. Pogajanja za sklenitev prostotrgovinskega sporazuma z Indijo se
bodo predvidoma nadaljevala tudi v letu 2010. V interesu Slovenije je, da se
naredi korak naprej tudi pri sklepanju tega sporazuma.
Latinska Amerika – EU in v njenem okviru Slovenija
prepoznavata v Latinski Ameriki naravno zaveznico, kar temelji na zgodovinskih,
kulturnih in civilizacijskih dejstvih. Prednostna naloga slovenske zunanje
politike glede Latinske Amerike in Karibov je razvijanje in krepitev
dvostranskih odnosov s posameznimi državami v tej regiji, zlasti z Brazilijo in
Mehiko. To nalogo uresničuje tudi z delovanjem v EU, ki ima z omenjenima
državama vzpostavljeno strateško partnerstvo, in na rednih srečanjih najvišjih
predstavnikov.
Z Brazilijo je EU leta 2007 podpisala sporazum o strateškem
partnerstvu, katerega delovni načrt je bil sprejet konec leta 2008. Že med
slovenskim predsedovanjem je bilo odločeno, da se takšen sporazum sklene tudi z
Mehiko. EU bo v prihodnjem obdobju na podlagi odločitve o vzpostavitvi
strateškega partnerstva iz oktobra leta 2008 nadaljevala z usklajevanjem
akcijskega načrta za izvajanje partnerstva.
Zagotavljanje miru, uravnoteženosti in trajnostnega
razvoja/dobrega upravljanja – posebno pozornost bo Slovenija namenjala kriznim
žariščem. Krepitev vloge EU v Afganistanu in Pakistanu bo zahtevala tudi
zavzetost držav članic. Slovenija si bo prizadevala, da v Afganistanu ne bo
navzoča le vojaško; več pozornosti bo posvetila iskanju novih možnosti za
sodelovanje s civilnim in razvojnim prispevkom, tudi z vidika izvajanja Načrta
za okrepljeno delovanje EU v Afganistanu in Pakistanu (sprejet na GAERC-u 27.
oktobra 2009).
Nadaljnja podpora EU in visok interes bosta med drugim
usmerjena v rešitev severnokorejskega jedrskega vprašanja in vprašanja
razseljenih oseb na Šrilanki ter nadaljnji ureditvi stanja in uspešni izvedbi
parlamentarnih volitev v Mjanmaru leta 2010. Slovenija želi biti dejavno
vključena v uveljavljanje demokratičnih procesov in človekovih pravic v Aziji.
Slovenija bo še naprej dejavna v evropsko-azijskem procesu
sodelovanja (ASEM/ASEF) in bo med drugim sodelovala tudi na vrhu ASEM, ki bo
potekal v drugi polovici leta 2010 v Bruslju. Aktivna bo tudi pri izvajanju
delovnega načrta sodelovanja EU-ASEAN in dejavnostih regionalnega foruma ASEAN.
Podpirala bo nadaljnjo krepitev vzpostavljanja regionalnih varnostnih
mehanizmov in povezovalnih procesov v regiji po načelih medkulturnega dialoga.
Bližnjevzhodni mirovni proces se lahko premakne samo s
celovitim in večdimenzionalnim regionalnim pristopom, ki bo obema stranema dal
potrebna varnostna zagotovila. Slovenija bo še naprej podpirala prizadevanje
mednarodne skupnosti za napredek v mirovnem procesu kot delu širše regionalne
strategije. EU mora pri tem tudi v prihodnje igrati dejavno vlogo. Pri
vprašanju izboljšanja odnosov EU-Izrael Slovenija še vedno zagovarja stališče,
da bi ga morali obravnavati tudi glede na napredek v bližnjevzhodnem mirovnem
procesu.
Slovenija si bo na osnovi predvidenega podpisa Sporazuma o
partnerstvu in sodelovanju med EU in Irakom prizadevala za krepitev
dvostranskega sodelovanja in za ravnovesje varnostnih razmer v Iraku. Poleg
humanitarnega vidika, ki predvideva pomoč z rehabilitacijo, si bo prizadevala
izvajati dejavnosti v zvezi z razminiranjem in strokovnim usposabljanjem.
V zvezi z razvojem iranskega jedrskega programa bo Slovenija
še naprej spremljala dogajanje in si kot članica EU prizadevala za diplomatsko
rešitev iranskega jedrskega vprašanja. Dejavno se bo vključevala v razprave EU
o odnosih z Iranom.
V okviru EU bo še naprej konstruktivno sodelovala v
prizadevanju za zagotavljanje miru in varnosti v podsaharski Afriki. Posebna
pozornost bo med drugim namenjena razmeram v Sudanu (odnosom med severnim in
južnim Sudanom ter razmeram v Darfurju), Somaliji in na območju afriških
Velikih jezer.
Slovenija si prizadeva za okrepitev političnih in
gospodarskih odnosov z državami podsaharske Afrike s poudarkom na Republiki
Južni Afriki, Zelenortskih otokih in Nigeriji. S temi tremi državami ima EU
vzpostavljene posebne odnose, v okviru katerih bo Slovenija še naprej dejavno
sodelovala in krepila tudi dvostranske stike.
V skladu z Limsko deklaracijo bo Slovenija spodbujala
predvsem izvajanje programov EU za prenos dobrih praks poklicnega izobraževanja
kot dejavnika večje socialne vključenosti in boja za odpravo revščine v
Latinski Ameriki, spodbujala pa bo tudi vključevanje držav Latinske Amerike v Sedmi
okvirni program Evropske skupnosti za raziskave, tehnološki razvoj in
predstavitvene dejavnosti.
Spoštovanje človekovih pravic in civilno krizno upravljanje –
Slovenija bo v skladu s svojimi zunanjepolitičnimi prioritetami spodbujala
zlasti promocijo pravic otrok, enakost spolov, odpravo vseh oblik diskriminacije,
rasizma in ksenofobije ter izobraževanje za človekove pravice.
Glede promocije pravic otrok bo Slovenija dejavno sodelovala
v prizadevanju EU za izvajanje smernic o otrokovih pravicah s posebnim
poudarkom na odpravi nasilja nad otroki, pri čemer se bo zavzemala tudi za
upoštevanje glavnih sporočil Mednarodne konference o pravicah otrok in zaščiti
pred nasiljem, ki je v okviru predsedovanja Odboru ministrov Sveta Evrope 6. in
7. oktobra 2009 potekala v Ljubljani.
Zavzemala se bo tudi za nadaljnje izvajanje sprejetih
dokumentov EU glede otrok v oboroženih spopadih v prednostnih državah in na
svetovni ravni. Pri tem si bo prizadevala, da bo EU delovala notranje usklajeno
ter sodelovala z vsemi drugimi akterji na področjih človekovih pravic in
varnostne politike ter razvojnega sodelovanja. Krepila bo tudi dosedanje
delovanje za rehabilitacijo otrok iz Gaze ter iz BiH-a in s Kosova. Slovenija
bo spodbujala vidnejšo vlogo EU pri krepitvi standardov OZN glede varovanja
otrokovih pravic.
Glede enakosti spolov bo posebna pozornost namenjena
izvajanju resolucij Varnostnega sveta OZN 1325 in 1820 ter vlogi žensk v
vojaških in civilnih misijah in operacijah. Slovenija bo izraziteje podpirala
tudi prizadevanje EU za enakost spolov, zlasti izvajanje smernic o nasilju nad
ženskami in deklicami, ter prizadevanja za dvig standardov spoštovanja enakosti
spolov v okviru OZN. Slovenija bo zagovarjala tudi varovanje pravic
narodnostnih, etničnih, verskih in drugih manjšin ter se zavzemala za odpravo
vseh oblik rasizma, diskriminacije in ksenofobije. Pot k večji strpnosti in
spoštovanju človekovih pravic vodi preko ustreznega izobraževanja in
usposabljanja za človekove pravice. Slovenija bo še naprej sodelovala v
aktivnostih mednarodnih organizacij, zlasti OZN, OVSE in SE, ter si prizadevala
za vidnejšo vlogo EU na tem področju.
Skladno s sprejeto strategijo svojega sodelovanja v
mednarodnih operacijah in misijah bo Slovenija posvetila dodatno pozornost
razvoju zmogljivosti civilnega kriznega upravljanja za povečanje obsega, širitev
nabora izvedencev, z iskanjem dodatnih priložnosti z nišnim pristopom in
specializacijo, pa tudi s povečanjem sinergičnih učinkov na civilnem in
vojaškem področju, z večjim vključevanjem žensk ter krepitvijo sodelovanja z
nevladnimi organizacijami, gospodarstvom in drugimi akterji. Dolgoročna
krepitev civilnih zmogljivosti kriznega upravljanja in njihova boljša
vključenost v celoviti pristop so ključnega pomena za učinkovito delovanje
Slovenije v mednarodnih operacijah in misijah kriznega upravljanja.
Globalni izzivi in njihov vpliv na mednarodno varnost –
sodobne grožnje mednarodni varnosti niso povezane le z nevarnostjo meddržavnih
konfliktov ali z naraščanjem političnega ekstremizma, ki vključuje krepitev
nedržavnih akterjev (npr. terorističnih organizacij, posebno v povezavi s
propadlimi državami). V ospredju sodobnih varnostnih groženj so tudi okoljske
spremembe, ubadanje z demografskimi gibanji in migracijskimi tokovi ter
zagotavljanje uravnovešenosti mednarodnega gospodarskega in finančnega sistema.
Slovenija se zaveda pomena globalizacije in naraščanja
medsebojne odvisnosti. Navedeni varnostni izzivi zahtevajo razvoj novih oblik
mednarodnega upravljanja in reformo obstoječih institucij, posebno
brettonwoodskega sistema. Menimo, da lahko EU kot celota odločilno prispeva k
oblikovanju mehanizmov globalnega upravljanja za zagotavljanje varnosti in
blaginje držav članic EU in njihovih prebivalcev.
Kultura v zunanjih odnosih EU – Slovenija si bo v sodelovanju
s partnerskimi državami članicami EU in Evropsko komisijo prizadevala za
uveljavljanje kulture v zunanjih odnosih EU kot dejavnika spodbujanja
medkulturnega dialoga s tretjimi državami, preprečevanja sporov in procesa
sprave. Zavzemala se bo za pospeševanje procesov, ki bodo kulturo utrdili kot
horizontalni element različnih politik in programov EU do tretjih držav ob
upoštevanju načel partnerstva in sodelovanja s civilno družbo. V skladu s
sklepi Evropskega sveta junija 2008 in sklepi Sveta EU »o spodbujanju kulturne
raznovrstnosti in medkulturnega dialoga v zunanjih odnosih EU in njenih držav
članic« iz novembra 2008 bo Slovenija dejavno sodelovala pri pripravi
predvidene evropske strategije za usklajeno in sistematično vključevanje
kulture v zunanje odnose EU s poudarkom na medkulturnih kompetencah evropske
diplomacije. Prizadevala si bo tudi za sinergije med kulturo v zunanjih odnosih
EU in njeno razvojno pomočjo.
Mednarodno razvojno sodelovanje
EU je največja donatorica razvojne pomoči in hkrati
najpomembnejša trgovinska partnerica državam v razvoju, saj zagotavlja več
kakor 50% svetovne uradne razvojne pomoči (ODA). Glavni cilj politike
razvojnega sodelovanja EU je zmanjševanje in postopna odprava revščine, podpora
razvoju demokracije, spoštovanje človekovih pravic ter gospodarski in socialni
napredek držav v razvoju. Osrednji viri razvojne pomoči EU so proračunska
sredstva EU, Evropski razvojni sklad (EDF) in dvostranska pomoč držav članic.
Slovenija se bo vključevala v oblikovanje in izvajanje
razvojnih politik na ravni EU. Pri tem bo zagotavljala usklajenost prednostnih
nalog organov EU s svojimi zunanjepolitičnimi prednostnimi nalogami. Posebna
pozornost bo namenjena uresničevanju razvojnih ciljev tisočletja in s tem
povezani pregledni konferenci OZN ter uresničevanju zavez na področju učinkovitosti
pomoči ter financiranja za razvoj. Skladno s tem si bo Slovenija prizadevala,
da bi do leta 2015 uradno razvojno pomoč povečala na 0,33% BND.
Na podlagi opredelitev v Resoluciji o mednarodnem
razvojnem sodelovanju za obdobje do leta 2015 bo Slovenija del svojih
finančnih sredstev za uradno razvojno pomoč usmerjala prek mednarodnih
organizacij in proračuna EU. Dvostransko razvojno sodelovanje Slovenije bo
usmerjeno predvsem v države zahodnega Balkana (Makedonija, Črna gora, Srbija,
Kosovo, Bosna in Hercegovina, Albanija), Vzhodne Evrope, Kavkaza in Srednje
Azije (predvsem Ukrajina in Moldavija) ter v eno do dve afriški državi.
Varnost in obramba
Slovenija si bo še naprej prizadevala za nadaljnji razvoj
skupne varnostne in obrambne politike (SVOP) v vseh treh stebrih: operacijah,
institucijah in zmogljivostih. Pri tem bo namenila posebno pozornost
uveljavljanju elementov, ki jih prinaša Lizbonska pogodba, in nadaljnjemu
izvajanju evropske varnostne strategije. Slovenija sodeluje v operacijah EU v
BiH, na Kosovu in v Gruziji ter v operaciji Atalanta v vodah Somalije.
Prizadevala si bo za nadaljnjo krepitev strateškega partnerstva z mednarodnimi
in regionalnimi organizacijami ter drugimi akterji. Pri nadaljnjem razvoju in
izboljšanju civilnih in vojaških zmogljivosti bo podprla zlasti krepitev
sinergije med civilnim in vojaškim področjem, širitev nabora razpoložljivih
instrumentov, boljšo analitično podporo, večje vključevanje nevladnih
organizacij in drugih akterjev ter gospodarstva. Pomemben element bo še krepitev
javne podpore za različne dejavnosti skupne varnostne in obrambne politike ter
drugih mednarodnih operacij in misij. Z delovnim načrtom za večjo vlogo žensk v
mednarodnih operacijah in misijah se bosta povečala vloga in število žensk tudi
v okviru skupne varnostne in obrambne politike ter drugih mednarodnih operacij
in misij.
Na področju neproliferacije in razorožitve si bo Slovenija
tudi v okviru sodelovanja s tretjimi državami še naprej prizadevala za
implementacijo sprejetih strategij EU, akcijskih načrtov in skupnih ukrepov. V
okviru zunanjih vidikov boja proti terorizmu bo posebna pozornost namenjena
spoštovanju človekovih pravic in vladavine prava.
Skupna trgovinska politika
Slovenija se skupaj z drugimi članicami zavzema za okrepitev
zunanje razsežnosti lizbonske strategije po letu 2010. Delovni program na tem
področju bo vključeval konkretne in skladne ukrepe, ki bodo prispevali k
ustvarjanju ugodnih učinkov zunanje trgovine in odprtosti na konkurenčnost EU
ter bodo v skladu s pobudami, ki izhajajo iz agende Globalna Evropa. Pri tem se
Slovenija zavzema tudi za tesnejšo povezanost zunanjetrgovinske politike in
politik notranjega trga, v skladu z zaključki Sveta o prednostnih nalogah
notranjega trga v naslednjem desetletju. Trgovinska politika igra pomembno
vlogo pri izhodu iz gospodarske krize. Za gospodarstva, ki so vezana predvsem
na izvozno-uvozne tokove, je poštena konkurenca, izogibanje protekcionizmu in
drugim ukrepom za zaščito notranjih trgov posameznih gospodarskih partneric
ključnega pomena.
Slovenija se zavzema za velikopotezen, uravnotežen in celovit
dogovor na pogajanjih o Razvojni agendi iz Dohe (DDA) v Svetovni trgovinski
organizaciji. Večstranski dogovor je namreč najpreglednejša in najbolj
nepristranska oblika sprostitve mednarodne trgovine. Poleg večstranskih
pogajanj v okviru Razvojne agende iz Dohe se Slovenija subsidiarno zavzema za
sklenitev nekaterih dvostranskih sporazumov o prosti trgovini, o katerih so se
pogajanja že začela, predvsem z Ukrajino, Libijo, Indijo in Kanado, ter za
čimprejšnji začetek izvajanja trgovinskih odločb
stabilizacijsko-pridružitvenega sporazuma med EU in Srbijo. Sodelovanje na
zakonodajnem področju, npr. po zgledu čezatlantskega gospodarskega partnerstva,
je prav tako visoko na dnevnem redu Slovenije pri njenem delovanju v okviru EU.
Naša država se bo dejavno zavzemala tudi za okrepljeno partnerstvo za dostop na
trg kot bistveni element prenovljene strategije za to področje iz leta 2007.
Dejavnosti bodo prav tako osredotočene na izboljšanje in
poenostavitev pravil za uradno podporo izvoznim posojilom in vključitev drugih
pomembnih trgovinskih partneric v njihovo izvajanje.
V skupni trgovinski politiki Slovenija v naslednjih 18
mesecih poudarja odprtost trga, sprostitev zunanje trgovine, internacionalizacijo,
odstranjevanje tarifnih in netarifnih ovir, ravnovesje med mednarodno trgovino
in varnostnimi zahtevami, hkrati pa svojo zavezanost k inovacijam,
konkurenčnosti in zaščiti intelektualne lastnine. Podpira čimprejšnji zaključek
dogovarjanja v okviru pogajanj o trgovinskih sporazumih proti ponaredkom –
ACTA. Dejavna vloga EU je bistvenega pomena za oblikovanje globalnih
standardov, tehnično sodelovanje ter notranjo in zunanjo usklajenost.
Slovenija pričakuje, da bo trgovinska politika EU ponudila
prave odgovore na gospodarske, okoljske in energetske izzive prihodnosti.
Slovenija bo še naprej skrbela za ustrezno seznanjenost
Evropske komisije z interesi in konkretno problematiko slovenskega gospodarstva
pri dostopu na tretje trge. V tem okviru bo Slovenija konstruktivno delovala
tako na tretjih trgih v tesnem povezovanju Delegacij Evropske unije s slovensko
gospodarsko diplomacijo kot tudi na sestankih Svetovalnega odbora za dostop na
trg v okviru Evropske komisije, ki so namenjeni predstavitvi tekočih aktivnostih
na področju dostopa na trge zunaj EU ter obravnavi konkretnih ovir pri
trgovanju na tretjih trgih.
Št. 008-05/09-132/31
Ljubljana, dne 3. marca 2010
EPA 820-V
Državni zbor 
Republike Slovenije 
dr. Pavel Gantar l.r. 
Predsednik