I. SPLOŠNA DOLOČBA
1. člen
(vsebina pravilnika)
Ta pravilnik določa postopek in način ugotavljanja pogojev za
pridobitev statusa invalidskega podjetja ter ureja nadzor nad izpolnjevanjem
pogojev za ohranitev statusa in nadzor nad uporabo finančnih sredstev iz
naslova oprostitev in olajšav v invalidskih podjetjih.
II. POSTOPEK IN NAČIN UGOTAVLJANJA POGOJEV ZA PRIDOBITEV
STATUSA INVALIDSKEGA PODJETJA
2. člen
(vloga)
(1) Vloga za pridobitev statusa invalidskega podjetja se
vloži na ministrstvo, pristojno za invalidsko varstvo. 
(2) Vlogi je potrebno priložiti poslovni načrt gospodarske
družbe (v nadaljnjem besedilu: družba), ki bo poslovala kot invalidsko
podjetje, za najmanj tri leta. Poslovni načrt mora izkazovati posebnosti
invalidskega podjetja, zlasti pa: 
-    
programski oziroma tržni del (vrsti in stopnji invalidnosti primerni
programi), 
-    
tehnični in prostorski pogoji, ki morajo biti primerni vrsti in stopnji
invalidnosti delavcev in 
-    
kadrovski pogoji (število zaposlenih, število zaposlenih invalidov,
število in usposobljenost strokovnih delavcev). 
(3) Če namerava družbo, ki bo poslovala kot invalidsko
podjetje, ustanoviti ena ali več gospodarskih družb, je treba vlogi iz prvega
odstavka tega člena priložiti tudi letna poročila družb ustanoviteljic za
pretekli dve leti in podatke o številu zaposlenih invalidov v družbah
ustanoviteljicah.
3. člen
(ugotavljanje izpolnjevanja pogojev)
(1) Strokovna komisija iz 65. člena Zakona o zaposlitveni
rehabilitaciji in zaposlovanju invalidov (v nadaljnjem besedilu: strokovna
komisija) preveri vlogo in oceni ali so izpolnjeni vsi predpisani pogoji za
pridobitev statusa invalidskega podjetja. Po potrebi opozori predlagatelja, da
vlogo dopolni. 
(2) Strokovna komisija opravi ogled prostorov, kjer bo
delovalo invalidsko podjetje in pri tem preveri navedbe v poslovnem načrtu.
4. člen
(predhodno soglasje)
Na podlagi ugotovitev strokovne komisije po opravljenem
ogledu, minister, pristojen za invalidsko varstvo, predlaga Vladi Republike
Slovenije izdajo predhodnega soglasja, da lahko družba posluje kot invalidsko
podjetje oziroma da vlagatelj lahko ustanovi družbo, ki bo poslovala kot
invalidsko podjetje.
5. člen
(odločba o podelitvi statusa)
(1) Po pridobitvi predhodnega soglasja Vlade Republike
Slovenije mora vlagatelj pred izdajo odločbe o podelitvi statusa dokazati
uresničitev izpolnjevanja pogojev, predvidenih v vlogi, z naslednjimi
dokumenti: 
-    
družbeno pogodbo, 
-    
izpisom iz sodnega registra, 
-    
sklenjenimi pogodb o poslovnih povezavah, 
-    
pogodbami o zaposlitvi za vse zaposlene, 
-    
z odločbami o invalidnostmi za zaposlene invalide, 
-    
M obrazci in 
-    
dokazili o lastništvu poslovnih prostorov in opreme (popis osnovnih
sredstev) oziroma najemnimi pogodbami za prostore in opremo. 
(2) Pred izdajo odločbe o podelitvi statusu invalidskega
podjetja strokovna komisija po potrebi opravi ponoven pregled pri vlagatelju in
preveri uresničitev poslovnega načrta, vedno pa v primeru, kadar od podelitve
predhodnega soglasja Vlade Republike Slovenije preteče več kakor pol leta. 
(3) Odločbo o pridobitvi statusa invalidskega podjetja izda
minister, pristojen za invalidsko varstvo.
III. NADZOR NAD IZPOLNJEVANJEM POGOJEV ZA OHRANITEV STATUSA
INVALIDSKEGA PODJETJA
6. člen
(obseg nadzora)
Invalidsko podjetje mora ves čas poslovanja izpolnjevati
naslednje pogoje: 
-    
da med celim poslovnim letom zaposluje in usposablja najmanj 40%
invalidov od vseh zaposlenih delavcev v družbi, 
-    
da izpolnjuje kadrovske, programske in prostorske pogoje.
7. člen
(pobuda za nadzor)
Strokovna komisija opravlja nadzor kadarkoli po potrebi, lahko
pa tudi na pobudo institucij ali posameznikov (na primer pristojnih
inšpektorjev, pravnih oseb, sindikatov, zaposlenih invalidov ali drugih
državljanov), če podatki iz pobude izkazujejo domnevne nepravilnosti pri
poslovanju.
8. člen
(postopek izvajanja nadzora)
Ob uvedbi nadzora lahko ministrstvo, pristojno za invalidsko
varstvo, od invalidskega podjetja zahteva, da strokovni komisiji pošlje
potrebno dokumentacijo in določi rok za dostavo.
9. člen
(zapisnik o opravljenem nadzoru)
(1) O poteku nadzora strokovna komisija sestavi zapisnik, ki
vsebuje: 
-    
podatke o članih strokovne komisije, ki je opravila nadzor, 
-    
imena navzočih predstavnikov invalidskega podjetja in predstavnikov
ustanovitelja oziroma lastnika, 
-    
podatke o začetku in zaključku nadzora ter 
-    
podatke o opravljenem nadzoru in morebitnih težavah, zaradi katerih
nadzora ni bilo mogoče opraviti. 
(2) Zapisnik o opravljenem nadzoru podpišejo predsedujoči in
člani strokovne komisije ter pooblaščeni zastopnik invalidskega podjetja.
10. člen
(poročilo o ugotovitvah nadzora)
Najpozneje v 30 dneh po opravljenem nadzoru pripravi
strokovna komisija poročilo o ugotovitvah nadzora, ki vsebuje morebitne
predloge za odpravo ugotovljenih nepravilnosti in roke za njihovo odpravo. To
poročilo posreduje komisija invalidskemu podjetju, kjer je bil opravljen nadzor
in ministrstvu, pristojnem za invalidsko varstvo.
11. člen
(odvzem statusa)
Če invalidsko podjetje v določenem roku ne odpravi
ugotovljenih nepravilnosti, strokovna komisija predlaga ministru, pristojnem za
invalidsko varstvo, odvzem statusa invalidskega podjetja v skladu s 60. členom
Zakona o zaposlitveni rehabilitaciji in zaposlovanju invalidov.
IV. NADZOR NAD UPORABO FINANČNIH SREDSTEV IZ NASLOVA
OPROSTITEV IN OLAJŠAV
12. člen
(nadzor nad odstopljenimi prispevki)
(1) Strokovna komisija ob nadzoru invalidskega podjetja iz
prejšnjega poglavja izvede tudi nadzor nad uporabo finančnih sredstev iz
naslova oprostitev in olajšav. 
(2) Strokovna komisija pregleda stanje na kontu, na katerega
invalidska podjetja knjižijo sredstva iz naslova oprostitev in olajšav,
pregleda račune, ki so bili plačani s tega konta in popis osnovnih sredstev, iz
katerega mora biti razviden datum nakupa in vrednost kupljene opreme iz
finančnih sredstev iz naslova oprostitev in olajšav.
13. člen
(sum nenamenske porabe odstopljenih prispevkov)
Če strokovna komisija pri opravljanju nadzora iz prejšnjega
člena ugotovi, da obstaja utemeljen sum nenamenske porabe finančnih sredstev iz
naslova oprostitev in olajšav, o tem obvesti pristojni davčni urad.
14. člen
(smiselna uporaba določb o postopku)
Za postopek nadzora nad uporabo finančnih sredstev iz naslova
oprostitev in olajšav se smiselno uporabljajo določbe tega pravilnika o nadzoru
nad izpolnjevanjem pogojev za ohranitev statusa invalidskega podjetja.
V. KONČNA DOLOČBA
15. člen
(začetek veljavnosti)
Ta pravilnik začne veljati 1. januarja 2006.
Št. 01701-86/2005/5
Ljubljana, dne 15. decembra 2005
EVA 2005-2611-0143
Minister 
za delo, družino in socialne zadeve 
mag. Janez Drobnič l.r.