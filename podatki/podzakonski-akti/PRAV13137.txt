1. člen
(vsebina pravilnika)
S tem pravilnikom se določajo pogoji, ki jih mora
izpolnjevati pooblaščena oseba za sklepanje zakonske zveze, minimalni standardi
za uradne prostore za sklepanje zakonske zveze (v nadaljnjem besedilu: uradni
prostori) in njihovo opremljenost, način in postopek sklepanja zakonske zveze,
višina in način plačila oziroma povračila stroškov za osebe, ki sodelujejo pri
sklepanju zakonske zveze, način izvedbe ponovitve slovesnosti ob jubileju
sklenitve zakonske zveze (v nadaljnjem besedilu: ponovitev slovesnosti), višino
in način plačila za osebe, ki sodelujejo pri ponovitvi slovesnosti, ter druga
vprašanja v zvezi s sklenitvijo zakonske zveze in izvedbo ponovitve
slovesnosti.
2. člen
(podelitev pooblastila)
Načelnik lahko podeli pooblastilo za sklepanje zakonske zveze
osebi, ki izpolnjuje pogoje, določene s tem pravilnikom.
3. člen
(pogoji za pooblaščeno osebo)
(1) Načelnik lahko za sklepanje zakonske zveze pooblasti
osebo, ki izpolnjuje naslednje pogoje:
-       
je državljan Republike Slovenije,
-       
v okolju uživa ugled in spoštovanje,
-       
aktivno obvlada slovenski jezik,
-       
ima sposobnost javnega nastopanja in
-       
je poslovno sposobna.
(2) Na območjih lokalnih skupnosti, kjer sta poleg
slovenskega jezika uradna jezika tudi italijanski ali madžarski jezik, mora
pooblaščena oseba aktivno znati jezik narodne skupnosti.
4. člen
(trajanje in prenehanje pooblastila pooblaščeni osebi)
(1) Načelnik pooblaščeno osebo pooblasti za največ štiri
leta. Pooblastilo se prekliče pred iztekom te dobe v naslednjih primerih:
-       
na zahtevo pooblaščene osebe,
-       
kadar pooblaščena oseba ne izpolnjuje več pogojev iz 3. člena tega
pravilnika,
-       
z odvzemom pooblastila zaradi neizpolnjevanja obveznosti pooblaščene
osebe ali
-       
zaradi drugih poslovnih oziroma organizacijskih razlogov po presoji
načelnika.
(2) Načelnik lahko izda pooblastilo tudi za enkratno
sklenitev zakonske zveze. Pooblaščena oseba za enkratno sklenitev zakonske
zveze ni upravičena do plačila.
5. člen
(določitev in ukinitev uradnih prostorov)
(1) Zakonska zveza se sklepa v uradnih prostorih
določenih s sklepom načelnika v soglasju z ministrom, pristojnim za javno
upravo.
(2) Uradni prostori, ki ne izpolnjujejo pogojev iz
6. člena tega pravilnika ali ki jih upravne enote ne bodo več uporabljale
v ta namen, se ukinejo s sklepom načelnika v soglasju z ministrom, pristojnim
za javno upravo.
6. člen
(kriterij za določitev uradnih prostorov, minimalni
standardi za uradne prostore ter zagotavljanje sredstev)
(1) Načelnik določi najmanj en uradni prostor.
(2) Uradni prostor mora biti svetel in primerno urejen.
Velikost uradnega prostora, določenega za sklepanje zakonske zveze, mora biti
približno 40 m2.
(3) Dostop do uradnega prostora mora biti omogočen tudi
invalidnim osebam.
(4) Uradni prostor mora biti opremljen z mizo in stoli
za bodoča zakonca ter priči. V uradnem prostoru morajo biti postavljeni državni
simboli skladno s predpisi, ki urejajo njihovo uporabo.
(5) Seštevek stroškov najemnine, obratovalnih stroškov,
stroškov čiščenja in stroškov investicijskega vzdrževanja za uradni prostor ne
sme presegati 100,00 eurov na eno sklenitev zakonske zveze na letni ravni.
(6) Uradne prostore in opremo za izpolnjevanje s tem
pravilnikom določenih standardov urejenosti uradnih prostorov zagotavlja
upravna enota iz sredstev za materialne stroške in investicijsko vzdrževanje.
(7) Uradne prostore in opremo lahko upravna enota
zagotovi tako, da z lastniki prostorov sklene sporazum o njihovi neodplačni
uporabi oziroma zagotavljanju.
(8) Izjemoma se lahko uradni prostori v soglasju z
ministrom, pristojnim za javno upravo, najamejo z odplačno pogodbo.
7. člen
(zagotovitev toaletnih prostorov in prostora za pripravo)
V objektu, kjer se nahaja uradni prostor za sklepanje
zakonske zveze, je potrebno zagotoviti toaletne prostore in prostor za pripravo
na sklenitev zakonske zveze.
8. člen
(sklepanje zakonske zveze na sedežu upravne enote v času
uradnih ur)
(1) Načelnik najmanj en dan v tednu v času uradnih ur
upravne enote zagotovi sklepanje zakonske zveze na sedežu upravne enote.
(2) Prostor na sedežu upravne enote, kjer se sklepa
zakonska zveza, se določi s sklepom načelnika.
(3) Prostor, kjer se sklepa zakonska zveza, mora biti
svetel in primerno urejen. Velikost prostora je lahko manjša od 40 m2.
V prostoru morajo biti postavljeni državni simboli skladno s predpisi, ki
urejajo njihovo uporabo.
(4) Če načelnik za sklepanje zakonske zveze ne more
zagotoviti prostora na sedežu upravne enote, se najmanj en dan v tednu v času
uradnih ur upravne enote zagotovi sklepanje zakonske zveze v uradnem prostoru,
ki ga s sklepom določi načelnik.
9. člen
(uradni čas za sklepanje zakonske zveze ob sobotah)
(1) Načelnik zagotovi sklepanje zakonske zveze ob
sobotah v časovnem razponu najmanj petih ur, med 10.00 in 19.00 uro.
(2) Matičar ob prijavi sklenitve zakonske zveze bodočima
zakoncema ponudi proste termine, pri čemer je potrebno zagotoviti, da si
sklenitve zakonske zveze sledijo v strnjenem časovnem zaporedju.
10. člen
(sklepanje zakonske zveze zunaj uradnih prostorov zaradi
opravičljivih razlogov)
(1) Načelnik lahko z odločbo dovoli sklenitev zakonske
zveze zunaj uradnih prostorov, če to zahtevata bodoča zakonca in navedeta za to
opravičljive razloge.
(2) Opravičljivi razlogi, ki upravičujejo sklenitev
zakonske zveze zunaj uradnih prostorov, so tisti, ki onemogočajo prisotnost bodočih
zakoncev v uradnih prostorih (na primer huda bolezen).
(3) Bodoča zakonca, ki zaprosita za sklenitev zakonske
zveze po prvem odstavku tega člena, morata prijavi za sklenitev zakonske zveze,
poleg zahtevanih listin, priložiti tudi soglasje za uporabo lokacije za
sklenitev zakonske zveze.
(4) Sklenitev zakonske zveze iz prvega odstavka tega
člena ne predstavlja povečanih stroškov za bodoča zakonca.
11. člen
(sklepanje zakonske zveze zunaj uradnih prostorov ali zunaj
uradnega časa za sklepanje zakonske zveze iz drugih razlogov)
(1) Sklenitev zakonske zveze zunaj uradnih prostorov ali
zunaj uradnega časa za sklepanje zakonske zveze se dovoli tudi iz drugih
razlogov glede na možnosti posamezne upravne enote in če taka sklenitev
zakonske zveze ne bi bila težko izvedljiva.
(2) Bodoča zakonca, ki zaprosita za sklenitev zakonske
zveze po prejšnjem odstavku, morata prijavi za sklenitev zakonske zveze, poleg
zahtevanih listin, priložiti tudi soglasje za uporabo lokacije za sklenitev
zakonske zveze. Vloga za sklenitev zakonske zveze se vloži najmanj 30 dni pred
nameravano sklenitvijo zakonske zveze.
(3) V primeru sklenitve zakonske zveze po prvem odstavku
tega člena bodoča zakonca krijeta dodatne stroške za sklenitev zakonske zveze v
znesku 170,00 eurov. Bodoča zakonca morata te stroške poravnati najmanj pet dni
pred sklenitvijo zakonske zveze, sicer se sklenitev zakonske zveze ne izvede.
(4) Stroški iz prejšnjega odstavka se določijo z
odločbo, s katero se dovoli sklenitev zakonske zveze.
(5) Znesek iz tretjega odstavka tega člena se nakaže na
podračun upravne enote 639 in se uporabi za pokrivanje dodatnih stroškov, ki
jih ima upravna enota pri sklenitvi zakonske zveze zunaj uradnega prostora ali
zunaj uradnega časa za sklepanje zakonske zveze.
12. člen
(zagotovitev slovesnosti v primeru sklenitve zakonske zveze
zunaj uradnih prostorov)
V primeru sklenitve zakonske zveze zunaj uradnih prostorov se
oprema za uradno dejanje sklepanja zakonske zveze uporabi na način, ki je
lokaciji primeren.
13. člen
(sklepanje zakonske zveze na praznike ali dela proste dneve)
Zakonska zveza se ne sklepa na z zakonom določene praznike v
Republiki Sloveniji, ki so dela prosti dnevi, in na druge, z zakonom določene
dela proste dneve, razen če je praznik ali dela prost dan na soboto.
14. člen
(dejanje sklenitve zakonske zveze)
(1) Matičar bodoča zakonca seznani s pravicami in
dolžnostmi, ki izhajajo iz zakona, ki ureja zakonsko zvezo.
(2) Vsebino slovesnega poročnega nagovora pripravi
načelnik, pooblaščena oseba ali župan glede na okoliščine bodočih zakoncev.
(3) Načelnik, pooblaščena oseba ali župan razglasi, da
je zakonska zveza sklenjena, matičar pa zakoncema izroči izpisek iz matičnega
registra o sklenjeni zakonski zvezi v slovesni poročni mapi.
15. člen
(dejanje sklenitve zakonske zveze pred matičarjem)
(1) Matičar bodoča zakonca seznani s pravicami in
dolžnostmi, ki izhajajo iz zakona, ki ureja zakonsko zvezo.
(2) Matičar razglasi, da je zakonska zveza sklenjena in
zakoncema izroči izpisek iz matičnega registra o sklenjeni zakonski zvezi v
slovesni poročni mapi.
16. člen
(trajanje obreda)
Obred sklenitve zakonske zveze traja v povprečju
20 minut, med obredi pa mora biti zagotovljen najmanj 10 minutni
odmor.
17. člen
(zunanji izgled matičarja, načelnika, pooblaščene osebe in
župana)
(1) Ob sklepanju zakonske zveze morajo biti matičar,
načelnik, pooblaščena oseba ali župan slovesnega in urejenega videza. V primeru
sklepanja zakonske zveze po 8. členu tega pravilnika morajo biti matičar,
načelnik ali od njega pooblaščena oseba ali župan urejenega videza.
(2) Ob sklepanju zakonske zveze nosi načelnik,
pooblaščena oseba ali župan insignijo z državnim grbom ali grb Republike Slovenije,
matičar ob sklepanju zakonske zveze nosi grb Republike Slovenije. Priponka grba
Republike Slovenije mora biti na levi strani v prsni višini.
18. člen
(višina in način plačila matičarja, načelnika in pooblaščene
osebe)
(1) Plačilo pooblaščeni osebi, ki ni zaposlena na
upravni enoti, se opravi na podlagi podjemne pogodbe. Plačilo za prvo sklenitev
zakonske zveze znaša 40,00 eurov, za vsako naslednjo opravljeno sklenitev
zakonske zveze na isti dan pa 5,00 eurov.
(2) Če se sklepanje zakonske zveze opravlja ob sobotah
ali zunaj poslovnega časa upravne enote, so matičar, načelnik ali pooblaščena
oseba, ki je zaposlena na upravni enoti, upravičeni do plačila nadur. V nadurno
delo se šteje tudi priprava na delo, pri čemer so za pripravo na delo
upravičeni do plačila največ dveh nadur za prvo sklenitev zakonske zveze na
isti lokaciji.
(3) Matičar je na vsake tri leta sklepanja zakonskih
zvez upravičen do sredstev za nakup svečane obleke v višini do največ 190,00
eurov, po predložitvi računa. Evidenco o sredstvih vodi upravna enota.
(4) Za urejenost na dan sklepanja zakonske zveze pripada
matičarju povračilo stroškov v višini do največ 40,00 eurov, po
predložitvi računa. Sredstva zagotavlja upravna enota.
(5) V primeru sklepanja zakonske zveze po 8. členu
tega pravilnika matičarju ne pripada povračilo stroškov za urejenost iz
prejšnjega odstavka.
19. člen
(ponovitev slovesnosti)
(1) Ponovitev slovesnosti se opravi na podlagi prijave
zakoncev pri matičarju upravne enote, na območju katere nameravata ponoviti
slovesnost. V prijavi zakonca navedeta datum in kraj sklenitve zakonske zveze.
(2) Glede na željo zakoncev se ponovitev slovesnosti
opravi pred načelnikom, pooblaščeno osebo ali županom, ki pripravi slovesni
nagovor glede na okoliščine zakoncev.
(3) Zakonca za ponovitev slovesnosti krijeta stroške v
znesku 170,00 eurov, ne glede na to ali se ponovitev slovesnosti izvede v
uradnem prostoru ali zunaj uradnega prostora. Zakonca morata te stroške
poravnati najmanj pet dni pred ponovitvijo slovesnosti, sicer se ponovitev
slovesnosti ne izvede.
(4) Znesek iz prejšnjega odstavka se nakaže na podračun
upravne enote 639 in se porabi za pokrivanje stroškov, ki jih ima upravna enota
s ponovitvijo slovesnosti.
(5) Za ostala vprašanja v zvezi z izvedbo ponovitve
slovesnosti, ki niso urejena v tem členu, se smiselno uporabljajo določbe tega
pravilnika.
20. člen
(izbira izvajalca, vzdrževanje in evidenca)
(1) Ministrstvo, pristojno za družino, izbere izvajalca,
ki zagotovi dobavo grbov Republike Slovenije, insignij in slovesnih poročnih
map. Sredstva za dobavo grbov Republike Slovenije, insignij in slovesnih
poročnih map zagotavlja ministrstvo, pristojno za družino.
(2) Upravna enota je z dobavljenimi grbi Republike
Slovenije, insignijami in slovesnimi poročnimi mapami dolžna skrbno ravnati in
o njih voditi evidenco. Sredstva za vzdrževanje in obnovo grbov Republike
Slovenije in insignij zagotavlja upravna enota iz sredstev za materialne
stroške in investicijsko vzdrževanje.

Pravilnik o sklepanju zakonske zveze in
ponovitvi slovesnosti ob jubileju sklenitve zakonske zveze (Uradni list RS, št.
66/17) vsebuje naslednje prehodne in
končne določbe:
»PREHODNE IN KONČNE DOLOČBE
21. člen
(postopki v že začetih
zadevah)
(1) Vloge za sklenitev zakonske zveze in ponovitev
slovesnosti, ki so bile vložene pred pričetkom uporabe tega pravilnika, se
obravnavajo po določbah Pravilnika o sklepanju zakonske zveze (Uradni list RS,
št. 67/13 in 32/15).
(2) Vloge za določitev uradnih prostorov, ki so jih
upravne enote predložile v soglasje ministru, pristojnemu za upravo, pred
pričetkom uporabe tega pravilnika, se obravnavajo po določbah Pravilnika o
sklepanju zakonske zveze (Uradni list RS, št. 67/13 in 32/15).
22. člen
(povračilo sredstev za
nakup svečane obleke)
Matičarji so do sredstev za nakup svečane obleke iz tretjega
odstavka 18. člena tega pravilnika prvič upravičeni po preteku treh let od
zadnjega povračila, ki so ga prejeli po četrtem odstavku 20. člena
Pravilnika o sklepanju zakonske zveze (Uradni list RS, št. 67/13 in
32/15).
23. člen
(neuporaba določil za
uradne prostore)
Določbe drugega in tretjega odstavka 6. člena in
7. člena tega pravilnika se ne uporabljajo za tiste uradne prostore, ki so
jih upravne enote prevzele v uporabo od občinskih upravnih organov na podlagi
103. člena Zakona o upravi (Uradni list RS, št. 67/94, 20/95 – odl.
US, 29/95 – ZPDF, 80/99 – ZUP, 52/02 – ZDU-1 in 56/02 – ZIN).
24. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o sklepanju zakonske zveze (Uradni list RS, št. 67/13 in 32/15).
25. člen
(uveljavitev)
Ta pravilnik začne veljati 1. januarja 2018.«.

Pravilnik o spremembah Pravilnika o sklepanju
zakonske zveze in ponovitvi slovesnosti ob jubileju sklenitve zakonske zveze
(Uradni list RS, št. 74/21) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembi Pravilnika o sklepanju
zakonske zveze in ponovitvi slovesnosti ob jubileju sklenitve zakonske zveze
(Uradni list RS, št. 187/21) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po objavi v Uradnem
listu Republike Slovenije.«.