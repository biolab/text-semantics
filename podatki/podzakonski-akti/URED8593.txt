I. SPLOŠNE DOLOČBE
1. člen
(vsebina)
Ta uredba podrobneje določa vsebino in strukturo varnostne
dokumentacije, metodologiji za pripravo analize obvladovanja tveganj ter za
določitev ključnih, krmilnih in nadzornih informacijskih sistemov in delov
omrežja in pripadajočih podatkov ter minimalni obseg in vsebino varnostnih
ukrepov organov državne uprave.
2. člen
(pomen izrazov)
Izrazi, uporabljeni v tej uredbi, pomenijo:
1.     
Celovitost je lastnost informacij, omrežij in informacijskih sistemov,
da so točni in popolni.
2.     
Kazalnik zlorabe je kazalnik, ki da informacijo o lastnostih zlorabe
omrežij oziroma informacijskih sistemov organov državne uprave (v nadaljnjem
besedilu: ODU).
3.     
Ključni, krmilni in nadzorni informacijski sistemi in deli omrežja ter
pripadajoči podatki so informacijski sistemi in deli omrežja ter pripadajoči
podatki ODU, ki so bistvenega pomena za delovanje storitev ODU.
4.     
Neprekinjeno poslovanje so aktivnosti, ki so potrebne za ohranjanje
poslovanja organizacije v času motenj ali prekinitev normalnega delovanja.
5.     
Razpoložljivost je lastnost informacij, omrežij in informacijskih
sistemov, da so dostopni in uporabni na pooblaščeno zahtevo.
6.     
Sistem upravljanja neprekinjenega poslovanja (v nadaljnjem besedilu:
SUNP) je sistem upravljanja, ki temelji na strateški in taktični sposobnosti
organizacije, da pripravi načrt za primere prekinitev in motenj pri poslovanju
ter se nanje odzove z namenom zagotovitve storitev na sprejemljivi, vnaprej
določeni ravni, ter vključuje pripravo in uporabo načrtov obnovitve in ponovne
vzpostavitve delovanja informacijskih sistemov.
7.     
Sistem upravljanja varovanja informacij (v nadaljnjem besedilu: SUVI) je
sistem upravljanja, ki omogoča celovit in koordiniran pogled na informacijska
varnostna tveganja organizacije ter zagotavlja vzpostavitev, vpeljavo,
delovanje, spremljanje, pregledovanje, vzdrževanje in izboljševanje varnosti
omrežij in informacijskih sistemov.
8.     
Sredstvo je vsaka opredmetena ali neopredmetena stvar, ki ima vrednost
za ODU in zato zahteva zaščito.
9.     
Trajanje incidenta je časovno obdobje od prekinitve ustreznega
zagotavljanja storitve v smislu zaupnosti, celovitosti ali razpoložljivosti do
trenutka njene ponovne vzpostavitve.
10.  
Uporabnik je fizična ali pravna oseba, ki uporablja posamezno storitev
ODU neposredno, posredno ali s posredovanjem oziroma je odvisna od nje.
11.  
Zaupnost je lastnost, da informacije niso razpoložljive ali razkrite
nepooblaščenim subjektom ali procesom.
II. VSEBINA IN STRUKTURA VARNOSTNE DOKUMENTACIJE
3. člen
(vsebina in struktura varnostne dokumentacije)
(1) ODU vzpostavijo in vzdržujejo dokumentirana SUVI in SUNP,
ki morata zajemati najmanj elemente iz prvega odstavka 17. člena Zakona o
informacijski varnosti (Uradni list RS, št. 30/18, 95/21, 130/22 – ZEKom-2,
18/23 – ZDU-1O in 49/23).
(2) Varnostno dokumentacijo iz prejšnjega odstavka tega člena
podpiše predstojnik ODU.
(3) Če ima ODU za zagotavljanje varnosti svojih omrežij in
informacijskih sistemov že izdelano varnostno dokumentacijo na podlagi drugih
predpisov, jo vsebinsko dopolni v skladu s to uredbo.
4. člen
(analiza obvladovanja tveganj)
Analiza obvladovanja tveganj z določitvijo sprejemljive ravni
tveganj (v nadaljnjem besedilu: analiza obvladovanja tveganj) zajema najmanj:
1.     
navedbo uporabljene metodologije za izvedbo analize obvladovanja tveganj,
ki mora biti primerljiva, verodostojna in ponovljiva v skladu s pravili stroke,
2.     
navedbo sredstev znotraj SUVI in upravljavce teh sredstev oziroma
odgovorne osebe za ta sredstva,
3.     
navedbo možnih groženj tem sredstvom,
4.     
navedbo ranljivosti sredstev iz 2. točke tega člena, ki bi jih grožnje
iz prejšnje točke lahko prizadele,
5.     
navedbo vpliva uresničitve groženj iz 3. točke tega člena na zaupnost,
celovitost in razpoložljivost sredstev iz 2. točke tega člena zaradi
ranljivosti iz prejšnje točke,
6.     
oceno vpliva na opravljanje storitev ODU v primeru kršitve informacijske
varnosti zaradi izgube zaupnosti, celovitosti ali razpoložljivosti,
7.     
oceno verjetnosti, da nastane kršitev informacijske varnosti,
8.     
ovrednotenje ravni tveganj,
9.     
določitev in obrazložitev sprejemljive ravni tveganj,
10.  
navedbo ukrepov za odpravo ali zmanjšanje tveganj nad sprejemljivo
ravnjo.
5. člen
(politika neprekinjenega poslovanja)
Politika neprekinjenega poslovanja z načrtom njegovega
upravljanja zajema najmanj:
1.     
navedbo ciljev in načel za zagotavljanje neprekinjenega poslovanja ob
upoštevanju posebnosti ODU,
2.     
navedbo postopkov neprekinjenega poslovanja, ki se izdelajo na podlagi
popisa poslovnih procesov,
3.     
oceno vpliva na poslovanje, ki zajema navedbo možnih dogodkov in
incidentov, ki vplivajo na neprekinjeno poslovanje, vključno zaradi odpovedi
informacijskih sistemov, pomanjkanja zaposlenih, izpada posamezne lokacije
znotraj ODU in odpovedi storitev pogodbenih izvajalcev,
4.     
določitev minimalne ravni poslovanja,
5.     
navedbo ukrepov za zagotavljanje neprekinjenega poslovanja, ki se
izdelajo na podlagi ocene vpliva na poslovanje iz 3. točke tega člena in
minimalne ravni poslovanja iz prejšnje točke, ter
6.     
določitev vlog in odgovornosti za izvajanje politike neprekinjenega
poslovanja ter njeno posodabljanje.
6. člen
(seznam ključnih, krmilnih in nadzornih informacijskih
sistemov)
Seznam informacijskih sistemov in delov omrežja ODU ter
pripadajočih podatkov, ki so bistvenega pomena za delovanje storitev ODU,
zajema najmanj:
-       
navedbo sredstev znotraj SUVI, od katerih je odvisno zagotavljanje
storitev ODU, in
-       
seznam ključnih, krmilnih in nadzornih informacijskih sistemov in delov
omrežja ter pripadajočih podatkov (v nadaljnjem besedilu: ključni sistemi) in
navedbo njihovih upravljavcev.
7. člen
(načrt obnovitve delovanja ključnih sistemov)
Načrt obnovitve in ponovne vzpostavitve delovanja ključnih
sistemov iz prejšnjega člena (v nadaljnjem besedilu: načrt obnovitve delovanja
ključnih sistemov) zajema opis odgovornosti in postopkov za obnovitev delovanja
teh sistemov po dogodku, ki povzroči prekinitev njihovega delovanja.
8. člen
(načrt odzivanja na incidente)
(1) Načrt odzivanja na incidente s protokolom obveščanja
CSIRT organov državne uprave (v nadaljnjem besedilu: načrt odzivanja na
incidente) zajema najmanj:
1.     
opis sistema za zaznavo incidentov informacijske varnosti,
2.     
opis sistema za zbiranje in zavarovanje dokazov o incidentu
informacijske varnosti, vključno z dnevniškimi zapisi in revizijskimi sledmi,
če te obstajajo,
3.     
opis postopkov za odziv na incidente informacijske varnosti, za
obravnavo in analizo incidentov informacijske varnosti, vključno z
evidentiranjem vseh odzivnih aktivnosti,
4.     
opis odgovornosti oseb oziroma organizacijskih enot, ki jih je treba
vključiti v aktivnosti iz prejšnje točke,
5.     
opis postopkov in odgovornosti za poročanje o incidentih znotraj ODU in
zunaj ODU ter
6.     
opis protokola obveščanja o incidentu informacijske varnosti CSIRT
organov državne uprave.
(2) Obvestilo iz 6. točke prejšnjega odstavka se pošlje CSIRT
organov državne uprave na način, ki je objavljen na njegovi spletni strani in
zajema najmanj:
1.     
oceno števila uporabnikov, ki jih je prizadela motnja pri zagotavljanju
bistvenih storitev,
2.     
oceno trajanja incidenta,
3.     
navedbo kazalnikov zlorabe, če ti obstajajo,
4.     
oceno geografske razširjenosti območja, na katero incident vpliva,
5.     
oceno morebitnega medresorskega vpliva incidenta in
6.     
opis pomembnosti vpliva incidenta na neprekinjeno izvajanje storitev
ODU.
(3) Opis protokola obveščanja iz 6. točke prvega odstavka
tega člena se lahko smiselno uporabi za obveščanje pristojnega nacionalnega
organa za informacijsko varnost, če ima ODU lastne zmogljivosti vsaj na ravni
varnostno-operativnega centra.
9. člen
(načrt varnostnih ukrepov)
(1) Pri izdelavi načrta varnostnih ukrepov za zagotavljanje
zaupnosti, celovitosti in razpoložljivosti omrežja in informacijskih sistemov
ODU upoštevajo:
-       
dokumente varnostne dokumentacije iz 3. do 8. člena te uredbe in
-       
posebne potrebe delovnega področja ODU.
(2) Načrt varnostnih ukrepov iz prejšnjega odstavka vsebuje navedbo
ukrepov, ki so:
1.     
učinkoviti tako, da povečajo informacijsko varnost glede na obstoječe in
predvidene grožnje,
2.     
prilagojeni tako, da se prizadevanja ODU usmerijo v ukrepe, ki najbolj
vplivajo na njihovo informacijsko varnost, in se izogibajo podvajanjem,
3.     
skladni tako, da se prednostno obravnavajo osnovne in skupne varnostne
ranljivosti ODU, ki se lahko dopolnijo z varnostnimi ukrepi za posamezna
delovna področja,
4.     
sorazmerni s tveganji tako, da se izogiba čezmerni obremenitvi
posameznega ODU,
5.     
konkretni tako, da ODU te varnostne ukrepe izvajajo in da ti ukrepi
prispevajo h krepitvi njihove informacijske varnosti,
6.     
preverljivi tako, da se na zahtevo pristojnega organa lahko predložijo
dokazila o njihovi izvedbi,
7.     
vključujoči tako, da so upoštevani vsi vidiki informacijske varnosti,
vključno s fizično varnostjo informacijskih sistemov.
III. METODOLOGIJI ZA PRIPRAVO ANALIZE OBVLADOVANJA TVEGANJ IN
ZA DOLOČITEV KLJUČNIH SISTEMOV
10. člen
(metodologiji za pripravo analize obvladovanja tveganj in za
določitev ključnih sistemov)
(1) ODU analizo obvladovanja tveganj pripravi tako, da:
1.     
navede metodologijo z opredelitvijo lestvic in atributov ocenjevanja, po
kateri bo izvedel analizo obvladovanja tveganj v skladu s to uredbo,
2.     
izvede popis sredstev znotraj SUVI in določi njihove upravljavce oziroma
odgovorne osebe za ta sredstva,
3.     
prepozna možne grožnje za izgubo zaupnosti, celovitosti in
razpoložljivosti sredstev iz prejšnje točke,
4.     
prepozna ranljivosti sredstev iz 2. točke tega odstavka, ki bi jih
grožnje iz prejšnje točke lahko prizadele,
5.     
oceni stopnjo vpliva uresničitve groženj iz 3. točke tega odstavka na
zaupnost, celovitost in razpoložljivost sredstev iz 2. točke tega odstavka
zaradi ranljivosti iz prejšnje točke,
6.     
oceni primernost obstoječih ukrepov in stopnjo obvladovanja ugotovljenih
tveganj s temi ukrepi,
7.     
ovrednoti ugotovljena tveganja glede na verjetnost nastanka tveganj in
obseg negativnih posledic ob uresničitvi tveganj na zagotavljanje storitev ter
8.     
določi sprejemljivo raven tveganj, glede na vrednotenje ugotovljenih
tveganj.
(2) ODU seznam svojih ključnih sistemov pripravi tako, da:
-       
na podlagi popisanih sredstev znotraj SUVI iz 2. točke prejšnjega
odstavka presodi, ali je zagotavljanje storitev ODU odvisno od posameznega
sredstva znotraj SUVI, in
-       
na podlagi posameznih sredstev znotraj SUVI, od katerih je v skladu s
prejšnjo alinejo odvisno zagotavljanje storitev ODU, presodi, katero od teh
sredstev je bistveno za delovanje storitve ODU.
(3) ODU izvede analizo obvladovanja tveganj ter določi
ključne sisteme tako, da bodo rezultati teh postopkov dosledni, primerljivi in
verodostojni.
(4) ODU izvaja analizo obvladovanja tveganj in določa ključne
sisteme v rednih časovnih presledkih ali kadar so predlagane ali nastanejo
bistvene spremembe v okviru SUVI.
IV. MINIMALNI OBSEG IN VSEBINA VARNOSTNIH UKREPOV
11. člen
(minimalni obseg in vsebina varnostnih ukrepov)
ODU za zagotavljanje zaupnosti, celovitosti in
razpoložljivosti omrežij in informacijskih sistemov na podlagi varnostne
dokumentacije iz 3. člena te uredbe pripravijo ter izvajajo organizacijske,
logično-tehnične in tehnične varnostne ukrepe, ki zagotavljajo najmanj:
1.     
podporo predstojnika ODU pri zagotavljanju informacijske varnosti,
vključno z vključevanjem področja informacijske varnosti v letni program dela
ODU,
2.     
integriteto kadrov v povezavi z informacijsko varnostjo pred
zaposlitvijo, med zaposlitvijo in ob prenehanju ali spremembi zaposlitve,
3.     
notranji pregled SUVI in SUNP najmanj enkrat letno in kadar so
predlagane ali nastanejo bistvene spremembe, ki vplivajo na zaupnost,
celovitost oziroma razpoložljivost omrežij in informacijskih sistemov,
4.     
upravljanje ključnih sistemov z določitvijo odgovornosti za njihovo
zaščito,
5.     
ohranjanje dnevniških zapisov o delovanju ključnih sistemov iz prejšnje
točke,
6.     
upravljanje prometa in komunikacij,
7.     
opredelitev varnostnih zahtev za ključne dobavitelje,
8.     
fizično in tehnično varovanje dostopov do prostorov, kjer so ključni
sistemi,
9.     
varnostne mehanizme v posamezni aplikativni programski opremi za
izvajanje dejavnosti ODU,
10.  
preverjanje identitete uporabnikov,
11.  
upravljanje in preprečevanje izrabe tehničnih ranljivosti,
12.  
zagotavljanje ravni dostopnosti informacij in upravljanje pooblastil za
dostop,
13.  
zaščito pred zlonamerno programsko kodo,
14.  
evidentiranje dejavnosti ključnih sistemov, njihovih uporabnikov in
administratorjev ter
15.  
zaznavanje poskusov vdorov in preprečevanje incidentov.
V. PREHODNI IN KONČNA DOLOČBA
12. člen
(prehodno obdobje)
ODU že izdelano varnostno dokumentacijo in varnostne ukrepe
uskladi s to uredbo v šestih mesecih od njene uveljavitve.
13. člen
(prenehanje uporabe)
Z dnem uveljavitve te uredbe se preneha uporabljati Pravilnik
o varnostni dokumentaciji in varnostnih ukrepih organov državne uprave (Uradni
list RS, št. 68/19 in 95/21 – ZInfV-A).
14. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-232/2022
Ljubljana, dne 13. septembra 2023
EVA 2022-1544-0004
Vlada Republike Slovenije
Luka Mesec
podpredsednik