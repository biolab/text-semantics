I. SPLOŠNE DOLOČBE
1. člen
(vsebina pravilnika)
(1) S tem pravilnikom se urejajo službeno ocenjevanje
pri opravljanju vojaške službe, vsebina in oblika službene ocene, kriteriji ocenjevanja,
postopki ocenjevanja, preizkusa službene ocene in postopek izvajanja letnih
razgovorov z vojaškimi osebami.
(2) Za službeno ocenjevanje civilnih oseb v Slovenski
vojski se uporabljajo predpisi, ki veljajo za javne uslužbence.
2. člen
(vojaške osebe, ki se ocenjujejo)
S službeno oceno se ocenjujejo:
-       
vojaki, podčastniki, častniki, vojaški uslužbenci ter generali stalne
sestave Slovenske vojske;
-       
slušatelji vojaških šol in kandidati za podčastnike in častnike v
Slovenski vojski;
-       
vojaške osebe, ki opravljajo delo na delovnih mestih, za katera se v
skladu z Zakonom o obrambi (Uradni list RS, št. 103/04 – uradno prečiščeno
besedilo) šteje, da se na njih opravlja vojaška služba;
-       
vojaške osebe med opravljanjem vojaške službe izven države;
-       
vojaki, podčastniki, častniki in vojaški uslužbenci, ki pogodbeno
opravljajo vojaško službo v rezervni sestavi Slovenske vojske, če so bili v
koledarskem letu, za katerega se izdeluje službena ocena, vpoklicani na
šolanje, usposabljanje ali opravljanje vojaške službe v miru skupaj najmanj 20
dni.
3. člen
(vojaške osebe, ki se ne ocenjujejo)
(1) S službeno oceno se ne ocenjujejo pripadniki Slovenske
vojske, ki se v koledarskem letu upokojijo, in vrhunski športniki in trenerji,
ki imajo sklenjeno pogodbo o zaposlitvi v Slovenski vojski.
(2) S službeno oceno se ne ocenjujejo pooblaščene osebe
reprezentativnih sindikatov, ki v okviru polnega delovnega časa opravljajo
sindikalno delo.
4. člen
(obseg in vrste službene ocene)
(1) Službena ocena obsega oceno usposobljenosti in uspešnosti
opravljanja vojaške službe, ki jo izdela pristojni nadrejeni (v nadaljnjem
besedilu: ocenjevalec) za podrejenega (v nadaljnjem besedilu: ocenjevani) na
podlagi rednega spremljanja njegovega dela v skladu s pravili, ki urejajo
službo v Slovenski vojski, in tem pravilnikom.
(2) Službena ocena je redna ali izredna.
(3) Redna službena ocena se izdela vsako leto. Če
vojaška oseba opravlja vojaško službo v letu, za katerega se izdeluje redna
ocena, manj kot tri mesece, se vojaška oseba za to koledarsko leto šteje za
neocenjeno. V obrazcu službene ocene se v tem primeru izpolnijo podatki iz prve
in druge alineje prvega odstavka 9. člena tega pravilnika ter zahtevani
podpisi, v utemeljitev pa se vpiše razlog neocenjenosti.
(4) Redne službene ocene izdelujejo ob zaključku
ocenjevalnega obdobja pristojni ocenjevalci. Pri izdelavi redne službene ocene
mora ocenjevalec po načelu sorazmernosti upoštevati vse izredne službene ocene,
ki so bile izdelane v ocenjevalnem obdobju iz 6. člena tega pravilnika, za
katerega se izdeluje ocena.
(5) Izredna službena ocena se izdela, če je bil ocenjevalec
vojaški osebi v ocenjevalnem obdobju iz 6. člena tega pravilnika nadrejen
najmanj tri mesece in je
-       
vojaška oseba ali oseba, pristojna za službeno ocenjevanje, razporejena
na drugo formacijsko dolžnost ali odhaja iz enote pred zaključkom letnega
ocenjevalnega obdobja;
-       
vojaška oseba napotena v mednarodno operacijo ali misijo za več kot tri
mesece in se z napotitvijo vojaške osebe spremeni razmerje ocenjevalec –
ocenjevani, razen če se ji izdela redna službena ocena;
-       
vojaška oseba napotena na vojaško izobraževanje ali usposabljanje za več
kot tri mesece, razen če se ji izdela redna službena ocena;
-       
vojaška oseba zaključila mednarodno operacijo in misijo za čas celotne
napotitve, razen če se ji izdela redna službena ocena;
-       
vojaška oseba zaključila daljše izobraževanje in usposabljanje za čas
celotne napotitve;
-       
vojaška oseba napotena na opravljanje vojaške službe v skupna ali druga
poveljstva izven države, razen če se ji izdela redna službena ocena;
-       
vojaška oseba v polnem delovnem času delo opravljala v začasni skupini,
ki je oblikovana za najmanj 3 mesece.
(6) Če je bila vojaška oseba v ocenjevalnem obdobju
napotena izven države, se pisna ocena nadrejenega – International Evaluation
Report (v nadaljnjem besedilu: IER) šteje za izredno službeno oceno.
(7) Ne glede na določbo petega odstavka tega člena se
izredna službena ocena po odločitvi ocenjevalca po potrebi izdela tudi za
časovno obdobje, krajše od treh mesecev.
(8) Pri izredni službeni oceni se vojaško osebo ocenjuje
po kriterijih za ocenjevanje splošnih kompetenc in po kriterijih za ocenjevanje
vodstvenih kompetenc, če ima ocenjevani na formacijski dolžnosti, za katero se
ocenjuje, pristojnosti in pooblastila v sistemu vodenja in poveljevanja.
5. člen
(uporaba redne službene ocene)
Redna službena ocena se uporablja pri upravljanju kariernih
poti vojaških oseb, odločanju o povišanju vojaških oseb v činu, napredovanju v
razredu ter napredovanju vojaških oseb v plačne razrede. Redna službena ocena
se uporablja tudi pri odločanju o napotitvi na službovanje v tujino, izobraževanje
ali usposabljanje, o podaljševanju pogodbe o zaposlitvi v Slovenski vojski, o
razporejanju na drugo formacijsko dolžnost, podeljevanju priznanj in nagrad ter
v drugih primerih, določenih s predpisi ali akti vodenja in poveljevanja.
6. člen
(ocenjevalno obdobje in roki za izdelavo ocene)
(1) Ocenjevalno obdobje je koledarsko leto od
1. januarja do 31. decembra. Redna službena ocena se izdela vsako
leto najkasneje do 31. januarja za preteklo leto, razen če načelnik
Generalštaba Slovenske vojske ne določi drugače.
(2) Če je vojaška oseba napotena na vojaško
izobraževanje in usposabljanje ali na mednarodno misijo oziroma v mirnodobno
strukturo Slovenske vojske v tujini po 30. juniju in bo ob koncu ocenjevalnega
obdobja iz prvega odstavka tega člena na izobraževanju in usposabljanju ali na
mednarodni operaciji ali misiji oziroma v mirnodobni strukturi Slovenske vojske
v tujini, se ji glede na določbo prvega odstavka tega člena izdela redna
službena ocena za obdobje od 1. januarja do dneva napotitve. V tem primeru se
ocena šteje kot redna službena ocena za celotno leto, razen, če se vojaška
oseba vrne iz izobraževanja in usposabljanja ali na mednarodne operacije ali
misije oziroma mirnodobne strukture Slovenske vojske v tujini pred koncem
ocenjevalnega obdobja. Izdelana mora biti pred napotitvijo vojaške osebe na
izobraževanju in usposabljanju ali na mednarodni operaciji ali misiji oziroma v
mirnodobno strukturo Slovenske vojske v tujini.
(3) Izredna službena ocena, pridobljena na vojaškem
izobraževanju in usposabljanju ali na mednarodni operaciji ali misiji iz
prejšnjega odstavka, se upošteva pri redni službeni oceni za leto, v katerem je
vojaška oseba zaključila vojaško izobraževanje ali usposabljanje ali se je
vrnila z mednarodne operacije ali misije. Ocenjevalno obdobje se v tem primeru
šteje od dneva napotitve do konca ocenjevalnega obdobja v naslednjem letu. Tako
dobljena redna službena ocena se šteje za leto, v katerem se je ocenjevalno
obdobje zaključilo.
(4) Izredna službena ocena se izdela pred
prerazporeditvijo ali napotitvijo ali pred zaključkom vojaškega izobraževanja
in usposabljanja ali pred vrnitvijo z mednarodne operacije ali misije, če se
izdeluje v skladu s petim odstavkom 4. člena tega pravilnika, ali v roku
15 dni po odločitvi iz sedmega odstavka 4. člena tega pravilnika.
7. člen
(pristojnost za ocenjevanje)
(1) Za službeno ocenjevanje je pristojen poveljnika
voda, njemu enake, primerljive ali višje enote oziroma načelnik štabnega organa
v poveljstvu bataljona, njemu enakega, primerljivega ali višjega poveljstva.
(2) Za izdelavo izredne službene ocene vojaških oseb v
začasnih skupinah iz sedme alineje petega odstavka 4. člena tega pravilnika so
pristojni vodje začasnih skupin. Če je vodja začasne skupine civilna oseba, se
smiselno uporabijo določila petega odstavka tega člena.
(3) Ne glede na določbi prvega in drugega odstavka tega
člena lahko načelnik Generalštaba Slovenske vojske za službeno ocenjevanje v posamezni
enoti, začasni sestavi ali določene vojaške osebe pooblasti tudi druge vojaške
osebe, če službenega ocenjevanja drugače ni mogoče opraviti. Ocenjevalec mora
biti s tem seznanjen in usposobljen za službeno ocenjevanje.
(4) Pri službenem ocenjevanju vojakov, podčastnikov in
nižjih vojaških uslužbencev sodelujejo enotovni podčastniki. Enotovni
podčastnik predhodno pridobi potrebne informacije in svetuje nadrejenemu, ki je
pooblaščen za službeno ocenjevanje.
(5) Če je vojaški osebi nadrejena civilna oseba, je civilna
oseba pristojna za izdelavo službene ocene podrejeni vojaški osebi. Civilna
oseba vojaško osebo oceni po kriterijih za ocenjevanje splošnih kompetenc in
vodstvenih kompetenc. Vojaško usposobljenost v tem primeru oceni po liniji
poveljevanja nadrejena vojaška oseba.
(6) Vojaško osebo med opravljanjem vojaške službe izven
države službeno ocenjuje vojaška oseba, ki ji je nadrejena po liniji
poveljevanja med opravljanjem vojaške službe v tujini in izpolnjuje pogoje iz
prvega odstavka tega člena.
(7) Program usposabljanja pristojnih za službeno
ocenjevanje in za odločanje o pritožbi zoper službeno oceno določi načelnik
Generalštaba Slovenske vojske.
8. člen
(odgovornost ocenjevalca in varovanje osebnih podatkov)
(1) Ocenjevalec je odgovoren za objektivnost, pravičnost,
točnost in pravočasnost službenega ocenjevanja.
(2) Vojaške in civilne osebe, ki sodelujejo pri
službenem ocenjevanju, morajo varovati osebne podatke, s katerimi se seznanijo
pri izdelavi službenih ocen.
9. člen
(vsebina obrazca službene ocene)
(1) Obrazec službene ocene obsega:
-       
podatke o ocenjevanem;
-       
podatke o ocenjevalcih;
-       
opis delovnih zahtev, ki obsega naziv formacijske dolžnosti ter opis del
in nalog, določenih s formacijsko dolžnostjo, akti poveljevanja in letnim
razgovorom;
-       
ocene iz splošnih kompetenc, vojaške usposobljenosti in vodstvenih
kompetenc;
-       
utemeljitev službene ocene;
-       
mnenje nadrejenega o potencialu vojaške osebe;
-       
interesna področja in ambicije vojaške osebe;
-       
dopolnila nadrejenega ocenjevalca k oceni;
-       
uradni zaznamek;
-       
podpis osebe, ki se ocenjuje.
(2) Obrazec službene ocene in navodila za izpolnjevanje
obrazca službene ocene so v prilogi 1, ki je sestavni del tega pravilnika.
II. SLUŽBENA OCENA
10. člen
(ocene in ocenjevanje kompetenc)
(1) Službena ocena vsebuje:
-       
ocene splošnih kompetenc;
-       
ocene vojaške usposobljenosti;
-       
ocene vodstvenih kompetenc za vojaške osebe, ki imajo pristojnosti in
pooblastila v sistemu vodenja in poveljevanja.
(2) Ocene iz prejšnjega odstavka so lahko odličen, zelo
dober, dober, zadovoljiv ali negativen, razen ocene strelske usposobljenosti,
ki je del ocene vojaške usposobljenosti. Oceni strelske usposobljenosti sta
lahko »opravil« ali »ni opravil«.
(3) Če se ocenjevani iz katere kompetence ali usposobljenosti
ne oceni, se v utemeljitev vpiše razlog neocenjenosti. Ocena »ni ocenjen« nima
vpliva na določitev službene ocene.
11. člen
(ocene splošnih kompetenc)
(1) Splošne kompetence so:
-       
doseganje cilja in izvedba nalog;
-       
ravnanje s sredstvi in viri;
-       
kvaliteta dela in strokovnost;
-       
komuniciranje;
-       
sodelovanje in delovanje v skupini;
-       
vojaško vedenje.
(2) Ocenjevalec pred posamezno trditvijo označi najbolj
primerno trditev, ki ustreza ocenjevanemu pri posameznih kompetencah iz prvega
odstavka tega člena.
(3) Pri določitvi službene ocene v skladu z 18. členom
tega pravilnika se upošteva, da je za vojake manj pomembna kompetenca iz
komuniciranja.
(4) (črtan).
12. člen
(ocene vojaške usposobljenosti)
(1) Pri vojaški usposobljenosti se ocenjuje:
-       
vojaška usposobljenost;
-       
strelska usposobljenost;
-       
gibalne sposobnosti.
(2) Ocena vojaške usposobljenosti iz prvega odstavka
tega člena se določi s preverjanjem vojaške usposobljenosti skladno z aktom
poveljevanja, ki ureja preverjanje vojaške usposobljenosti vojaških oseb v
Slovenski vojski.
(3) Ocena strelske usposobljenosti iz prvega odstavka
tega člena obsega oceno rezultatov predpisanih streljanj z osebnim ali lahkim
pehotnim orožjem skladno z navodili in programi za izvedbo streljanj različnih
vrst v Slovenski vojski.
(4) Ocena gibalne sposobnosti vojaške osebe iz prvega
odstavka tega člena se določi s preverjanjem gibalnih sposobnosti skladno z
navodilom, ki ureja preverjanje gibalnih sposobnosti vojaških oseb v Slovenski
vojski in Ministrstvu za obrambo Republike Slovenije.
(5) Vojaka, vojaškega uslužbenca, slušatelja vojaške
šole, kandidata za častnika, ki še nima opravljenega temeljnega vojaškega
strokovnega usposabljanja, se ocenjuje samo po kriterijih iz tretje alinee
prvega odstavka tega člena. Verskega osebja (duhovnikov in pastoralnih
asistentov) v Slovenski vojski se ne ocenjuje po kriteriju iz druge alinee
prvega odstavka tega člena. Vojaške osebe, razporejene na delovna mesta v
ministrstvu ali v drugih državnih organih, na katerih se opravlja vojaška
služba, se v času razporeditve na takšno delovno mesto ne ocenjujejo po
kriterijih iz prve alinee prvega odstavka tega člena.
13. člen
(preverjanje gibalnih sposobnosti in strelske
usposobljenosti)
(1) Vojaška oseba, ki se v tekočem letu iz neupravičenih
razlogov ne udeleži preverjanja gibalnih sposobnosti ali strelskega
usposabljanja, se pri posameznem ali obeh preverjanjih oceni z negativno oceno
ali oceno »ni opravil«, ki se upošteva pri določitvi redne službene ocene. V
tem primeru redna službena ocena ne more biti višja od ocene zadovoljiv. Če se
vojaška oseba tudi v drugem zaporednem ocenjevalnem obdobju iz neupravičenih
razlogov ne udeleži preverjanja gibalnih sposobnosti ali strelskega
usposabljanja, se oceni z negativno službeno oceno.
(2) Upravičenost razlogov, zaradi katerih se vojaška
oseba ne udeleži preverjanja gibalnih sposobnosti ali predpisanih streljanj,
presoja neposredno nadrejeni na podlagi uradnih listin ali drugih dokazil, ki
jih mora predložiti vojaška oseba. Dokazila se hranijo v evidencah, ki jih vodi
delodajalec.
(3) Vojaški osebi, pri katerih je ugotovljena
invalidnost in je pridobila katero od pravic iz invalidskega zavarovanja, ki
trajno ne omogoča udeležbe na preverjanju gibalnih sposobnosti ali streljanju,
dokazil ni treba prilagati. Pri posameznem ali obeh preverjanjih se v primeru
neudeležbe vpiše »ni ocenjen«. Ocena »ni ocenjen« v tem primeru nima vpliva na
določitev redne službene ocene.
(4) Vojaška oseba, ki se udeleži preverjanja gibalnih
ali predpisanih streljanj, pa ne doseže minimalnih predpisanih rezultatov, se
pri posameznem ali obeh preverjanjih oceni z negativno oceno ali oceno »ni
opravil«, ki se upošteva pri določitvi redne službene ocene. Če vojaška oseba v
drugem zaporednem ocenjevalnem obdobju ne doseže minimalnih predpisanih
rezultatov pri enem ali obeh preverjanjih, redna službena ocena ne more biti
višja od ocene zadovoljiv. Če vojaška oseba tudi v tretjem zaporednem
ocenjevalnem obdobju ne doseže minimalnih predpisanih rezultatov, se oceni z
negativno službeno oceno.
(5) Vojaških oseb, ki se zaradi nosečnosti ali
porodniškega dopusta, dopusta za nego in varstvo otroka ali začasne nezmožnosti
za delo ali drugih upravičenih razlogov, o katerih odloča nadrejeni
ocenjevalec, v ocenjevalnem obdobju niso udeležile preverjanja strelske
usposobljenosti ali gibalnih sposobnosti, se iz posameznega kriterija ne
ocenjuje. Ocena »ni ocenjen« v tem primeru nima vpliva na določitev redne
službene ocene.
14. člen
(ocene vodstvenih kompetenc)
(1) Vodstvene kompetence so:
-       
vodenje;
-       
odločanje;
-       
organiziranje in načrtovanje.
(2) Ocenjevalec pred posamezno trditvijo označi najbolj
primerno trditev, ki ustreza ocenjevanemu pri posameznih kompetencah iz prvega
odstavka tega člena.
(3) Vojaki se ne ocenjujejo po kriteriju organiziranja
in načrtovanja.
(4) (črtan).
15. člen
(utemeljitev ocene)
(1) Utemeljitev službene ocene poda celovito in jasno
sliko osebnosti, kompetenc, usposobljenosti, uspešnosti in posebnih dosežkov
ocenjevanega. Pripravljena mora biti skrbno in pravilno in ne sme vsebovati
protislovij.
(2) Utemeljitev službene ocene ne vsebuje obrazložitve
ocene posamezne kompetence in vojaške usposobljenosti.
16. člen
(mnenje nadrejenega o potencialu vojaške osebe)
(1) Mnenje nadrejenega o potencialu vojaške osebe vsebuje
stališča o zmožnostih ocenjevanega na področjih, pomembnih za vodenje kariernih
poti.
(2) Mnenje nadrejenega o potencialu ocenjevanega vsebuje
zlasti:
-       
primernost za razporeditev na poveljniško/vodstveno dolžnost, štabno
dolžnost ali strokovno specialistično dolžnost;
-       
primernost za napredovanje na višjo dolžnost;
-       
primernost za organizacijsko in strateško vodenje;
-       
mnenje o področju dela, specifičnih znanjih, sposobnosti in
usposobljenosti vojaške osebe;
-       
mnenje o vodstvenih kompetencah vojaških oseb, ki se ne ocenjujejo iz
vodstvenih kompetenc.
(3) Mnenje ocenjevalca o vodstvenih kompetencah
ocenjevanega, ki se ne ocenjuje iz vodstvenih kompetenc, ocenjevalec označi
pred posamezno kompetenco, če meni, da ocenjevani pri delu izraža določeno
vodstveno kompetenco. Označeno kompetenco oceni z najbolj ustrezno trditvijo.
Mnenje ocenjevalca o vodstvenih kompetencah ocenjevanega, ki se ne ocenjuje iz
vodstvenih kompetenc, se ne šteje v službeno oceno.
(4) Če je vojaški osebi nadrejena civilna oseba, poda mnenje
nadrejenega o potencialu vojaške osebe po liniji poveljevanja nadrejena vojaška
oseba.
17. člen
(interesna področja in ambicije vojaške osebe)
Interesna področja in ambicije ocenjevanega vsebujejo
interese in želje, ki jih je ocenjevani izpostavil v letnem razgovoru.
18. člen
(službena ocena)
(1) Na podlagi ocen kompetenc in vojaške usposobljenosti
se, ob upoštevanju 13. člena tega pravilnika in upoštevanju pomembnosti
posamezne kompetence za opravljanje dela na formacijski dolžnosti, določi
službena ocena, ki odraža doseženo raven opravljenega dela ocenjevanega v ocenjevalnem
obdobju. Službena ocena je lahko:
-       
ocena ODLIČEN, ki pomeni, da oseba presega večino zastavljenih ciljev in
rezultatov ter visoko nad pričakovanji opravlja delo v ocenjevalnem obdobju. V
enoti ali poveljstvu izrazito izstopa po vztrajnosti za doseganje in ohranjanje
visokih standardov in uspešnosti ter skrbi za nenehne izboljšave procesa dela.
Prilagodljiva je različnim situacijam, za izvedbo naloge vedno prouči vse
zmogljivosti in omejitve. Je visoko nad pričakovanji in zahtevami teoretično in
praktično usposobljena, vedno skrbi za samoizpopolnjevanje znanja in
psihofizično pripravljenost ter s svojim delovanjem ves čas izraža najvišjo
stopnjo profesionalnosti. Prevzema najtežje naloge, po potrebi tudi izven
svojega neposrednega področja dela, pri čemer si aktivno prizadeva za
sodelovanje in sodeluje z drugimi pri njihovem izvajanju. Osebo odlikujejo
izredna zanesljivost, zaupanje, odločnost, samodisciplina, lojalnost,
tovarištvo in integriteta. S svojimi lastnostmi, zgledom in ravnanjem izrazito
izstopa v poveljstvu ali enoti. Skrbi za pozitivno klimo in uveljavljanje
vojaških vrednot v enoti ter ugled Slovenske vojske v širši družbi.
-       
ocena ZELO DOBER, ki pomeni, da oseba presega zastavljene cilje in
rezultate ter nad pričakovanji opravlja delo v ocenjevalnem obdobju. V enoti si
prizadeva za doseganje in ohranjanje visokih standardov in uspešnosti ter
prispeva k izboljšavam procesa dela. Prilagodljiva je različnim situacijam, za
izvedbo naloge običajno prouči vse zmogljivosti in omejitve. Presega
pričakovanja in zahteve teoretične in praktične usposobljenosti ter
psihofizične pripravljenosti, skrbi za samoizpopolnjevanje in svoje znanje širi
tudi na področja, ki niso neposredno vezana na opravljanje trenutnega dela.
Prevzema tudi težje naloge, pri čemer sodeluje z drugimi. Osebo odlikujejo
zanesljivost, zaupanje, samodisciplina, lojalnost, tovarištvo in integriteta.
Pozitivno vpliva na klimo v enoti ter spoštovanje vojaških vrednot.
-       
ocena DOBER, ki pomeni da oseba dosega zastavljene cilje in rezultate
ter v skladu s pričakovanji opravlja delo v ocenjevalnem obdobju. V enoti si
prizadeva za doseganje in ohranjanje standardov ter občasno predlaga rešitve za
izboljšanje procesov dela. V skladu s pričakovanji in zahtevami je teoretično
in praktično usposobljena ter psihofizično pripravljena. Naloge izvaja
odgovorno in sodeluje z drugimi pri njihovem izvajanju. Osebo odlikujejo
zanesljivost, zaupanje, samodisciplina, lojalnost in tovarištvo. Ravna v skladu
z vojaškimi vrednotami.
-       
ocena ZADOVOLJIV, ki pomeni, da oseba ne dosega nekaterih zastavljenih
ciljev in rezultatov ter pod pričakovanji opravlja delo v ocenjevalnem obdobju.
V enoti si ne prizadeva za doseganje in ohranjanje standardov. Strokovno znanje
in usposobljenost je pogosto na nezadovoljivi ravni ali ne dosega zahtevane
psihofizične pripravljenosti. Ne izkazuje zadovoljive mere odgovornosti, včasih
se izogiba nalogam in ni pripravljena na sodelovanje pri izvajanju nalog. Oseba
je nezanesljiva in ji primanjkuje samodisciplina. Večkrat ne ravna v skladu z
vojaškimi vrednotami.
-       
ocena NEGATIVEN, ki pomeni, da oseba ne dosega večine zastavljenih
ciljev in rezultatov ter v celoti pod pričakovanji opravlja delo v ocenjevalnem
obdobju. Strokovno znanje ali psihofizična pripravljenost je pod minimalno
ravnjo glede na standarde, zato otežuje delo v skupnem procesu dela. Ne
izkazuje odgovornosti, izogiba se nalogam in ni pripravljena na sodelovanje.
Oseba je nezanesljiva. Pretežno ne ravna v skladu z vojaškimi vrednotami in s
svojim ravnanjem škodi ugledu Slovenske vojske v družbi.
(2) IER se pri izdelavi službene ocene upošteva tako, da
se:
-       
ocena »outstanding« šteje kot ocena odličen;
-       
ocena »very good« šteje kot ocena zelo dober;
-       
ocena »good« šteje kot ocena dober;
-       
ocena »satisfactory« šteje kot ocena zadovoljiv;
-       
ocena »weak« šteje kot ocena negativen.
(3) Za pooblaščene osebe reprezentativnih sindikatov, ki
v okviru polnega delovnega časa opravljajo sindikalno delo, se za potrebe
napredovanj v plačne razrede upošteva njihova zadnja veljavna redna službena
ocena, ki so jo dobili na formacijski dolžnosti pred opravljanjem sindikalnega
dela v okviru polnega delovnega časa.
(4) Redna službena ocena se za potrebe napredovanj v
plačne razrede točkuje po naslednjih kriterijih:
-       
ocena odličen in zelo dober s 5 točkami;
-       
ocena dober s 4 točkami;
-       
ocena zadovoljiv z 2 točkama;
-       
ocena negativen se ne točkuje.
19. člen
(izdelava službene ocene, verifikacija in hramba)
(1) Ocenjevalec izdela službeno oceno in jo pošlje v
verifikacijo nadrejenemu. Ocenjevalec praviloma pošlje v verifikacijo sočasno
vse redne službene ocene za vse ocenjevane, za katere ima pristojnost
ocenjevanja. Poleg službenih ocen ocenjevalec izdela in posreduje nadrejenemu
seznam ocenjevanih in njihovih ocen. Nadrejeni verificira službeno oceno s
podpisom, če se z njo strinja. Če se z izdelano službeno oceno ne strinja,
utemelji svojo odločitev v VIII. delu obrazca iz priloge 1 tega pravilnika. V
tem primeru ocenjevalec ponovno izdela službeno oceno. Če nadrejeni tudi nove
službene ocene ne verificira, jo spremeni in o tem seznani podrejenega, ki
ocene ne more več spreminjati.
(2) Kot nadrejeni iz prejšnjega odstavka se šteje
nadrejeni po liniji poveljevanja. Če je ocenjevalec načelnik Generalštaba
Slovenske vojske, je nadrejeni minister za obrambo.
(3) Ocenjevanega se po izdelani in verificirani službeni
oceni z njo seznani. Ocenjevanega s službeno oceno seznani izdelovalec službene
ocene, če to ni možno, pa oseba, ki jo pooblasti ocenjevalec in ima pristojnost
ocenjevanja. Ocena, s katero ocenjevani ni seznanjen ali je ni verificiral
višji nadrejeni, ni veljavna. Ocenjevani je seznanjen z oceno, ko jo podpiše. V
primeru odklonitve podpisa se naredi uradni zaznamek v X. delu obrazca, kar
predpostavlja, da je bil ocenjevani seznanjen s službeno oceno. V primeru
odsotnosti ocenjevanega z delovnega mesta, se mu službena ocena vroči na naslov
prebivališča s kurirjem ali po pošti. Za vročanje se smiselno uporabljajo
predpisi, ki urejajo postopek pred delovnimi sodišči.
(4) Službena ocena se izdela v dveh izvodih, pri čemer
se en izvod hrani v evidencah, ki jih vodi delodajalec, drugi izvod pa se vroči
ocenjevanemu.
(5) Službene ocene ocenjevanih, ki opravljajo vojaško
službo izven države, hrani poveljnik kontingenta in jih po zaključku
ocenjevalnega obdobja posreduje organizacijski enoti, pristojni za evidence, ki
jih vodi delodajalec.
(6) Če redna službena ocena za zadnje ocenjevalno
obdobje ni bila izdelana, velja zadnja redna službena ocena.
20. člen
(pritožbeni postopek)
Ocenjevani se lahko zoper službeno oceno pisno pritoži v
skladu s pravili, ki urejajo službo v Slovenski vojski.
21. člen
(letni razgovor)
(1) Letni razgovor, ki poteka med ocenjevalcem in
ocenjevanim, predstavlja podlago za izvedbo službenega ocenjevanja. Za službeno
ocenjevanje pripadnikov rezervne sestave letni razgovor ni potreben.
(2) Letni razgovor se opravi na začetku ocenjevalnega
obdobja, ob seznanitvi s službeno oceno za preteklo leto, najkasneje do konca
januarja. Po potrebi se izvede tudi med letom. Letni razgovor se opravi vedno,
ko vojaška oseba začne opravljati vojaško službo na novi formacijski dolžnosti,
najkasneje v roku enega meseca od nastopa dolžnosti. Načelnik Generalštaba
Slovenske vojske lahko določi drugačen rok, do katerega morajo biti opravljeni
letni razgovori.
(3) Z letnim razgovorom se ocenjevanemu določijo cilji
in ključne naloge, doseganje delovne uspešnosti ter drugi elementi v
ocenjevalnem obdobju. Ocenjevani v letnem razgovoru izpostavi interesna
področja in ambicije.
(4) Zapis letnega razgovora se izdela v dveh izvodih in
se med ocenjevalnim obdobjem hrani pri ocenjevalcu in ocenjevanem. Po zaključku
ocenjevalnega obdobja se en izvod hrani v evidencah, ki jih vodi delodajalec,
skupaj s službeno oceno.
(5) Obrazec letnega razgovora in navodila za izpolnjevanje
obrazca letnega razgovora so v prilogi 2, ki je sestavni del tega pravilnika.

Priloga
1: Službena ocena
Priloga
2: Letni razgovor

Pravilnik o službeni oceni (Uradni list RS,
št. 98/14) vsebuje naslednje prehodne in končne
določbe:
»III. PREHODNE IN KONČNE DOLOČBE
22. člen
(službena ocena in
poviševanje)
V postopku poviševanja v činu ali napredovanja v razred se
službena ocena zelo dober po tem pravilniku, do uvedbe ocene zelo dober v
uredbi, ki ureja poviševanje oziroma napredovanje v razred, šteje kot odlična
ocena.
23. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o službeni oceni (Uradni list RS, št. 1/10, 92/10, 108/11, 88/12 in 40/13),
uporablja pa se še pri izdelavi službenih ocen v Slovenski vojski za leto 2014.
24. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije in se začne uporabljati pri izdelavi službenih ocen v
Slovenski vojski za leto 2015.«.

Pravilnik o spremembah in dopolnitvah
Pravilnika o službeni oceni (Uradni list RS, št. 48/15) vsebuje naslednjo končno določbo:
»KONČNA DOLOČBA 
6. člen
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne pri izdelavi službenih ocen
v Slovenski vojski za leto 2015.«.

Pravilnik o spremembah in dopolnitvah
Pravilnika o službeni oceni (Uradni list RS, št. 61/16) vsebuje naslednjo končno določbo:
»6. člen
Ta pravilnik začne veljati naslednji dan po objavi v Uradnem
listu Republike Slovenije in se začne uporabljati pri izdelavi službenih ocen
za leto 2016.«.