1. Splošne določbe
1. člen
(vsebina pravilnika)
(1) Ta pravilnik natančneje določa
opremljenost avtošol, delo avtošol, potrebne evidence in dokumente pri delu
avtošol, način označevanja vozil, na katerih se usposabljajo kandidati za
voznike motornih vozil (v nadaljnjem besedilu: kandidati) ter pogoje, ki jih
morajo izpolnjevati ta vozila.
(2) Izrazi, uporabljani v tem
pravilniku, imajo naslednji pomen:
-      
usposabljanje je pridobivanje znanja, spretnosti in obnašanja,
zahtevanih za vožnjo motornega vozila;
-      
teoretični del usposabljanja je pridobivanje znanja o vožnji;
-      
teoretični preizkus je preizkus znanja o vožnji;
-      
praktični del usposabljanja je pridobivanje spretnosti in obnašanja pri
vožnji;
-      
praktični preizkus je preizkus spretnosti in obnašanja pri vožnji.
2. Pogoji za delovanje avtošol
2. člen
(materialni pogoji)
Avtošola mora imeti:
-      
poslovni prostor, ki omogoča sprejem strank, nemoteno delo vodenja
avtošole ter administrativno delo;
-      
učilnico, za izvajanje usposabljanja kandidatov iz teorije vožnje, z
ločenimi sanitarnimi prostori v istem objektu;
-      
učne pripomočke za izvajanje teoretičnega in praktičnega usposabljanja
kandidatov;
-      
neprometno površino, ki omogoča izvajanje praktičnega usposabljanja
spretnosti vožnje motornega vozila,
-      
ustrezno opremljena motorna vozila tistih kategorij, za katere izvaja
program usposabljanja.
3. člen
(kadrovski pogoji)
Avtošola mora imeti:
-      
najmanj tri učitelje vožnje, zaposlene v rednem delovnem razmerju
za določen ali nedoločen čas s polnim delovnim časom,
-      
strokovnega vodjo avtošole, ki ima dovoljenje za strokovnega vodjo
avtošole in veljavno dovoljenje za učitelja vožnje, zaposlenega v delovnem
razmerju za določen ali nedoločen čas s polnim delovnim časom,
-      
najmanj dva učitelja vožnje, zaposlena v rednem delovnem razmerju za
določen ali nedoločen čas s polnim delovnim časom za delo v podružnici zunaj
kraja svojega sedeža.
4. člen
(učilnica)
(1) Učilnica mora biti ločena od
poslovnega prostora in funkcionalno opremljena tako, da omogoča nemoteno učenje
odraslih.
(2) Učilnica mora imeti:
-      
najmanj 20 m2 površine,
-      
na kandidata na razpolago najmanj 1,5 m2 delovne površine,
-      
na učitelja na razpolago najmanj 3 m2 delovne površine.
(3) Učilnica mora biti opremljena z
naslednjimi učnimi pripomočki:
-      
optični medij, ki omogoča prikaz načel in pravil cestnega prometa ter
delovanja in opreme motornih vozil;
-      
šolsko tablo ali tablo z listi;
-      
učno mapo (zbirko slik, skic in shem s področja upravljanja vozila in
vožnje v prometu), ki se mora nahajati v šolskih vozilih;
-      
strokovno literaturo s področja cestnega prometa.
5. člen
(neprometna površina)
(1) Neprometna površina mora biti
utrjena ter preplastena z obstojno prevleko (beton, asfalt) v izmeri najmanj 1000 m2 in mora omogočati izvajanje vaj iz tehnike vožnje.
(2) Vhod na neprometno površino mora
biti urejen tako, da onemogoča nekontroliran vstop nepristojnim osebam in vozilom,
ki bi ovirali proces usposabljanja.
(3) Avtošola mora imeti za izvajanje
vaj na neprometni površini najmanj 25 stožcev ustrezne višine glede na
kategorijo vozila, za katero avtošola izvaja usposabljanje in najmanj pet letev
za usmerjanje prometa.
6. člen
(vozila)
Avtošola mora
za usposabljanje kandidatov uporabljati naslednja motorna vozila: 
1.    za kategorijo
AM:
-  kolo z motorjem (moped) na
dveh kolesih;
2.    za kategorijo
A1:
-  motorno kolo, ki spada v to
kategorijo, brez stranske prikolice, z delovno prostornino motorja najmanj 120
ccm, ki lahko doseže hitrost najmanj 90 km/h;
3.    za kategorijo
A2:
-  motorno kolo, ki spada v to
kategorijo, brez stranske prikolice, z delovno prostornino motorja najmanj 400
ccm in močjo motorja najmanj 25 kW;
4.    za kategorijo A:
-  motorno kolo, ki spada v to
kategorijo, brez stranske prikolice, z delovno prostornino motorja najmanj 600
ccm in močjo motorja najmanj 40 kW;
5.    za kategorijo
B1:
-  štirikolo, ki lahko doseže
hitrost najmanj 60 km/h;
6.    za kategorijo B:
-  motorno vozilo, ki spada v
to kategorijo in doseže hitrost najmanj 100 km/h, z najmanj štirimi vrati in petimi sedeži;
7.    za kategorijo
C1:
-  tovorno vozilo, ki spada v
to kategorijo, z največjo dovoljeno maso najmanj 4000 kg in z dolžino najmanj 5 m, ki lahko doseže hitrost najmanj 80 km/h. Motorno vozilo mora biti opremljeno s sistemom proti blokiranju koles ter z ustrezno napravo
za nadzor nad delom voznika in gibanjem vozila v cestnem prometu (tahograf).
Tovorni del mora biti zaprte izvedbe (keson s ponjavo ali furgon) ter najmanj
tako širok in visok kakor kabina;
8.    za kategorijo C:
-  tovorno vozilo, ki spada v
to kategorijo, z največjo dovoljeno maso najmanj 12000 kg, z dolžino najmanj 8 m in širino najmanj 2,4 m. Motorno vozilo mora biti opremljeno s
sistemom proti blokiranju koles, z menjalnikom, ki ima najmanj osem prestavnih
razmerij za vožnjo naprej, ter z ustrezno napravo za nadzor nad delom voznika
in gibanjem vozila v cestnem prometu (tahograf). Tovorni del mora biti zaprte
izvedbe (keson s ponjavo ali furgon) ter najmanj tako širok in visok kakor
kabina. Skupna masa vozila mora biti najmanj 10000 kg, vozilo pa mora doseči hitrost najmanj 80 km/h;
9.    za kategorijo
D1:
-  avtobus, ki spada v to
kategorijo (razen vozil, ki so po obliki ali namenu karoserije opredeljena kot
mestni, specialni, bivalni ali gasilski avtobus), z največjo dovoljeno maso
najmanj 4000 kg, ki lahko doseže hitrost najmanj 80 km/h in meri v dolžino najmanj 5 m. Motorno vozilo mora biti opremljeno s sistemom proti
blokiranju koles ter z ustrezno napravo za nadzor nad delom voznika in gibanjem
vozila v cestnem prometu (tahograf);
10.  za kategorijo D:
-  avtobus, ki spada v to
kategorijo (razen vozil, ki so po obliki ali namenu karoserije opredeljena kot
mestni, zgibni mestni, specialni, bivalni ali gasilski avtobus). Vozilo mora
biti dolgo najmanj 10 m, široko najmanj 2,4 m in mora doseči hitrost najmanj 80 km/h. Biti mora opremljeno s sistemom proti blokiranju koles ter z ustrezno
napravo za nadzor nad delom voznika in gibanjem vozila v cestnem prometu
(tahograf);
11.  Za kategorijo BE:
-  skupina vozil, ki je
sestavljena iz ustreznega vlečnega vozila kategorije B, z najmanj štirimi vrati
in petimi sedeži ter dodanim priklopnim vozilom, katerega največja dovoljena
masa ne sme biti manjša od 1000 kg in ne sme presegati 3500 kg, ki lahko doseže hitrost najmanj 100 km/h in ne spada v kategorijo B. Priklopno vozilo mora
biti zaprte izvedbe (keson s ponjavo ali furgon) ter široko in visoko vsaj
toliko kakor vlečno vozilo. Zaprti del priklopnega vozila sme biti tudi ožji od
vlečnega, če je pogled nazaj iz slednjega mogoč le z uporabo zunanjih vzvratnih
ogledal motornega vozila. Skupna masa priklopnega vozila ne sme biti manjša od 800 kg;
12.  za posebni praktični del
vozniškega izpita za vožnjo vozil kategorije BE:
-  skupina vozil, ki je
sestavljena iz ustreznega vlečnega vozila kategorije B, z najmanj štirimi vrati
in petimi sedeži ter dodanim priklopnim vozilom, ki ni lahki priklopnik.
Največja dovoljena masa skupine vozil mora presegati 3500 kg, a ne preseči  4250 kg. Če največja dovoljena masa vlečnega oziroma priklopnega vozila ni
določena, mora masa skupine vozil presegati 3500 kg, vendar ne preseči 4250 kg;
13.  za kategorijo C1E:
-  skupina vozil, sestavljena
iz tovornega vozila kategorije C1, ki mu je dodano priklopno vozilo z največjo
dovoljeno maso najmanj 1250 kg. Ta skupina mora imeti dolžino najmanj 8 m in doseči hitrost najmanj 80 km/h. Tovorni del obeh vozil mora biti zaprte izvedbe (keson s
ponjava ali furgon) ter najmanj tako širok in visok kakor kabina vlečnega
vozila. Zaprti del priklopnega vozila sme biti tudi ožji od vlečnega vozila, če
je pogled nazaj iz slednjega mogoč le z uporabo zunanjih vzvratnih ogledal
motornega vozila. Skupna masa priklopnega vozila ne sme biti manjša od 800 kg;
14.  za kategorijo CE:
-  skupina vozil, sestavljena
iz tovornega vozila kategorije C, ki mu je dodano priklopno vozilo dolžine
najmanj 7,5 m, ali s kombinacijo skupine vozil iz sedlastega vlačilca in
ustreznega polpriklopnika. Ta skupina mora imeti najmanj 20000 kg največje dovoljene mase, dolžino najmanj 14 m in širino najmanj 2,4 m. Doseči mora doseči hitrost najmanj 80 km/h. Skupina vozil mora biti opremljena s sistemom
proti blokiranju koles, vlečno vozilo pa še z menjalnikom, ki ima najmanj osem
prestavnih razmerij za vožnjo naprej ter ustrezno napravo za nadzor nad delom
voznika in gibanjem vozila v cestnem prometu (tahograf). Tovorni del mora biti
zaprte izvedbe (keson s ponjava ali furgon) ter najmanj tako širok in visok
kakor kabina, skupna masa skupine vozil pa mora biti najmanj 15000 kg;
15.  za kategorijo D1E:
-  skupina vozil, ki je
sestavljena iz avtobusa kategorije D1 (razen vozil, ki so po obliki ali namenu
karoserije opredeljena kot mestni, specialni, bivalni ali gasilski avtobus) in
priklopnika z največjo dovoljeno maso najmanj 1250 kg. Tovorni del priklopnika mora biti zaprte izvedbe ter najmanj 2 m širok in 2 m visok. Priklopno vozilo mora imeti najmanj 800 kg skupne mase. Skupina vozil mora doseči hitrost najmanj 80 km/h;
16.  za kategorijo DE:
-  skupina vozil, ki je
sestavljena iz avtobusa kategorije D (razen vozil, ki so po obliki ali namenu
karoserije opredeljena kot mestni, zgibni mestni, specialni, bivalni ali
gasilski avtobus) in priklopnika z največjo dovoljeno maso najmanj 1250 kg. Tovorni del priklopnika mora biti zaprte izvedbe (keson s ponjavo ali furgon) ter biti
najmanj 2 m širok in 2 m visok. Priklopno vozilo mora imeti najmanj 800 kg skupne mase. Vlečno vozilo mora biti dolgo najmanj 10 m, široko najmanj 2,4 m ter opremljeno z ustrezno napravo za nadzor nad delom voznika in gibanjem vozila v cestnem
prometu (tahograf), pa tudi s sistemom proti blokiranju koles. Skupina vozil
mora doseči hitrost najmanj 80 km/h;
17.  za kategorijo F:
-      
traktor, ki mu je dodan traktorski priklopnik, katerega konstrukcijsko
določena hitrost je večja od 30 km/h. Traktorski priklopnik mora biti
obremenjen najmanj do 1/3 svoje nosilnosti.
7. člen
(dodatna oprema vozil in kandidatov)
(1) Vozila in kandidati avtošole
morajo imeti naslednjo dodatno opremo:
1.   
vozila kategorije AM, A1, A2, A, B1 in F:
-  napravo, ki omogoča
prostoročno zvezo za dvosmerno komunikacijo: kandidat–učitelj vožnje–kandidat.
Pri kategoriji F mora biti ta naprava pri preverjanju in ocenjevanju praktične
usposobljenosti;
2.   
vozila kategorije B:
-  dodatno notranje in zunanje
desno vzvratno ogledalo za učitelja vožnje;
-  dodatne stopalke sklopke,
zavore in plina za učitelja vožnje.
3.   
vozila kategorije C1, C1E, C, CE, D1, D1E, D in DE:
-  dodatni zunanji vzvratni
ogledali za učitelja vožnje;
-  najmanj dodatno zavorno
stopalko za učitelja vožnje;
4.   
vozila kategorije F:
-  varnostno kabino,
-  dodatni sedež za učitelja
vožnje;
-  dodatni zunanji vzvratni
ogledali za učitelja vožnje;
-  najmanj dodatno zavorno
stopalko za učitelja vožnje.
(2) Dodatno vgrajene stopalke za
učitelja vožnje morajo biti strokovno pregledane v skladu s predpisi o
homologaciji.
(3) Kandidat, ki se usposablja za
vožnjo vozil kategorije A1, A2, A in B1, mora med usposabljanjem imeti:
-      
homologirano zaščitno motoristično čelado,
-      
zaščitno oblačilo, izdelano za vožnjo z motornim kolesom. Zaščitno
oblačilo ali dodatni telovnik, ki v vetru ne sme ovirati kandidata, morata biti
v signalnih barvah ter na sprednji in zadnji strani označena s simbolom »L«
tablice iz prvega odstavka 24. člena tega pravilnika,
-      
zaščitne motoristične rokavice,
-      
zaščitno motoristično obutev ali ustrezno zaprto obuvalo, ki mora
pokrivati gležnje,
-      
ustrezno motoristično zaščito za hrbtenico.
(4) Kandidat, ki se usposablja za vožnjo
kategorije AM, mora med usposabljanjem imeti:
-      
homologirano zaščitno motoristično čelado,
-      
zaščitno oblačilo (jopič in dolge hlače). Zaščitno oblačilo ali dodatni
telovnik, ki v vetru ne sme ovirati kandidata, morata biti v signalnih barvah
ter na sprednji in zadnji strani označena s simbolom »L« tablice iz prvega
odstavka 24. člena tega pravilnika,
-      
zaščitno zaprto obuvalo.
(5) Kandidat, ki je invalid, se sme
usposabljati na vozilu, ki ni v uporabi v avtošoli, v skladu z omejitvami in
pod pogoji, ki so navedeni v kandidatovem zdravniškem spričevalu. Pomožna
(ročna) zavora v navedenem vozilu mora biti v dosegu roke učitelja vožnje.
(6) Avtošola sme usposabljati
kandidate tudi na vozilih, katerih prestavno razmerje med motorjem in kolesi se
spreminja z uporabo stopalke za plin ali zavore (avtomatski menjalnik).
(7) Kandidatu za voznika motornih vozil
kategorij A1, A2, A in B1 ni treba izpolnjevati pogojev iz tretjega odstavka
tega člena, kandidatu za voznika motornih vozil kategorije AM pa ni treba
izpolnjevati pogoja iz četrtega odstavka tega člena, če se usposablja v vozilu
z zaprto kabino in vgrajenim zadrževalnim sistemom.
3. Delo avtošol
8. člen
(usposabljanje kandidatov za voznike)
(1) Avtošola sme usposabljati
kandidate, ki se vanjo vpišejo in ob vpisu izpolnjujejo z zakonom predpisane
pogoje.
(2) Avtošola pripravlja kandidate po
predpisanem programu usposabljanja.
(3) Kandidat sme nadaljevati
usposabljanje v drugi avtošoli. Avtošola mora kandidatu, ki pri vpisu predloži
evidenčni karton vožnje, kot dokazilo o delno opravljenem programu
usposabljanja v drugi avtošoli, vpisati podatke o predhodnem usposabljanju v
register kandidatov in arhivirati evidenčni karton.
9. člen
(teoretični del usposabljanja)
(1) Teoretični del usposabljanja mora
trajati najmanj 40 pedagoških ur organiziranega vzgojno-izobraževalnega dela po
predpisanem programu usposabljanja. Trajanje posamezne učne ure je 45 minut. V
učilnici sme biti prisotnih največ 30 kandidatov, če je učilnica dovolj velika
v skladu z drugo in tretjo alinejo drugega odstavka 4. člena tega pravilnika.
Teoretični del usposabljanja se sme izvajati izključno v opremljeni učilnici
avtošole. O poteku tega dela usposabljanja je učitelj dolžan voditi dnevnik
dela.
(2) Teoretični del usposabljanja mora
biti organiziran tako, da usposabljanje kandidata traja največ 4 ure dnevno in
največ 20 ur tedensko.
10. člen
(praktični del usposabljanja)
(1) Kandidat sme pričeti s praktičnim
delom usposabljanja po uspešno opravljenem teoretičnem preizkusu.
(2) Pri izvedbi praktičnega dela
usposabljanja mora učitelj vožnje upoštevati vrstni red predpisanih vaj in stopenj
ter prične z usposabljanjem v naslednji stopnji, ko se prepriča, da kandidat
obvlada snov predhodne stopnje.
(3) Začetek ali zaključek učne ure je
v kraju sedeža avtošole ali njene podružnice.
11. člen
(teoretični preizkus)
(1) K teoretičnem preizkusu sme
pristopiti kandidat, ki je vpisan v tej avtošoli in je obiskoval teoretični del
usposabljanja najmanj 80 odstotkov učnih ur. Preizkus poteka pisno ali
elektronsko. Trajanje preizkusa je do 45 minut.
(2) Teoretični preizkus kandidat
opravlja pred komisijo avtošole, ki jo določi strokovni vodja avtošole.
(3) Komisijo sestavljata dva člana, od
katerih je eden učitelj predpisov, ki je izvedel predavanje. Eden od
ocenjevalcev je predsednik.
(4) Znanje se preizkuša v skladu z
učnimi vsebinami, predpisanimi s programom usposabljanja za voznika motornih
vozil.
(5) Znanje se ocenjuje z ocenama:
-      
je opravil,
-      
ni opravil.
(6) Šteje se, da kandidat ni opravil
teoretičnega preizkusa, če v odgovorih na vprašanja ni dosegel najmanj 90
odstotkov skupnega števila točk, s katerimi so ovrednoteni posamezni odgovori.
(7) Uspešno opravljen teoretični
preizkus pristojna oseba avtošole vpiše v evidenčni karton vožnje in v register
kandidatov.
(8) Kandidat, ki ni opravil
teoretičnega preizkusa ali njegov izdelek zaradi uporabe nedovoljenih
pripomočkov ni bil ocenjen, sme ta preizkus ponavljati po preteku petih dni od
zadnjega neuspešnega preizkusa.
(9) Testi za opravljanje teoretičnega
preizkusa morajo biti usklajeni s predpisanim programom. Uporabljeni testi se
hranijo v dnevniku dela. Avtošola izpolni rubrike: naziv avtošole, številka
tečaja, datum preizkusa, ocena, podpis predsednika komisije avtošole. Kandidat
izpolni rubrike: ime in priimek kandidata, številka kandidata iz registra
kandidatov, podpis kandidata vprašanja, odgovore.
(10) Teste in kontrolnike pravilnih
odgovorov sestavi, pripravi, oblikuje in izda organizacija, ki jo na podlagi
predpisov, ki urejajo javna naročila izbere minister, pristojen za notranje
zadeve.
12. člen
(praktični preizkus)
(1) Kandidat sme opravljati praktični
preizkus, ko zaključi s praktičnim delom usposabljanja.
(2) Kandidat opravlja praktični
preizkus pred komisijo avtošole, ki jo določi strokovni vodja avtošole.
(3) Komisijo sestavljata dva člana, ki
morata biti učitelja vožnje vozil tiste kategorije, za katero kandidat opravlja
praktični preizkus. Učitelj vožnje, ki je kandidata usposabljal, je lahko član
komisije, ne sme pa biti njen predsednik.
(4) Praktični preizkus poteka na enak
način kot postopek opravljanja praktičnega dela vozniškega izpita.
(5) Znanje, spretnost in obnašanje se
preizkuša v skladu z učnimi vsebinami, predpisanimi s programom usposabljanja
za voznika motornih vozil.
(6) Znanje, spretnost in obnašanje se
ocenjuje z ocenama:
-      
je opravil,
-      
ni opravil.
(7) Šteje se, da kandidat ni opravil
praktičnega preizkusa, če ni obvladal upravljanje vozila ali ni pokazal
sposobnosti voziti v prometu popolnoma varno.
(8) Uspešno opravljen praktični
preizkus pristojna oseba avtošole vpiše v evidenčni karton vožnje in v register
kandidatov.
(9) Kandidat, ki ni opravil
praktičnega preizkusa, sme ta preizkus ponavljati po preteku petih dni od
zadnjega neuspešnega preizkusa.
(10) Zapisnik praktičnega preizkusa se
vodi na obrazcu, ki je kot priloga I sestavni del tega pravilnika in je
objavljen skupaj z njim. Hrani se skupaj z vpisnim listom kandidata.
13. člen
(javnost ocenjevanja)
(1) Pri ocenjevanju kandidata mora
biti zagotovljena javnost ocenjevanja.
(2) Javnost ocenjevanja se zagotavlja
tako, da avtošola kandidata:
-      
seznani z obsegom učne snovi, ki se ocenjuje;
-      
seznani s kriteriji za ocenjevanje;
-      
seznani z oceno.
(3) Kandidatu je avtošola dolžna
omogočiti vpogled v ocenjevalno dokumentacijo.
14. člen
(vožnja s spremljevalcem)
(1) Praktični del usposabljanja
kandidata za voznika motornih vozil kategorije B, ki bo vozil s spremljevalcem,
ne sme biti krajše od 20 učnih ur.
(2) Kandidat se sme pričeti
usposabljati z vožnjo s spremljevalcem po uspešno opravljenem praktičnem preizkusu.
(3) Po praktičnemu preizkusu mora
kandidat opraviti:
-      
najmanj eno učno uro vožnje, v vozilu avtošole v spremstvu učitelja
vožnje in spremljevalca po najmanj treh mesecih vožnje s spremljevalcem,
-      
najmanj eno učno uro vožnje, v vozilu avtošole v spremstvu učitelja
vožnje in spremljevalca po najmanj treh mesecih od prve ure vožnje s
spremljevalcem in učiteljem vožnje iz prejšnje alinee,
-      
po vsaki opravljeni učni uri vožnje se opravi analiza vožnje in
svetovalni pogovor.
15. člen
(dokončanje programa usposabljanja)
(1) Za uspešno dokončanje
usposabljanja mora kandidat opraviti vse obveznosti po predpisanem programu.
(2) Za dokončanje usposabljanja z
vožnjo s spremljevalcem mora kandidat, poleg zahtev iz prejšnjega odstavka,
opraviti obe učni uri z učiteljem vožnje in spremljevalcem.
4. Evidence in dokumenti
16. člen
(odgovornost za dokumente in evidence)
(1) Za uresničevanje določb tega
pravilnika in drugih predpisov, ki zadevajo dokumente in evidence je odgovoren
strokovni vodja avto šole.
(2) Učitelji vožnje, učitelji
predpisov in drugi delavci avto šole so odgovorni za posamezna opravila oziroma
naloge, za katere so zadolženi po svoji funkciji oziroma delovnem mestu in ki
jim jih izrecno dodeli poslovodni organ.
(3) Vsaka oseba, ki je zadolžena za
določene naloge v zvezi z evidencami, ne glede na to ali to delo opravlja samostojno
ali pa v funkciji organa avtošole, za svoje delo odgovarja materialno in
moralno oziroma je v skladu s predpisi o disciplinski, odškodninski in kazenski
odgovornosti osebno odgovorna za pravilno, ažurno in točno ravnanje.
17. člen
(vrste predpisanih evidenc)
Evidence, ki jih mora voditi avtošola so:
-      
register kandidatov,
-      
dnevnik usposabljanja iz teorije,
-      
dnevni razvid vožnje,
-      
evidenčni karton vožnje.
18. člen
(oblika, vsebina in uporaba evidenc)
(1) Register kandidatov se vodi na
obrazcu, ki je kot priloga II sestavni del tega pravilnika in je objavljen
skupaj z njim. Register kandidatov vsebuje: registrsko številko kandidata,
datum vpisa, ime in priimek kandidata in naslov prebivališča, njegove rojstne
podatke, številko evidenčnega kartona, datum njegove izdaje, podatke o
usposabljanju, podatke o izpisu kandidata iz avtošole, rubriko za opombe glede
sprememb podatkov. Za vsako kategorijo, za katero avtošola izvaja
usposabljanje, se vodi poseben register kandidatov.
(2) Dnevnik usposabljanja iz teorije
se vodi na obrazcu, ki je kot priloga III sestavni del tega pravilnika in je
objavljen skupaj z njim. Vsebuje zaporedno številko dnevnika, registrsko
številko kandidata, ime in priimek kandidata, vsebino, datum in uro
usposabljanja iz teorije vožnje, ime in priimek predavatelja ter vodenje
prisotnosti kandidatov.
(3) Dnevni razvid vožnje se vodi na
obrazcu, ki je kot priloga IV sestavni del tega pravilnika in je objavljen
skupaj z njim. Vsebuje podatke o avtošoli, ki ga je izdala, številko in datum
izdaje, ime in priimek učitelja vožnje, registrsko označbo vozila, podatke o
kandidatih in podatke o usposabljanju kandidata, čase voženj in prevožene
kilometre, podpis kandidata in učitelja vožnje.
(4) Učitelj vožnje je dolžan sprotno
voditi dnevni razvid vožnje. Vpis podatkov v dnevni razvid vožnje mora opraviti
pred začetkom vožnje, razen podatkov o prevoženih kilometrih, času zaključka
vožnje in zadnji učni vaji, ki jo je v učni uri izvedel kandidat, katere vpiše
ob koncu učne ure.
(5) Evidenčni karton vožnje se vodi na
obrazcu, ki je kot priloga V sestavni del tega pravilnika in je objavljen
skupaj z njim. Evidenčni karton vožnje poleg podatkov iz registra kandidatov
vsebuje še ime in priimek učitelja vožnje, stanje števca kilometrov ter ime,
priimek, rojstne podatke in sorodstveno razmerje spremljevalca. Podatke o
spremljevalcu, v evidenčni karton vožnje vpiše izpitni center.
(6) Evidenčni karton vožnje je dolžan
učitelj vožnje voditi za vsakega kandidata posebej. Učitelj vožnje mora pred
pričetkom ure usposabljanja iz vožnje vpisati v evidenčni karton datum, vsebino
in čas usposabljanja. Ob zaključku ure usposabljanja v evidenčni karton vpiše
stanje števca kilometrov in zadnjo učno vajo, ki jo je v učni uri izvedel
kandidat in to potrdi s podpisom. Učitelj vožnje je dolžan vpisati podatke o
usposabljanju za vsako uro posebej in po končanem vpisu oziroma končani učni
uri vožnje vrniti evidenčni karton vožnje kandidatu.
(7) Evidenčni karton vožnje je
listina, ki izkazuje potek usposabljanja in dosežene učne rezultate. Evidenčni
karton vožnje izda avtošola kandidatu ob vpisu v avtošolo in ga mora kandidat
prinesti na vsako učno uro usposabljanja.
(8) Namesto izgubljenega ali
ukradenega evidenčnega kartona vožnje je avtošola dolžna izdati nadomestni
evidenčni karton. Po opravljenem vozniškem izpitu, pred pristojno izpitno
komisijo, evidenčni karton arhivira avtošola skupaj z vpisnim listom kandidata.
19. člen
(vodenje evidenc)
(1) Avtošola vodi evidence z osebnimi
podatki v zvezi z usposabljanjem kandidatov, od vpisa kandidata v avtošolo do
zaključka usposabljanja, v skladu z zakonom, ki ureja varstvo osebnih podatkov.
(2) Evidence o kandidatu, ki je
zaključil z usposabljanjem se ne smejo spreminjati in ni dovoljeno vanje posegati,
lahko pa se evidenca ponovno aktivira oziroma se nadaljuje vodenje podatkov, če
se kandidat ponovno vključi v izobraževalni proces ne glede na način oziroma
obseg vključitve.
(3) Avtošola sme enotne podatke iz
evidenc združevati in voditi v podatkovnih datotekah v elektronskem mediju, če
je zagotovljena trajnost podatkov.
20. člen
(viri podatkov)
(1) Avtošola zbira podatke o
kandidatu, ki so potrebni za vodenje evidenc, le iz uradnih virov, in sicer:
-      
iz javnih listin (spričevala, obvestila, potrdila, rojstni list, osebna
izkaznica, potni list, potrdilo o državljanstvu, poročni list, vozniško
dovoljenje in podobno),
-      
iz drugih javnih listin (sodni ter drugi javnopravni akti, sklepi,
zapisniki, uradni zaznamki in drugi uradni podatki oziroma akti organov
avtošole),
-      
drugih listin, ki so potrebne za vodenje predpisanih evidenc.
(2) Vire podatkov iz prejšnjega
odstavka avtošola dobi neposredno od kandidata.
21. člen
(spreminjanje podatkov v evidencah)
(1) Kandidat je dolžan takoj sporočiti
spremembe podatkov s predložitvijo listine, ki vpliva na spremembo podatkov.
(2) Avtošola na podlagi nove listine
takoj vnese spremembo, popravek ali dopolnitev podatka v ustrezno evidenco ter
uporablja nov podatek od trenutka vpisa le tega v evidenco in ga ne sme
popravljati oziroma dopolnjevati na dokumentih, ki so bili izdani pred
spremembo podatka.
(3) Podatki se vpisujejo v evidence
avtošole po kronološkem zaporedju in se predhodno vpisani podatki ne smejo v
nobenem primeru zbrisati, zakriti ali popravljati. Nove podatke, ki nadomestijo
predhodne, se vpiše v zato posebej predvideno rubriko: spremembe podatkov. V
obeh rubrikah se posebej označi, da je podatek spremenjen.
22. člen
(hranjenje evidenc)
(1) Avtošola trajno hrani evidenco:
register kandidatov. Vse ostale dokumente in evidence mora avtošola hraniti
najmanj dve leti od zadnjega vpisa podatka.
(2) Listine, ki jih je predložil
kandidat kot dokazila o izpolnjevanju pogojev za vpis, se kandidatu vrnejo po
končanem vpisnem postopku.
23. člen
(arhiviranje)
(1) Če se spremeni lokacija (sedež)
ali avtošola preneha opravljati dejavnost, v zvezi s katero vodi in hrani
avtošolske evidence, mora avtošola, njen ustanovitelj, stečajni upravitelj
oziroma druga pooblaščena oseba (v nadaljnjem besedilu: pristojni organ)
zagotoviti ustrezno varovanje evidenc ob prenosu na drugo lokacijo oziroma na
drug subjekt.
(2) Če pristojni organ ne določi
drugega subjekta za hranjenje arhivskega gradiva in avtošola nima pravnega
naslednika, njene evidence preidejo takoj po njenem prenehanju delovanja v
pristojni arhiv.
5. Način označevanja vozil, na katerih se usposabljajo
kandidati
24. člen
(»L« tablica za označevanje vozil)
(1) Tablica za označevanje motornih
vozil, na katerih se usposabljajo kandidati (v nadaljnjem besedilu: »L«
tablica), je ravna plošča kvadratne oblike, modre barve, na kateri je črka “L“
bele barve. Oblika in minimalne dimenzije »L« tablice so navedene v prilogi VI,
ki je sestavni del tega pravilnika in je objavljena skupaj z njim. Avto šola
sme uporabljati simbol oznake »L« tablice v večji dimenziji, ki mora biti v sorazmerju
z dimenzijami, navedenimi v prilogi VI.
(2) »L« tablica mora biti izdelana iz
vremensko odpornih materialov in mora odsevati svetlobo, vogali »L« tablice so
lahko zaobljeni.
(3) Vozilo, s katerim se kandidat
usposablja, mora biti označeno z “L“ tablicami takrat, kadar vozi vozilo
kandidat.
25. člen
(mesto namestitve »L« tablice)
(1) “L“ tablica se namesti:
-      
na motornem vozilu na levi polovici sprednje in zadnje strani vozila,
razen za vozila kategorij AM, A1, A2, A in B1, pod pogojem, da se kandidat ne
usposablja v vozilu z zaprto kabino in vgrajenim zadrževalnim sistemom. V tem
primeru »L« tablico nadomesti zaščitno oblačilo ali telovnik iz druge alineje
tretjega odstavka ali druge alineje četrtega odstavka 7. člena tega pravilnika;
-      
na motornem in priklopnem vozilu: na motornem vozilu na levi polovici
sprednje strani, na priklopnem vozilu pa na levi polovici zadnje strani;
(2) »L« tablica mora biti na vozilu
pritrjena tako, da tvori pravi kot z vodoravno osjo ceste in da je dobro vidna
drugim udeležencem v prometu in čitljiva.
26. člen
(svetlobna tabla za označevanje vozil)
(1) Svetlobna tabla za označevanje
vozil, na katerih se usposabljajo kandidati (v nadaljnjem besedilu: svetlobna
tabla) je štirikotne oblike, rumene barve. Na njej je črn napis “AVTOŠOLA“ in
simbol »L« tablice iz prvega odstavka 24. člena tega pravilnika.
(2) Na vozilih avtošol, ki so
registrirane na območju, določenem z zakonom, kjer avtohtono živijo skupaj s pripadniki
slovenskega naroda tudi pripadniki italijanske oziroma madžarske narodnosti,
mora biti napis “AVTOŠOLA“ tudi v italijanščini (SCUOLA GUIDA) oziroma madžarščini
(AUTO’ ISKOLA).
(3) Dolžina svetlobne table mora biti
najmanj 60 cm, višina najmanj 13 cm, višina črk najmanj 7 cm, stranica modrega kvadrata s simbolom »L« tablice pa najmanj 10 cm.
27. člen
(mesto namestitve svetlobne table)
(1) Svetlobna tabla mora biti
nameščena na strehi motornega vozila, na katerem se usposablja kandidat tako,
da je vidna za voznike, ki vozijo za njim in proti njemu.
(2) Svetlobna tabla mora biti
osvetljena z lastnim virom svetlobe v času od prvega somraka do popolne
zdanitve in ob zmanjšani vidljivosti, kadar vozilo vozi kandidat.
28. člen
(oznaka z nazivom in naslovom avtošole)
(1) Oznaka z nazivom in naslovom
avtošole mora biti izpisana s črkami višine najmanj 30 mm in se mora po barvi vidno razločevati od podlage. Vsebovati mora napis »Avtošola« ter podatke o
firmi in njenem sedežu.
(2) Podatki o nazivu (firmi) in njenem
naslovu morajo biti enaki kot so navedeni v sodnem registru oziroma vpisniku
podjetnikov. Na oznaki sme biti navedena skrajšana firma, ki je navedena v
sodnem registru oziroma vpisniku podjetnikov.
29. člen
(mesto namestitve oznake z nazivom in
naslovom avtošole)
(1) Oznaka iz prejšnjega člena mora
biti nameščena na zunanji strani levega in desnega boka vozila na katerem se
usposablja kandidat.
(2) Oznake iz prejšnjega člena ni
potrebno namestiti na kolesa z motorjem in motorna kolesa na katerem se usposablja
kandidat.

Priloga
I: Zapisnik praktičnega preizkusa
Priloga II:
Register kandidatov
Priloga
III: Dnevnik usposabljanja iz teorije
Priloga IV:
Dnevni razvid vožnje
Priloga V:
Evidenčni karton vožnje
Priloga VI:
Dimenzije »L« tablice

Pravilnik o avtošolah (Uradni list RS, št. 114/05)
vsebuje naslednje prehodne in končne določbe:
»6. Prehodne in končne določbe
30. člen
Avtošole morajo vozila, ki jih uporabljajo
za usposabljanje kandidatov uskladiti z določbami 3., 4., 6., 7., 8., 10. in 11. točke 6. člena in neprometno površino z določbo 5. člena tega pravilnika najkasneje do
31. avgusta 2010. Do takrat se lahko uporabljajo vozila in neprometno
površino, ki so v skladu prvim odstavkom 6. člena in 8. členom Pravilnika o
avto šolah (Uradni list RS, št. 106/99, 101/01 in 79/02).
31. člen
»L« tablice, ki so jih izdale upravne enote
skladno s Pravilnikom o označevanju vozil, na katerih se usposabljajo kandidati
za voznike (Uradni list RS, št. 4/00 in 56/03) se smejo uporabljati še 10 let
po uveljavitvi tega pravilnika.
32. člen
Obrazci evidenc, ki so določeni v prvem,
tretjem in petem odstavku 18. člena ter testi za opravljanje teoretičnega
preizkusa iz desetega odstavka 11. člena tega pravilnika se začnejo uporabljati
najkasneje v roku dveh let od uveljavitve tega pravilnika. Do takrat se uporabljajo
obrazci in testi, ki so izdani na podlagi drugega odstavka 23. člena in drugega
odstavka 25. člena Pravilnika o avto šolah (Uradni list RS, št. 106/99, 101/01
in 79/02).
33. člen
(prenehanje
veljavnosti)
Z dnem, ko začne veljati ta pravilnik,
prenehata veljati Pravilnik o avto šolah (Uradni list RS, št. 106/99, 101/01 in
79/02) in Pravilnik o označevanju vozil, na katerih se usposabljajo kandidati
za voznike (Uradni list RS, št. 4/00 in 56/03).
34. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o avtošolah (Uradni list RS, št. 13/10) črta 30. člen pravilnika:
»30. člen
(črtan)«;
ter vsebuje naslednje prehodne in končne
določbe:
»PREHODNE IN KONČNE DOLOČBE
7. člen
(1) Avtošole morajo vozila
kategorij B, C, D, B+E, C+E, D+E in F, ki jih uporabljajo za usposabljanje
kandidatov, uskladiti najpozneje do 31. avgusta 2010 na enega izmed
naslednjih načinov:
a) 
s pogoji iz novega 6. člena pravilnika ali
b) 
z naslednjimi pogoji:
1. za kategorijo B:
-  dve motorni vozili, ki
spadata v to kategorijo, z močjo motorja najmanj 40 kW, ki dosežeta hitrost
najmanj 100 km/h, z najmanj štirimi vrati in petimi sedeži;
2. Za kategorijo C:
-  motorno vozilo, ki spada v
to kategorijo, z največjo dovoljeno maso najmanj 12.000 kg, dolžine najmanj 8 m in širine najmanj 2,40 m. Motorno vozilo mora biti opremljeno s
sistemom proti blokiranju koles, z menjalnikom, ki ima najmanj osem prestavnih
razmerij za vožnjo naprej ter z ustrezno nadzorno napravo za kontrolo dela
voznika in gibanja vozila v cestnem prometu (tahograf). Tovorni del mora biti
sestavljen iz zaprtega dela (ponjava ali stalna nadgradnja), ki je najmanj tako
širok in visok kot kabina. Skupna masa vozila mora biti najmanj 10.000 kg, vozilo pa mora doseči hitrost najmanj 80 km/h;
3. Za kategorijo D:
-  motorno vozilo, ki spada v
to kategorijo (razen vozil, ki so po obliki ali namenu karoserije definirana
kot mestni, zgibni mestni, specialni, bivalni ali gasilski avtobus). Vozilo
mora biti dolgo najmanj 11 m, široko najmanj 2,4 m in mora doseči hitrost najmanj 80 km/h. Vozilo mora biti opremljeno z ustrezno nadzorno napravo
za kontrolo dela voznika in gibanja vozila v cestnem prometu (tahograf) ter s
sistemom proti blokiranju koles;
4. Za kategorijo B+E:
-  skupino vozil, ki je
sestavljena iz ustreznega vlečnega vozila kategorije B, z najmanj štirimi vrati
in petimi sedeži, ki mu je dodano priklopno vozilo, katerega največja dovoljena
masa presega maso vlečnega vozila. Če največja dovoljena masa priklopnega
vozila ne presega mase vlečnega vozila, mora največja dovoljena masa skupine
vozil presegati 3.500 kg. Priklopno vozilo mora biti sestavljeno iz zaprtega
dela (ponjava ali stalna nadgradnja), ki je širok in visok vsaj toliko kot
vlečno vozilo. Zaprti del priklopnega vozila sme biti tudi ožji kot vlečno
vozilo, če je pogled nazaj iz vlečnega vozila mogoč le z uporabo zunanjih
vzvratnih ogledal. Največja dovoljena masa priklopnega vozila ne sme biti
manjša od 1000 kg, skupna masa priklopnega vozila pa ne sme biti manjša od 800 kg;
5. Za kategorijo C+E:
-  skupino vozil, ki je
sestavljena iz motornega vozila kategorije C, kateremu je dodano priklopno
vozilo dolžine najmanj 7,5 m ali kombinacijo skupine vozil, ki je sestavljena
iz sedlastega vlačilca in ustreznega polpriklopnika. Skupina vozil mora imeti
najmanj 20.000 kg največje dovoljene mase, dolžino najmanj 14 m in širino najmanj 2,4 m. Skupina vozil mora doseči hitrost najmanj 80 km/h. Skupina vozil mora biti opremljena s sistemom proti blokiranju koles, vlečno vozilo pa še z
menjalnikom, ki ima najmanj osem prestavnih razmerij za vožnjo naprej in z
ustrezno nadzorno napravo za kontrolo dela voznika in gibanja vozila v cestnem
prometu (tahograf). Tovorni del mora biti sestavljen iz zaprtega dela (ponjava
ali stalna nadgradnja), ki je najmanj tako širok in visok kot kabina, skupna
masa skupine vozil mora biti najmanj 15.000 kg;
6. Za kategorijo D+E:
-  skupino vozil, ki je
sestavljena iz vlečnega vozila kategorije D (razen vozil, ki so po obliki ali
namenu karoserije definirana kot mestni, zgibni mestni, specialni, bivalni ali
gasilski avtobus) in priklopnika z največjo dovoljeno maso najmanj 1.250 kg. Tovorni del priklopnika je sestavljen iz zaprtega dela (ponjava ali stalna nadgradnja), ki
je najmanj dva metra širok in dva metra visok. Priklopno vozilo mora imeti
najmanj 800 kg skupne mase. Vlečno vozilo mora biti dolgo najmanj 11 m, široko najmanj 2,4 m in mora biti opremljeno z ustrezno nadzorno napravo za kontrolo dela
voznika in gibanja vozila v cestnem prometu (tahograf) ter s sistemom proti
blokiranju koles. Skupina vozil mora doseči hitrost najmanj 80 km/h.
7. Za kategorijo F:
-  traktor, ki mu je dodan ustrezni
traktorski priklopnik katerega konstrukcijsko določena hitrost je večja od 30 km/h. Traktorski priklopnik mora biti obremenjen najmanj do 1/3 svoje nosilnosti.
(2) Avtošole lahko do poteka roka iz
prejšnjega odstavka uporabljajo vozila kategorij B, C, D, B+E, C+E, D+E in F
ter neprometno površino, ki izpolnjujejo pogoje iz prvega odstavka 6. člena in
8. člena Pravilnika o avto šolah (Uradni list RS, št. 106/99, 101/01 in 79/02).
(3) Po poteku roka iz prvega odstavka
tega člena morajo avtošole vozila kategorij BE, C, CE, D in DE, ki jih uporabljajo
za usposabljanje kandidatov, uskladiti z določbami 8., 9., 10., 11. in 14. točke novega 6. člena pravilnika najpozneje do 19. januarja 2017. Do takrat se lahko
uporabljajo vozila, ki izpolnjujejo pogoje iz 4., 6., 7., 8. in 10. točke 6. člena Pravilnika o avtošolah (Uradni list RS, št. 114/05).
(4) Avtošole morajo vozila kategorij
A1, A2 in A, ki jih uporabljajo za usposabljanje kandidatov uskladiti z
določbami 2., 3. in 4. točke novega 6. člena pravilnika do 19. januarja
2013. Do takrat se lahko uporabljajo naslednja vozila:
1.   
Za kategorijo A1:
-  motorno kolo brez stranske
prikolice, z delovno prostornino motorja najmanj 75 ccm ter ne več kot 125 ccm
in največjo močjo motorja do 11 kW;
2.   
Za kategorijo A2:
-  motorno kolo brez stranske
prikolice, z delovno prostornino motorja večjo od 125 ccm in močjo motorja
večjo od 11 kW ter ne več kot 25 kW, pri katerem razmerje moč motorja/masa
vozila ne presega 0,16 kW/kg (<= 25 kW in <= 0,16 kW/kg) in mora
doseči hitrost najmanj 100 km/h – za usposabljanje kandidatov kategorije A z
omejitvijo 25 kW;
3.   
Za kategorijo A:
-  motorno kolo brez stranske
prikolice z močjo motorja najmanj 35 kW – za usposabljanje kandidatov
kategorije A brez omejitve.
(5) Avtošole morajo vozila kategorij
D1E in D1, ki jih uporabljajo za usposabljanje kandidatov, uskladiti z določbami
 9. in 15. točke novega 6. člena pravilnika najpozneje do 19. januarja
2017. Do takrat se lahko uporabljajo vozila, ki izpolnjujejo pogoje iz 5. in 9. točke 6. člena Pravilnika o avtošolah (Uradni list RS, št. 114/05).
(6) Avtošole morajo napis določen v
spremenjenem drugem odstavku 26. člena pravilnika uskladiti v petih letih od
uveljavitve tega pravilnika.
8. člen
Ta pravilnik začne veljati naslednji dan po
objavi v Uradnem listu Republike Slovenije.«.