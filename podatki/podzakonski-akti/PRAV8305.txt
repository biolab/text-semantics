I. SPLOŠNI DOLOČBI
1. člen
Ta pravilnik določa organizacijo in način izvajanja nadzora v
invalidskih in humanitarnih organizacijah, katerih dejavnosti (so)financira
Fundacija za financiranje invalidskih in humanitarnih organizacij v Republiki
Sloveniji (v nadaljnjem besedilu: fundacija).
2. člen
Posamezni izrazi v tem pravilniku, ki se nanašajo na osebe,
kot na primer »član skupine«, »vodja skupine«, »strokovni pomočnik«,
»direktor«, »član sveta«, »strokovnjak«, »strokovni delavec« in drugi, ki so
uporabljeni samo v moški obliki, se v vseh primerih nanašajo na oba spola in
veljajo enakopravno za moške in ženske.
II. NAMEN, PREDMET IN VRSTA NADZORA
3. člen
Namen nadzora po tem pravilniku je ugotavljanje namenske
porabe sredstev, ki jih fundacija namenja invalidskim in humanitarnim
organizacijam za izvajanje programov in storitev, za delovanje in za naložbe. 
Nadzor obsega pregled stanja in podatkov o porabi sredstev,
ugotavljanje ustreznosti in pravilnosti dela izvajalcev programov in storitev
ter kakovosti in obsega opravljenega dela. 
Nadzor po tem pravilniku se izvaja kot redni ali kot izredni
nadzor. 
Če je organizacija, za katero se uvede nadzor, organizirana
kot sestavljena organizacija (zveza ali podobna oblika organiziranja), se
nadzor lahko nanaša tako na zvezo kot na eno ali več njenih članic.
III. ORGANIZACIJA IN POTEK NADZOROV
4. člen
V vseh invalidskih in humanitarnih organizacijah, katerih
dejavnosti (so)financira fundacija, se najmanj enkrat v treh letih opravi redni
nadzor. 
Redni nadzor se izvaja po letnem programu, ki ga vsako leto
do 31. januarja določi svet fundacije na predlog direktorja fundacije. 
Pri določanju invalidskih in humanitarnih organizacij, pri
katerih bo opravljen redni nadzor po letnem programu, se upoštevajo zlasti: 
-       
število članstva/uporabnikov, 
-       
obseg prejetih sredstev fundacije, 
-       
vrednost in pomen naložbe, 
-       
termin zadnjega opravljenega nadzora, 
-       
abecedni vrstni red. 
Za izvedbo rednega nadzora v posamezni invalidski ali
humanitarni organizaciji izda direktor fundacije na podlagi sprejetega letnega
programa sklep o uvedbi rednega nadzora, v katerem poleg invalidske oziroma
humanitarne organizacije določi: 
-       
obseg nadzora ali posamezna strokovna področja, ki naj se posebej
proučijo, 
-       
rok za izvedbo nadzora in za predložitev poročila o opravljenem nadzoru,
-       
vodjo in člane skupine, ki naj opravi nadzor. 
Sklep se pošlje invalidski oziroma humanitarni organizaciji
ter vodji in članom skupine, ki naj opravi nadzor.
5. člen
Poleg rednega nadzora iz 4. člena se v invalidski ali humanitarni
organizaciji lahko odredi tudi izredni nadzor. 
Izredni nadzor odredi svet fundacije po lastni presoji ali na
utemeljen predlog. 
Predlog za izredni nadzor lahko podajo: 
-       
komisija za ocenjevanje in pripravo predlogov za razporeditev sredstev
fundacije, 
-       
pristojni organ invalidske ali humanitarne organizacije, 
-       
pristojni upravni inšpekcijski organ. 
Predlagatelj je dolžan svoj predlog vložiti pisno in ga
utemeljiti. 
Če je predlog nejasen ali nepopoln lahko predsednik sveta
fundacije zahteva njegovo dopolnitev, za kar predlagatelju določi primeren rok,
ki ne sme biti krajši od osmih dni. 
Če predlagatelj svojega predloga v naloženem roku ne dopolni
ali dopolnitev ni v skladu s pozivom predsednika sveta fundacije ali pa je
dopolnitev podana po preteku roka, se šteje, da predlog ne izpolnjuje pogojev
za obravnavo, o čemer predsednik sveta fundacije obvesti predlagatelja. 
Preden svet fundacije odloči o utemeljenosti predloga, lahko
pozove invalidsko ali humanitarno organizacijo, na katero se nanaša, da mu
dostavi pisno poročilo in predloži ustrezno dokumentacijo o vprašanju, ki je
predmet predloga.
6. člen
Svet fundacije ne odredi izrednega nadzora na predlog, če
ugotovi zlasti: 
1.     
da se predlog nanaša na vprašanja, ki niso v neposredni zvezi z
izvajanjem dejavnosti, programov, storitev ali naložbe invalidske ali
humanitarne organizacije; 
2.     
da se predlog nanaša na vprašanja, katerih zakonitost ali strokovno
ustreznost ugotavljajo in presojajo drugi nadzorni ali inšpekcijski organi po
posebnih predpisih; 
3.     
da je bil v isti zadevi že opravljen redni ali izredni nadzor, ali je v
teku; 
4.     
da je predlagatelj izrednega nadzora že prejel ustrezna pisna pojasnila
pristojnega nadzornega organa invalidske ali humanitarne organizacije, s
katerimi soglaša tudi svet fundacije; 
5.     
da je invalidska ali humanitarna organizacija že odpravila
pomanjkljivosti, ki so ji očitane v predlogu; 
6.     
da gre za vsebinska vprašanja, o katerih je svet fundacije ali drugi
pristojni organ fundacije že veljavno odločil v okviru svojih rednih
pooblastil.
7. člen
V sklepu o odreditvi izrednega nadzora se poleg invalidske
ali humanitarne organizacije skladno z namenom izrednega nadzora navedejo še
sestavine, ki so v 4. točki 4. člena določene za sklep o uvedbi rednega
nadzora. 
Če svet fundacije odloči, da ne bo uvedel izrednega nadzora,
ker predlog ni utemeljen ali zaradi razlogov iz 6. člena, mora o tem pisno
obvestiti predlagatelja.
IV. SKUPINA ZA IZVAJANJE NADZORA
8. člen
Nadzor po tem pravilniku opravljajo skupine za izvajanje
nadzora (v nadaljevanju: nadzorna skupina). 
Nadzorno skupino sestavljajo trije člani: 
-       
član sveta fundacije, 
-       
delavec strokovne službe fundacije, 
-       
zunanji strokovni sodelavec. 
Član nadzorne skupine (v nadaljnjem besedilu: nadzornik) iz
1. in 2. alinee prejšnjega odstavka tega člena mora imeti najmanj višjo (VI.)
stopnjo izobrazbe ustrezne smeri ali najmanj pet let dela na področju
invalidskega varstva, humanitarne dejavnosti ali drugega specializiranega
področja, na katerem bo deloval kot član nadzorne skupine. 
Zunanji strokovni sodelavci iz 3. alinee drugega odstavka
tega člena so specializirani strokovnjaki za finančna, naložbena ali druga
specializirana vprašanja.
9. člen
Liste nadzornikov določi svet fundacije. 
Posamezne liste nadzornikov so: 
1.     
lista članov sveta fundacije, ki jo svet fundacije določi na predlog
predsednika sveta fundacije, 
2.     
lista delavcev strokovne službe fundacije in pogodbenih sodelavcev, ki
jo svet fundacije določi na predlog direktorja fundacije, 
3.     
lista zunanjih strokovnih sodelavcev, ki jo svet fundacije določi na
predlog direktorja fundacije, ki ga ta pripravi v sodelovanju z ustreznimi
specializiranimi strokovnimi združenji in ustanovami.
10. člen
Vsak nadzornik je dolžan podpisati posebno izjavo, s katero
se zaveže, da bo delo v nadzorni skupini opravljal kot neodvisni strokovnjak,
vestno in pošteno, v skladu z veljavnimi predpisi in usmeritvami fundacije, da
bo pri delu uporabljal sodobna spoznanja in dosežke stroke in svojega poklica
ter da bo spoštoval veljavni kodeks etičnih načel v socialnem varstvu. 
Nadzornik pridobi pooblastilo za opravljanje nadzornih dejanj
le v konkretni zadevi, na podlagi sklepa o uvedbi nadzora in o imenovanju
nadzorne skupine.
11. člen
Pri imenovanju vodje in članov nadzorne skupine, ki bo
opravila nadzor v posamezni invalidski ali humanitarni organizaciji, se
upoštevajo zlasti naslednje okoliščine: 
1.     
velikost in posebnosti organizacije, 
2.     
vsebine in posebnosti socialnih programov, 
3.     
vrsta naložbe, 
4.     
obremenjenost posameznih nadzornikov, 
5.     
potreba po posebnih znanjih, 
6.     
vsebina predloga za izredni nadzor. 
Vsaka nadzorna skupina mora biti sestavljena tako, da so
vodja in posamezni člani predstavniki različnih posameznih list nadzornikov. 
V nadzorno skupino ne more biti imenovan član invalidske ali
humanitarne organizacije, v kateri se bo opravil nadzor; prav tako pa tudi ne v
njej zaposlena oseba ali sodelavec.
V. NALOGE IN NADZORNA DEJANJA NADZORNE SKUPINE
12. člen
Naloga nadzorne skupine je, da z nadzornimi dejanji ugotovi
zlasti: 
1.     
ali ima organizacija uveden pregleden in jasen sistem podatkov in
ustrezno dokumentacijo o ustreznosti in pravilnosti dela pri izvajanju
programov in storitev; 
2.     
ali organizacija skrbi za namensko porabo sredstev, ki jih dobiva od
fundacije za programe in storitve, za delovanje in za naložbe, 
3.     
ali izvajanje dejavnosti, storitev in programov ustreza pričakovani
kakovosti in zagotovljenemu obsegu dela, 
4.     
ali program naložbenih dejavnosti poteka v skladu z vsebinami in
finančnimi okviri iz investicijskega programa. 
V ta namen nadzorna skupina prouči vse elemente, ki so s
Pravilnikom o merilih in pogojih za uporabo sredstev fundacije za financiranje
invalidskih in humanitarnih organizacij v Republiki Sloveniji opredeljeni v 8.
členu kot »pogoji za financiranje« in v 9. členu kot »merila za dodelitev
sredstev«. 
Pri ugotavljanju dejanskega stanja na katerem koli področju
iz prvega in drugega odstavka nazorna skupina upošteva: 
-       
uporabo veljavnih predpisov, 
-       
predpisane računovodske, tehnične, kadrovske ali druge standarde, 
-       
sklepe organov fundacije, 
-       
razpisne pogoje in kriterije za pridobitev sredstev, 
-       
določila vsakokratne sklenjene pogodbe, ki je podlaga za financiranje.
13. člen
Za ugotovitev dejstev, dejanskega stanja, ocen in analiz iz
prejšnjega člena ima nadzorna skupina pravico in dolžnost, da v skladu s 3.
členom tega pravilnika pri organizaciji opravi različna nadzorna dejanja,
zlasti pa: 
-       
pregleda celotno dokumentacijo, ki jo hrani organizacija v zvezi s
statusnimi, finančnimi, organizacijskimi in drugimi vprašanji, pomembnimi za
izvajanje dejavnosti in posebnih socialnih programov ter storitev v invalidskih
in socialnih programov ter storitev v humanitarnih organizacijah ali
investicij, 
-       
pregleda zbirke podatkov, ki jih v skladu z zakonom vodi ali vzdržuje
izvajalec o članih organizacije in o drugih uporabnikih programov, 
-       
opravi skupinski ali individualni pogovor z vodstvom organizacije ter s
strokovnimi delavci in strokovnimi sodelavci, 
-       
opravi razgovor s predstavnikom, ki zastopa interese uporabnikov, 
-       
opravi tudi druga nadzorna dejanja, za katera oceni, da bi lahko
vplivala na ugotovitev posameznih dejstev. 
Pri izbiri nadzornih dejanj in pri opravljanju nadzora je
nadzorna skupina neodvisna. 
Če so za razjasnitev posameznega vprašanja potrebna posebna
znanja, s katerimi ne razpolaga nobeden od članov nadzorne skupine, lahko vodja
skupine predlaga direktorju, da skupini določi strokovnega pomočnika. 
Naloge strokovnega pomočnika se določijo s sklepom o
postavitvi.
VI. POSTOPEK IZVAJANJA NADZORA
14. člen
Pred izvedbo nadzora v invalidski ali humanitarni
organizaciji vodja nadzorne skupine določi seznam dokumentacije o statusnih in
organizacijskih vprašanjih, ki jih je organizacija dolžna dostaviti nadzorni
skupini in določi rok, do katerega je potrebno dostaviti zahtevano
dokumentacijo, ki ne sme biti krajši od 8 dni. Sestavni del dokumentacije je
lahko tudi izpolnjen vprašalnik, ki ga kot pripomoček za delo nadzornih skupin
pripravi direktor. 
Člani nadzorne skupine se pred izvedbo nadzora seznanijo z
vsebino zahteve za nadzor, proučijo že zbrano dokumentacijo, se dogovorijo za
način dela in določijo zadolžitve posameznih članov. 
Vodja nadzorne skupine lahko odloči, da posamezni član opravi
posamezna nadzorna dejanja sam ter pripravi ustrezno dokumentacijo, ki bo
podlaga za odločitev nadzorne skupine. 
Vodja nadzorne skupine določi datum začetka nadzora in o tem
pisno obvesti organizacijo.
15. člen
O poteku nadzora piše nadzorna skupina zapisnik. V zapisnik
se vpišejo: 
-       
podatki o začetku in zaključku nadzora, 
-       
imena navzočih predstavnikov organizacije, 
-       
podatki o morebitnih navzočih drugih osebah, ki niso zaposlene pri
organizaciji, 
-       
podatki o opravljenih nadzornih dejanjih, 
-       
seznami zadev in drugih gradiv, ki jih začasno prevzame nadzorna
skupina, 
-       
morebitna naročila z navedbo rokov za njihovo izpolnitev, 
-       
posebne izjave vodilnih delavcev ali vodje programov, če jih želijo
podati, 
-       
izjave predstavnika/ov uporabnikov programa, 
-       
podatki o morebitnih težavah, zaradi katerih nadzorna skupina ni mogla
opraviti nadzornih dejanj, 
-       
drugi podatki, pomembni za izvedbo nadzora. 
Zapisnik podpišejo vodja in člani nadzorne skupine,
pooblaščeni zastopnik organizacije in osebe, ki so podale izjavo na zapisnik. 
Pripombe pooblaščenega zastopnika organizacije ali pripombe
oseb, ki so podale izjavo, se vpišejo v zapisnik.
16. člen
Nadzorna skupina po opravljenem nadzoru praviloma v
tridesetih dneh pripravi nadzorno poročilo in ga izroči svetu fundacije. 
Nadzorno poročilo mora vsebovati splošne podatke o
organizaciji, pri kateri je bil opravljen nadzor, podatke o vrsti in količini
opravljenih nadzornih dejanj ter ugotovitve in ocene za vsako od področij iz
12. člena, ki so bila predmet nadzora. 
Nadzorno poročilo podpišejo vodja in člani nadzorne skupine. 
Posamezen član lahko poročilu priloži tudi ločeno mnenje, v
katerem natančno pojasni razloge za svojo odločitev.
17. člen
Sestavni del nadzornega poročila je tudi nadzorna ocena,
izražena v naslednjih stopnjah: 
-       
»zgledno«, 
-       
»primerno«, 
-       
»še primerno«, 
-       
»s pridržkom«, 
-       
»neustrezno«. 
Oceno »zgledno« izreče nadzorna skupina, če ugotovi, da
invalidska ali humanitarna organizacija uporablja dodeljena sredstva fundacije
namensko in gospodarno, da ima vodeno predpisano dokumentacijo, da upošteva
določila pogodbe o (so)financiranju in druge usmeritve fundacije, da ima
ustrezno organizacijo dejavnosti, da ima organiziran sistem notranje kontrole
kakovosti in rabe sredstev ter spremljanja učinkov, da programe vodijo
strokovno usposobljeni delavci, da pri delu sodelujejo tudi prostovoljci, da je
zagotovljena možnost sodelovanja in vpliva uporabnikov. 
Oceno »primerno« izreče nadzorna skupina, če ugotovi, da
invalidska ali humanitarna organizacija uporablja dodeljena sredstva fundacije
namensko in gospodarno, vendar pri izvajanju dejavnosti, storitev, programov
ali pri naložbi nima zagotovljenih vseh mehanizmov preglednosti, spremljanja
kakovosti in učinkovitosti. 
Oceno »še primerno« izreče nadzorna skupina, če ugotovi, da
se pri delu in pri izvajanju programov, storitev ali pri uresničevanju naložbe
kažejo pomanjkljivosti, ki sicer ne pomenijo nenamenske porabe dodeljenih
sredstev, vendar vplivajo na obseg in na kakovost nadziranih dejavnosti in
sredstev ter bi jih bilo mogoče odpraviti z izboljšavami, ki jih predlaga
skupina. 
Oceni »s pridržkom« in »neustrezno« izreče nadzorna skupina,
če ugotovi, da je kršeno načelo namenskosti dodeljenih sredstev in da so pri
delu in pri izvajanju programov, storitev ali pri uresničevanju naložbe take
pomanjkljivosti, ki se kažejo kot bistvena odstopanja od pogojev, ki so bili
upoštevani kot podlaga za sprejem sklepa o (so)financiranju, kot neupoštevanje
določil pogodbe o (so)financiranju in kot kršitev ali neupoštevanje veljavnih
predpisov. 
Ocene morajo biti v nadzornem poročilu posebej utemeljene in
podkrepljene z razlogi in s predlogi ukrepov, ki naj jih sprejme svet
fundacije.
18. člen
V primerih, ko je nadzorna skupina podala oceno »primerno«
ali »še primerno«, poda organizaciji, pri kateri je opravila nadzor,
priporočila za odpravo ugotovljenih pomanjkljivosti in določi rok, v katerem je
organizacija dolžna pomanjkljivosti odpraviti.
19. člen
Po dostavi nadzornega poročila svetu fundacije (16. člen) direktor
fundacije pošlje izvod poročila organizaciji, pri kateri je bil opravljen
nadzor in jo obvesti, da lahko v roku 8 dni po prejemu poročila pisno pojasni
okoliščine, ki so bile podlaga za posamezne ugotovitve nadzorne skupine ali za
katere meni, da so pomembne za odločitev o ukrepih. Morebitno pojasnilo
organizacije direktor dostavi Svetu fundacije.
VII. UKREPI FUNDACIJE
20. člen
Svet fundacije lahko sprejme naslednje ukrepe: 
-       
zahteva od organizacije, da odpravi pomanjkljivosti, ki jih je ugotovila
nadzorna skupina, pa jih organizacija ni odpravila, 
-       
za določen del zmanjša pogodbeno določen obseg sredstev za dejavnost,
storitev, program ali za naložbo, pri ocenjevanju katere je bila ugotovljena
nenamenska ali neracionalna poraba dodeljenih sredstev, 
-       
odloči, da organizaciji ne bo financiral posameznega programa,
dejavnosti storitev ali naložbe vse dokler ne bodo odpravljene vse ugotovljene
pomanjkljivosti, 
-       
predlaga nadzornim organom organizacije, da ocenijo ali zaradi
ugotovljenih nepravilnosti odgovorni nosilci programa ali odgovorne osebe
organizacije še uživajo podporo, 
-       
predlaga, da revizijo poslovanja organizacije opravi Računsko sodišče
RS, 
-       
v primeru kršenja predpisov, ki sodijo v pristojnost drugih nadzornih
organov, poda pobudo za ukrepanje pri pristojnih organih, 
-       
določi druge ukrepe, ki so potrebni za nemoteno izvajanje redne
dejavnosti in socialnih programov organizacije ter ukrepa na druge načine, ki
jih določa zakon.
VIII. OBVEZNOSTI ORGANIZACIJ
21. člen
Odgovorna oseba ali od nje pooblaščeni predstavnik
organizacije je dolžan zagotoviti članom nadzorne skupine dostop v prostore,
sodelovati pri delu nadzorne skupine, omogočiti nadzorni skupini pregled vse
zahtevane dokumentacije, dati na razpolago vse potrebne podatke in pojasnila v
zvezi s porabo sredstev ter zagotoviti pogoje za nemoteno delo nadzorne
skupine. 
Organizacija je dolžna upoštevati naročila in priporočila za
odpravo pomanjkljivosti, ki jih določi nadzorna skupina. 
O izvršitvi izrečenih ukrepov iz 20. člena tega pravilnika je
organizacija dolžna poročati v rokih, ki jih določi Svet fundacije. Če tega ne
stori, se šteje, da ni odpravila pomanjkljivosti oziroma ni ukrenila, kar ji je
bilo naloženo. 
Če organizacija pri izvajanju nadzora ali pri izvajanju
ukrepov ravna v nasprotju z določili prvega, drugega in tretjega odstavka tega
člena, svet fundacije ukrepa v skladu s tretjim odstavkom 26. člena Pravilnika
o merilih in pogojih za uporabo sredstev Fundacije za financiranje invalidskih
in humanitarnih organizacij v Republiki Sloveniji.
IX. ORGANIZACIJSKE IN DRUGE NALOGE
22. člen
V okviru organizacije in izvedbe nadzorov po tem pravilniku
direktor fundacije s strokovno službo fundacije: 
-       
vzpostavi in vodi evidenco rednih in izrednih nadzorov ter izrečenih
ukrepov, 
-       
zagotavlja strokovno podporo pri delu nazornih skupin, 
-       
pripravlja letna poročila o izvajanju nadzorov, v katerih predstavi
analizo ugotovitev nadzornih skupin, probleme in odprta vprašanja na posameznih
vsebinskih področjih, 
-       
obvešča izvajalce o pomanjkljivostih, ki jih ugotavljajo nadzorne
skupine ob izvajanju nadzorov in skrbi za promocijo dobre prakse, 
-       
skrbi za poenotenje dela nadzornih skupin, za redna strokovna srečanja
članov ter za njihovo dodatno usposabljanje, 
-       
daje pobude za dopolnjevanje liste strokovnjakov.
23. člen
Vodja in člani nadzornih skupin imajo pravico do povračila
materialnih stroškov, ki so jih imeli v zvezi z izvajanjem nadzora ter do
nagrade za opravljeno delo po merilih, ki jih določi Svet fundacije.
XII. PREHODNA IN KONČNA DOLOČBA
24. člen
V času do določitve list nadzornikov po 9. členu in sprejetja
sklepa Sveta fundacije o povračilih materialnih stroškov in nagradah po 23.
členu tega pravilnika se nadzor opravlja po dosedanjih aktih fundacije.
25. člen
Ta pravilnik začne veljati osmi dan po objavi v Uradnem listu
RS.
Predsednik sveta FIHO 
Janko Kušar l.r.