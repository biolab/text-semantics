1. člen
(1) Ta pravilnik določa način priglasitve podatkov o
izdanih menicah proračunskih uporabnikov, skladno s 25. členom Zakona o
opravljanju plačilnih storitev za proračunske uporabnike (Uradni list RS,
št. 77/16; v nadaljnjem besedilu: ZOPSPU-1).
(2) Menice, ki jih na podlagi področnega zakona izdajo
proračunski uporabniki, se lahko unovčijo v breme podračuna proračunskega
uporabnika pri Upravi Republike Slovenije za javna plačila (v nadaljnjem
besedilu: UJP).
2. člen
Proračunski uporabniki podatke iz prvega odstavka
25. člena ZOPSPU-1, posredujejo UJP v elektronski obliki, v skladu s
Strukturo elektronske oblike podatkov, ki se izmenjujejo med proračunskimi
uporabniki ter ostalimi, ki poročajo za proračunske uporabnike in UJP, določeno
v prvem odstavku 23. člena Pravilnika o plačilnih navodilih, SEPA direktnih
obremenitvah, izpiskih o prometu in stanju, delnih izpisih ter obrestnih listih
v papirni in elektronski obliki (Uradni list RS, št. 109/12, 44/13, 58/14,
51/15 in 77/16 – ZOPSPU-1), in sicer v osmih dneh po izdaji menice.
3. člen
(1) UJP najkasneje naslednji delovni dan po prejemu
podatkov iz 2. člena tega pravilnika, omogoči pooblaščenim osebam prevzem
le-teh prek spletne aplikacije UJPnet in sicer na podlagi Vloge za dostop do
UJPnet, podpisane s strani zakonitega zastopnika, ki je sestavni del Pogojev
poslovanja prek spletne aplikacije UJPnet, ki so objavljeni na spletni strani
UJP.
(2) UJP najkasneje peti delovni dan po prejemu podatkov
iz 2. člena tega pravilnika, omogoči prek spletne aplikacije UJPnet
prevzem podatkov o izdanih menicah proračunskih uporabnikov, ustanovitelju
proračunskega uporabnika, ki je menico izdal.
4. člen
Ta pravilnik začne veljati 7. junija 2017.
Št. 007-224/2017/8
Ljubljana, dne 15. maja 2017
EVA 2017-1611-0020
mag. Mateja Vraničar Erman
l.r.
Ministrica za finance