I. SPLOŠNE DOLOČBE
1. člen
Ta pravilnik določa:
-       
vsebino in potek pripravništva ter strokovni izpit za poklic doktor
dentalne medicine,
-       
vsebino in potek sekundariata, program pripravništva in potek
strokovnega izpita za poklic zdravnik.
2. člen
(1) Pripravništvo doktorjev dentalne medicine (v nadaljnjem
besedilu: pripravništvo) je program enoletnega podiplomskega strokovnega
usposabljanja doktorjev dentalne medicine pripravnikov (v nadaljnjem besedilu:
pripravniki).
(2) Sekundariat je program enoletnega podiplomskega
strokovnega usposabljanja zdravnikov sekundarijev (v nadaljnjem besedilu:
sekundariji), pri čemer prvi del v trajanju šest mesecev poteka kot
pripravništvo.
3. člen
(1) Pripravništvo oziroma sekundariat opravlja oseba, ki
izpolnjuje pogoje iz zakona, ki ureja zdravniško službo.
(2) Oseba iz prejšnjega odstavka pri Zdravniški zbornici Slovenije
(v nadaljnjem besedilu: zbornica) vloži vlogo za opravljanje pripravništva
oziroma sekundariata. Vloga, vključno z dokazili, vsebuje najmanj:
-       
osebne podatke kandidata (ime, priimek, rojstni podatki, naslov,
kontaktni podatki za obveščanje),
-       
podatek o zaključeni izobrazbi oziroma pridobljeni kvalifikaciji
kandidata,
-       
podatek o predvidenem delodajalcu (naziv, sedež) in nadzornem mentorju
(ime, priimek) kandidata,
-       
predviden datum začetka opravljanja pripravništva oziroma sekundariata.
(3) Zbornica o odobritvi opravljanja pripravništva izda
odločbo, v kateri določi datum začetka opravljanja pripravništva, delodajalca,
pri katerem bo pripravnik zaposlen za čas trajanja pripravništva, in nadzornega
mentorja.
(4) Zbornica o odobritvi opravljanja sekundariata izda
odločbo. Datum začetka opravljanja posameznega dela sekundariata iz prvega
odstavka 5. člena tega pravilnika, nadzorne mentorje in pooblaščene izvajalce,
pri katerih je sekundarij zaposlen za čas trajanja sekundariata, zbornica
določi s sklepom.
II. VSEBINA PRIPRAVNIŠTVA IN SEKUNDARIATA
4. člen
(1) Program pripravništva za poklic doktor dentalne medicine
je določen v Prilogi 1, ki je sestavni del tega pravilnika. V času opravljanja
pripravništva mora pripravnik pridobiti znanja in veščine iz programa pripravništva.
(2) Pripravništvo se zaključi s strokovnim izpitom.
5. člen
(1) Sekundariat se opravlja v dveh delih:
-       
obvezni del sekundariata kot pripravništvo za poklic zdravnik v
strnjenem trajanju šest mesecev na področju urgentne medicine (v nadaljnjem besedilu:
pripravništvo za poklic zdravnik) in
-       
izbirni del sekundariata v strnjenem trajanju šest mesecev (v nadaljnjem
besedilu: izbirni del sekundariata), in sicer prve tri mesece na
specialističnem področju družinske medicine ali urgentne medicine, preostale
tri mesece pa na specialističnih področjih po izbiri sekundarija, upoštevajoč
prosta mesta za usposabljanje pri pooblaščenih izvajalcih, v obliki kroženj,
pri čemer posamezno kroženje traja najmanj en mesec.
(2) Program pripravništva za poklic zdravnik je določen v
Prilogi 2, ki je sestavni del tega pravilnika. V času opravljanja pripravništva
mora sekundarij pridobiti znanja in veščine iz programu pripravništva.
(3) Pripravništvo za poklic zdravnik se zaključi s strokovnim
izpitom. Uspešno zaključen strokovni izpit je pogoj za začetek opravljanja
izbirnega dela sekundariata.
(4) Za pristop k izbirnemu delu sekundariata sekundarij pri
zbornici vloži vlogo najpozneje en mesec pred predvidenim začetkom opravljanja
izbirnega dela sekundariata.
6. člen
(1) Pripravništvo oziroma sekundariat se opravlja pod
vodstvom in z odgovornostjo nadzornega in neposrednega mentorja.
(2) Nadzorni mentor pripravnika je doktor dentalne medicine z
najmanj petimi leti delovnih izkušenj po opravljenem strokovnem izpitu na strokovnem
področju dentalne medicine.
(3) Nadzorni mentor sekundarija je specialist z najmanj tremi
leti delovnih izkušenj na svojem specialističnem področju po opravljenem
specialističnem izpitu, katerega specialistično področje oziroma področje dela
je neposredno vezano na vsebino programa pripravništva. Nadzorni mentor za
izbirni del sekundariata je specialist z najmanj tremi leti delovnih izkušenj
na svojem specialističnem področju po opravljenem specialističnem izpitu.
(4) Neposredni mentor pripravnika je doktor dentalne
medicine, specialist določene stroke. Če pooblaščeni izvajalec ne more
zagotoviti specialista določene stroke, je lahko neposredni mentor doktor
dentalne medicine z najmanj petimi leti delovnih izkušenj po opravljenem
strokovnem izpitu, neposredni mentor za področje splošnega zobozdravstva pa
doktor dentalne medicine z najmanj petimi leti delovnih izkušenj po opravljenem
strokovnem izpitu.
(5) Neposredni mentor sekundarija je zdravnik specialist s
področja dela v skladu s programom pripravništva za poklic zdravnik oziroma
vsebino izbirnega dela sekundariata.
(6) Nadzorni mentor je lahko mentor največ trem pripravnikom
oziroma sekundarijem hkrati, neposredni mentor pa največ enemu.
7. člen
(1) Nadzorne mentorje imenuje zbornica na predlog pooblaščenih
izvajalcev za obdobje sedmih let. Nadzorni mentor mora biti zaposlen pri
pooblaščenem izvajalcu, ki ga je predlagal.
(2) Neposrednega mentorja ob začetku kroženja na posameznem
področju določi pooblaščeni izvajalec, pri katerem pripravnik oziroma
sekundarij opravlja pripravništvo oziroma sekundariat. Neposredni mentor
pripravnika mora biti zaposlen pri pooblaščenem izvajalcu, ki ga je določil.
8. člen
(1) Nadzorni mentor skrbi, da se pripravništvo oziroma
sekundariat opravlja v skladu s programom pripravništva za poklic doktor
dentalne medicine oziroma programom pripravništva za poklic zdravnik ali z
vsebino izbranih področij kroženja izbirnega dela sekundariata, nadzira
usposabljanje pripravnika oziroma sekundarija in je odgovoren za njegovo usposabljanje.
V ta namen sodeluje z neposrednimi mentorji ter spremlja in nadzira njihovo
delo.
(2) Neposredni mentor usposablja pripravnika oziroma
sekundarija s tem, da:
-       
mu predstavlja in dodeljuje naloge, ki jih mora praktično obvladati, in
ga pri tem neposredno nadzira,
-       
mu predstavlja načela samostojnega, timskega in interdisciplinarnega
dela,
-       
ga usmerja k poglabljanju teoretičnih znanj,
-       
poroča nadzornemu mentorju o napredku pripravnika oziroma sekundarija.
(3) Neposredni mentor ob koncu usposabljanja na posameznem
področju potrdi E-List pripravnika oziroma E-List sekundarija, nadzorni mentor
pa ob zaključku pripravništva oziroma sekundariata potrdi celotno vsebino
E-Lista pripravnika oziroma E-Lista sekundarija iz 12. člena tega pravilnika.
9. člen
(1) Zbornica razreši nadzornega mentorja, če:
-       
ni več zaposlen pri pooblaščenem izvajalcu, ki je predlagal njegovo
imenovanje,
-       
to sam zahteva,
-       
se med opravljanjem mentorstva ugotovi, da ne opravlja svojih nalog v
skladu s tem pravilnikom.
(2) Zbornica v primeru iz tretje alineje prejšnjega odstavka
pred odločitvijo o razrešitvi seznani nadzornega mentorja z razlogi za
razrešitev in mu da možnost, da se o njih izjavi, v primeru razrešitve
nadzornega mentorja za sekundariat pa pridobi tudi mnenje koordinatorja za sekundariat
iz 10. člena tega pravilnika.
(3) Zbornica hkrati z razrešitvijo nadzornega mentorja določi
novega nadzornega mentorja.
10. člen
(1) Zbornica imenuje koordinatorja za sekundariat, ki:
-       
ima najmanj tri leta delovnih izkušenj kot nadzorni mentor,
-       
je v trenutnem licenčnem obdobju za namen podaljšanja licence zbral
povprečno najmanj 30 kreditnih točk letno,
-       
je zaposlen pri pooblaščenem izvajalcu, kjer se izvaja sekundariat.
(2) Naloge koordinatorja za sekundariat so:
-       
sodeluje pri organiziranju skupinskih oblik izobraževanja sekundarijev,
-       
spremlja kazalnike kakovosti izobraževanja sekundarijev,
-       
enkrat letno poda poročilo Svetu za izobraževanje in usposabljanje
zdravnikov pri zbornici,
-       
sodeluje pri obravnavi pritožb v zvezi z izvajanjem sekundariata,
-       
na podlagi mnenja Slovenskega zdravniškega društva predlaga spremembe
programa pripravništva za poklic zdravnik.
(3) Mandat koordinatorja za sekundariat traja pet let, z
možnostjo ponovnega imenovanja.
(4) Koordinator za sekundariat ima za primer svoje odsotnosti
namestnika, ki mora izpolnjevati pogoje iz prvega odstavka tega člena.
Namestnika koordinatorja za sekundariat imenuje zbornica na predlog
koordinatorja za sekundariat. Mandat namestnika koordinatorja za sekundariat
preneha s prenehanjem mandata koordinatorja za sekundariat.
11. člen
(1) Zbornica razreši koordinatorja za sekundariat, če:
-       
ne opravlja nalog v skladu z drugim odstavkom prejšnjega člena,
-       
to sam zahteva.
(2) Zbornica v primeru iz prve alineje prejšnjega odstavka
pred razrešitvijo koordinatorja za sekundariat seznani z razlogi za razrešitev
in mu da možnost, da se o njih izjavi.
(3) Razloga in postopek razrešitve iz tega člena veljajo tudi
za razrešitev namestnika koordinatorja za sekundariat.
III. POTEK PRIPRAVNIŠTVA IN SEKUNDARIATA
12. člen
(1) Potek pripravništva se vodi v E-Listu pripravnika, potek
sekundariata pa v E-Listu sekundarija, ki sta objavljena na spletni strani
zbornice.
(2) E-List pripravnika oziroma E-list sekundarija (v
nadaljnjem besedilu: E-List) je elektronska zbirka podatkov o poteku
pripravništva oziroma sekundariata, v katero se beleži program pripravništva iz
prvega odstavka 4. člena tega pravilnika oziroma program kroženja iz Priloge 2
tega pravilnika ter vnašajo in potrjujejo vse obveznosti, predvidene s
programom pripravništva.
(3) Dostop do E-Lista imajo:
1.     
pripravnik oziroma sekundarij,
2.     
nadzorni mentor pripravnika oziroma sekundarija za namen izvajanja
njegovih nalog v okviru pripravništva oziroma sekundariata,
3.     
koordinator za sekundariat za namen izvajanja njegovih nalog v okviru
sekundariata,
4.     
vsakokratni neposredni mentor za namen izvajanja nalog pripravnika v
okviru pripravništva oziroma sekundarija v okviru sekundariata,
5.     
vsakokratni pooblaščeni izvajalec, pri katerem se pripravnik usposablja,
za namen izvajanja njegovih nalog v okviru pripravništva,
6.     
delodajalec pripravnika oziroma sekundarija za namen izvajanja njegovih
zakonskih in pogodbenih pravic in obveznosti v razmerju do pripravnika oziroma
sekundarija,
7.     
zbornica za namen tehničnega vzdrževanja E-Lista oziroma prijave na
strokovni izpit.
13. člen
(1) Pripravnik je ves čas pripravništva zaposlen pri enem
delodajalcu, ki je pooblaščen za izvajanje pripravništva.
(2) Če se pripravnik pri delodajalcu ne more seznaniti z
vsemi vsebinami programa pripravništva, usposabljanje glede teh vsebin opravi
pri drugem pooblaščenem izvajalcu.
14. člen
Sekundarij je za čas pripravništva zaposlen pri izvajalcu, ki
je pooblaščen za izvajanje pripravništva za poklic zdravnik, za čas izbirnega
dela sekundariata pa pri enem ali več pooblaščenih izvajalcih.
15. člen
(1) Pripravništvo oziroma sekundariat poteka v okviru polnega
delovnega časa in pod pogoji, ki izhajajo iz razporeditve delovnega časa, kot
to velja za delo doktorja dentalne medicine oziroma zdravnika pri pooblaščenem
izvajalcu.
(2) Trajanje pripravništva se lahko podaljša v skladu z
zakonom, ki ureja delovna razmerja. Smiselno enako velja za podaljšanje
izbirnega dela sekundariata.
16. člen
(1) Če nadzorni mentor meni, da pripravnik oziroma sekundarij
brez opravičljivih razlogov ne opravlja svojih obveznosti, po predhodnem pisnem
opozorilu pripravniku oziroma sekundariju zbornici predlaga prenehanje
pripravništva oziroma sekundariata.
(2) Pred odločitvijo o prenehanju pripravništva oziroma
sekundariata zbornica pridobi pojasnila pripravnika oziroma sekundarija, pred
odločitvijo o prenehanju sekundariata pa tudi mnenje koordinatorja za
sekundariat.
17. člen
(1) V primeru prenehanja opravljanja izbirnega dela
sekundariata (npr. na lastno željo, zaradi prenehanja pogodbe o zaposlitvi iz
krivdnega razloga ali razloga nesposobnosti, za primer prenehanja iz prejšnjega
člena), sekundarij ne more ponovno pristopiti k izbirnemu delu sekundariata.
(2) Sekundarij, ki ima odobreno specializacijo, mora najmanj
15 dni pred prenehanjem opravljanja izbirnega dela sekundariata o tem obvestiti
delodajalca in zbornico.
IV. STROKOVNI IZPIT
18. člen
(1) Strokovni izpit je sestavni in zaključni del pripravništva
oziroma pripravništva za poklic zdravnik.
(2) K strokovnemu izpitu lahko pristopi pripravnik oziroma
sekundarij, ki opravi predpisani program pripravništva oziroma pripravništva za
poklic zdravnik in ima potrjen E-List.
19. člen
(1) Strokovni izpit se opravlja pri zbornici na podlagi
spletne prijave na spletni strani zbornice, ki vsebuje najmanj:
-       
dokazilo o doseženi ravni in vrsti strokovne izobrazbe,
-       
dokazilo o znanju slovenskega jezika,
-       
dokazilo o plačilu stroškov strokovnega izpita,
-       
izpitni rok, na katerega se kandidat prijavlja.
(2) Če prijavi niso predložena dokazila iz prejšnjega
odstavka, se kandidata pozove k dopolnitvi prijave v primernem roku, ki ne sme
biti krajši od sedem dni. Če kandidat prijave ne dopolni v zahtevanem roku, se
šteje, da vloga ni popolna in se mu pristop na strokovni izpit ne dovoli.
(3) Zbornica na svoji spletni strani najpozneje do 30. junija
za naslednje koledarsko leto objavi izpitne roke, pri čemer v posameznem
koledarskem letu zagotovi vsaj deset izpitnih rokov.
(4) Zbornica najpozneje 14 dni pred izpitnim rokom kandidata,
ki je vložil popolno prijavo, pisno obvesti o času in kraju opravljanja
strokovnega izpita ter o sestavi izpitne komisije iz 22. člena tega pravilnika.
20. člen
(1) Stroške strokovnega izpita krije:
-       
za primer prve prijave: delodajalec kandidata,
-       
v vseh drugih primerih: kandidat.
(2) Višino stroškov strokovnega izpita določi zbornica v
soglasju z ministrom, pristojnim za zdravje.
21. člen
(1) Strokovni izpit za poklic doktor dentalne medicine obsega
naslednje vsebine:
-       
nujna medicinska stanja v stomatologiji,
-       
integralna zobozdravniška obravnava otroka in odraslega z urgentnimi
stanji v dentalni medicini,
-       
osnove kakovosti in varnosti v zdravstvu,
-       
osnove pravne ureditve zdravstvenega varstva.
Podrobnejša vsebina strokovnega izpita je določena v Prilogi
1.
(2) Strokovni izpit iz prejšnjega odstavka poteka ustno
oziroma pisno. Pri vsebini nujna medicinska stanja v stomatologiji se opravi
ustni del in praktični preizkus znanja.
(3) Strokovni izpit za poklic zdravnik obsega naslednje
vsebine:
-       
urgentna medicina,
-       
osnove kakovosti in varnosti v zdravstvu,
-       
osnove pravne ureditve zdravstvenega varstva.
Podrobnejša vsebina strokovnega izpita je določena v Prilogi
2.
(4) Strokovni izpit iz prejšnjega odstavka je sestavljen iz
pisnega in ustnega dela. Pri vsebini urgentna medicina se opravi tudi praktični
preizkus znanja. Pisni del pri vsebini urgentna medicina poteka v obliki
pisanja odgovorov na vprašanja, ki so lahko različno strukturirana. Ustni del
pri vsebini urgentna medicina poteka v obliki odgovarjanja na vprašanja v zvezi
z obravnavo pacienta s področja urgentnih stanj. Praktični preizkus znanja pri
vsebini urgentna medicina poteka v obliki dveh objektivno strukturiranih
kliničnih izpitov, od katerih predstavlja prvi oskrbo kritično obolelega
odraslega in drugi oskrbo kritično obolelega otroka.
22. člen
(1) Nabor članov za komisije za strokovni izpit (v nadaljnjem
besedilu: izpitne komisije) s sklepom določi zbornica. Iz nabora članov
zbornica imenuje sestavo izpitne komisije za vsak posamezni strokovni izpit.
(2) V izpitno komisijo ne more biti imenovan nadzorni mentor
kandidata.
23. člen
(1) Izpitna komisija za poklic doktor dentalne medicine je
petčlanska, in sicer:
-       
za vsebino nujna medicinska stanja v stomatologiji: dva člana,
-       
za vsebino integralna zobozdravniška obravnava otroka in odraslega z
urgentnimi stanji v dentalni medicini: en član,
-       
za vsebino osnove pravne ureditve zdravstvenega varstva: en član,
-       
za vsebino osnove kakovosti in varnosti v zdravstvu: en član.
(2) Član izpitne komisije mora imeti najmanj pet let delovnih
izkušenj s področja vsebine strokovnega izpita, ki jo ocenjuje.
(3) Poleg pogoja iz prejšnjega odstavka se za člana izpitne
komisije zahteva dodaten pogoj, in sicer za vsebino:
-       
nujna medicinska stanja v stomatologiji: zdravnik specialist, ki je
imenovan za nadzornega mentorja,
-       
integralna zobozdravniška obravnava otroka in odraslega z urgentnimi
stanji v dentalni medicini: je doktor dentalne medicine, ki je imenovan za
nadzornega mentorja ali glavnega mentorja za specializacije in ima opravljeno
usposabljanje iz vodenja strukturiranih intervjujev,
-       
osnove pravne ureditve zdravstvenega varstva: je oseba, ki ima izobrazbo
pravne smeri vsaj 8. ravni v skladu z zakonom, ki ureja slovensko ogrodje
kvalifikacij.
(4) Predsednik izpitne komisije je član komisije, ki preverja
znanje iz vsebine iz druge alineje prejšnjega odstavka.
24. člen
(1) Izpitna komisija za poklic zdravnik je osemčlanska, in
sicer:
-       
za vsebino urgentna medicina: šest članov,
-       
za vsebino osnove pravne ureditve zdravstvenega varstva: en član,
-       
za vsebino osnove kakovosti in varnosti v zdravstvu: en član.
(2) Član izpitne komisije mora imeti najmanj pet let delovnih
izkušenj s področja vsebine strokovnega izpita, ki jo ocenjuje.
(3) Poleg pogoja iz prejšnjega odstavka se za člana izpitne
komisije zahteva dodaten pogoj, in sicer za vsebino:
-       
urgentna medicina: zdravnik specialist, ki je imenovan za nadzornega
mentorja,
-       
osnove pravne ureditve zdravstvenega varstva: oseba, ki ima izobrazbo
pravne smeri vsaj 8. ravni v skladu z zakonom, ki ureja slovensko ogrodje
kvalifikacij.
(4) Predsednik komisije je član, ki preverja znanje iz
vsebine urgentna medicina.
25. člen
(1) Kandidat lahko k strokovnemu izpitu pristopi največ
petkrat, pri čemer se kot en pristop k strokovnemu izpitu šteje opravljanje
posamezne vsebine ali pa strokovnega izpita v celoti.
(2) Strokovni izpit poteka v slovenskem jeziku.
(3) O poteku strokovnega izpita se vodi zapisnik.
26. člen
(1) Znanje kandidata izpitna komisija oceni z »opravil« ali
»ni opravil«.
(2) Kandidat opravi strokovni izpit, če so pozitivno ocenjene
vse vsebine strokovnega izpita.
(3) Posamezna vsebina oziroma del strokovnega izpita je
ocenjena pozitivno, če kandidat doseže vsaj 75 odstotni uspeh.
(4) Sekundarij, ki uspešno opravi pisni del pri predmetu
urgentna medicina, lahko pristopi k ustnemu delu in praktičnemu preizkusu. Če
ustnega dela ali praktičnega preizkusa znanja ne opravi, je pri prvem ponovnem
pristopu k strokovnemu izpitu oproščen opravljanja pisnega dela pri predmetu
urgentna medicina.
(5) Kandidat, ki neuspešno opravi eno ali več vsebin
strokovnega izpita, pri naslednjem pristopu k strokovnemu izpitu opravlja samo
neuspešno opravljeno vsebino.
27. člen
(1) Kandidat, ki strokovnega izpita ne opravi oziroma ga ne
opravi v celoti, lahko takoj po razglasitvi ocene strokovnega izpita poda
ugovor ustno na zapisnik, če meni, da:
-       
strokovni izpit ni potekal v skladu s tem pravilnikom,
-       
je ocena izpitne komisije neustrezna.
(2) O ugovoru kandidata v 15 dneh od prejema odloči
tričlanska komisija, pri čemer člani te komisije ne smejo biti člani izpitne
komisije.
(3) Če komisija iz prejšnjega odstavka ugotovi, da strokovni
izpit ni potekal v skladu s tem pravilnikom, lahko kandidat ponovno opravlja
strokovni izpit pred izpitno komisijo v drugačni sestavi, pri čemer se to
opravljanje ne všteva v število dovoljenih pristopov k strokovnemu izpitu.
(4) Če komisija iz drugega odstavka tega člena ugotovi, da je
kandidat pokazal ustrezno znanje za uspešno oceno, ugovoru ugodi in spremeni
izpitno oceno. Odločitev komisije iz prejšnjega stavka je dokončna.
28. člen
Kandidatu, ki uspešno opravi strokovni izpit, se izda
potrdilo o strokovnem izpitu na obrazcu iz Priloge 3 tega pravilnika.
29. člen
(1) Zbornica vodi evidenco opravljenih strokovnih izpitov z
naslednjimi podatki:
-       
osebni podatki kandidata (ime, priimek, rojstni podatek, naslov, EMŠO
ali druga identifikacijska številka),
-       
poklic kandidata,
-       
podatki o strokovnem izpitu (izpitni rok, ocena strokovnega izpita).
(2) Evidenca iz prejšnjega odstavka se hrani trajno v skladu
s predpisi, ki urejajo varstvo dokumentarnega in arhivskega gradiva.
V. PREHODNE IN KONČNE DOLOČBE
30. člen
(1) Kandidat, o čigar prijavi k strokovnemu izpitu do 1.
junija 2022 ni odločeno, strokovni izpit opravlja v skladu s tem pravilnikom.
(2) Sekundarij, ki ima odobreno opravljanje izbirnega dela
sekundariata z začetkom pred 1. junijem 2022, opravlja izbirni del sekundariata
v skladu s predpisi, ki so veljali do začetka uporabe tega pravilnika.
31. člen
E-List se uporablja za pripravnika oziroma sekundarija, ki
začne opravljati pripravništvo po 1. juniju 2022.
32. člen
Zbornica najpozneje v treh dneh od uveljavitve tega
pravilnika objavi izpitne roke za leto 2022.
33. člen
Zbornica v treh dneh od uveljavitve tega pravilnika nadzorne
mentorje za sekundariat, imenovane na podlagi Pravilnika o vsebini in poteku
sekundariata (Uradni list RS, št. 4/18), imenuje za nadzorne mentorje
sekundarija oziroma mentorje za izbirni del sekundariata v skladu s tretjim
odstavkom 6. člena tega pravilnika.
34. člen
Z dnem uveljavitve tega pravilnika preneha veljati Pravilnik
o vsebini in poteku sekundariata (Uradni list RS, št. 4/18), ki pa se uporablja
do začetka uporabe tega pravilnika.
35. člen
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. junija 2022.
Št. 0070-117/2022
Ljubljana, dne 30. maja 2022
EVA 2022-2711-0064
Janez Poklukar
minister
za zdravje

Priloga
1: Program pripravništva in vsebine strokovnega izpita za poklic doktor
dentalne medicine
Priloga
2: Program pripravništva in vsebine strokovnega izpita za poklic zdravnik
Priloga
3: Potrdilo o strokovnem izpitu