I. SPLOŠNE DOLOČBE
1. člen
(vsebina in namen)
(1) Ta pravilnik ureja:
-       
razvrstitev objektov, v katerih so jedrske ali radioaktivne snovi, in
jedrskih ter radioaktivnih snovi glede na možne učinke in posledice ob
zlorabah;
-       
zahteve in pogoje fizičnega varovanja objektov, v katerih so jedrske
snovi ali radioaktivne snovi;
-       
zahteve in pogoje fizičnega varovanja prevozov jedrskih snovi;
-       
vsebino ocene ogroženosti;
-       
vsebino načrtov fizičnega varovanja;
-       
način in obseg poročanja;
-       
usposabljanje varnostnega osebja in oseb, ki imajo dostop do jedrskih
ali radioaktivnih snovi.
(2) Namen pravilnika je določiti
takšen obseg in način zagotavljanja ukrepov fizičnega varovanja objektov, v
katerih so jedrske ali radioaktivne snovi, pri vseh vrstah njihove uporabe,
gradnji, razgradnji, med prevozom ter skladiščenjem jedrskih snovi, da se kar
najbolj preprečijo tatvina, odtujitev, zloraba, sabotaža, diverzija in druga
kazniva dejanja, ki bi lahko ogrozila fizično varovanje in jedrsko ter sevalno
varnost ali omogočila širjenje jedrskega orožja ali nedovoljeno uporabo
jedrskih in radioaktivnih snovi.
2. člen
(pomen izrazov)
Izrazi, uporabljeni v tem pravilniku, imajo
enak pomen kakor izrazi, opredeljeni v zakonu, ki ureja varstvo pred
ionizirajočimi sevanji in jedrsko varnost, in v zakonu, ki ureja zasebno
varovanje.
3. člen
(razvrstitev objektov v katerih so jedrske
ali radioaktivne snovi)
(1) Ta pravilnik se uporablja za:
-       
jedrske objekte I., II. in III. kategorije;
-       
jedrske snovi I., II. in III. kategorije;
-       
objekte, v katerih so radioaktivne snovi ter katerih aktivnost določi
Vlada Republike Slovenije na podlagi zakona, ki ureja varstvo pred
ionizirajočimi sevanji in jedrsko varnost.
(2) Razvrstitev jedrskih objektov je
določena v prilogi 1, razvrstitev jedrskih snovi pa v prilogi 2, ki sta
sestavni del tega pravilnika in sta objavljeni skupaj z njim.
II. ZAHTEVE IN POGOJI ZA FIZIČNO VAROVANJE OBJEKTOV, V
KATERIH SO JEDRSKE ALI RADIOAKTIVNE SNOVI
4. člen
(splošne zahteve)
Splošne zahteve za fizično varovanje
objektov, v katerih so jedrske ali radioaktivne snovi:
-       
upravljavec mora jedrske snovi I. kategorije in opremo ter naprave v objektih
I. kategorije, ki so pomembne za jedrsko varnost, fizično varovati v vitalnem
območju;
-       
upravljavec mora jedrske snovi II. kategorije in opremo ter naprave v
objektih II. kategorije, ki so pomembne za jedrsko varnost, fizično varovati v
fizično nadzorovanem območju;
-       
upravljavec mora jedrske snovi III. kategorije in opremo ter naprave v
objektih III. kategorije, ki so pomembne za jedrsko varnost, fizično varovati v
kontroliranem območju;
-       
objekti iz tretje alineje prvega odstavka tretjega člena se morajo
fizično varovati v kontroliranem območju;
-       
dokumentacija, pomembna za fizično varovanje jedrskih objektov I., II.
in III. kategorije in radioaktivnih snovi, se hrani v skladu z zakonom, ki
ureja področje tajnih podatkov.
5. člen
(ukrepi v kontroliranem območju zunaj
objekta)
(1) Na kontroliranem območju se morajo
izvajati naslednji ukrepi fizičnega varovanja:
-       
občasna kontrola gibanja oseb;
-       
občasna fizična kontrola območja;
-       
občasen vizualni nadzor območja.
(2) V kontroliranem območju se morajo
izvajati naslednji ukrepi tehničnega varovanja:
-       
kontrola gibanja oseb;
-       
stalen nadzor preko videonadzornega sistema.
(3) Kontrolirano območje jedrskega
objekta I. kategorije obsega območje v polmeru najmanj 500 m od središča vitalnega
objekta in mora biti označeno z opozorilnimi tablami upravljavca ter napisoma
»KONTROLIRANO OBMOČJE«, »GIBANJE OMEJENO«.
(4) Kontrolirano območje jedrskega
objekta II. in III. kategorije mora biti ograjeno z enojno ograjo in označeno z
opozorilnimi tablami upravljavca ter napisoma »KONTROLIRANO OBMOČJE«, »GIBANJE
OMEJENO«.
6. člen
(ukrepi v kontroliranem objektu ali v
kontroliranem prostoru znotraj objekta)
(1) V kontroliranem objektu ali v
prostoru znotraj objekta se morajo izvajati naslednji ukrepi fizičnega
varovanja:
-       
občasna fizična kontrola na objektu ali v prostoru znotraj objekta;
-       
občasen vizualni nadzor objekta ali prostora;
-       
občasno kontroliranje delavcev upravljavca;
-       
gibanje obiskovalcev v kontroliranem objektu ali v prostoru znotraj
objekta se opravlja v prisotnosti pristojne osebe upravljavca v skladu z
internimi pravili in postopki upravljavca ter ukrepi, določenimi v načrtu
fizičnega varovanja.
(2) V kontroliranem objektu ali
prostoru znotraj objekta se morajo izvajati naslednji ukrepi tehničnega
varovanja:
-       
vgrajena mora biti naprava za odkrivanje nedovoljenega vstopa v objekt
ali prostor;
-       
sistemi za prenos alarmnih signalov morajo biti izdelani tako, da
odkrijejo nedovoljene posege v sistem, in morajo imeti lasten vir napajanja;
-       
vgrajena morajo biti tehnično varovana protivlomna vrata s slepo kljuko
z zunanje strani in z vgrajenim samodejnim zapiralom;
-       
vgrajena morajo biti okna s protivlomno zaščito;
-       
objekt ali prostor mora imeti vgrajeno napravo za nadzor vstopa in
izstopa.
(3) Ne glede na določbi prvega in
drugega odstavka se v objektih iz tretje alineje prvega odstavka 3. člena tega
pravilnika izvajajo ukrepi tehničnega in fizičnega varovanja tako, da se z
uveljavljanjem načela stopenjskega pristopa zagotovi nemoteno izvajanje sevalne
dejavnosti.
7. člen
(ukrepi v fizično nadzorovanem območju)
(1) V fizično nadzorovanem območju se
morajo izvajati naslednji ukrepi fizičnega varovanja:
-       
stalna prisotnost varnostnikov;
-       
varnostniki morajo biti oboroženi;
-       
stalno izvajanje obhodne službe;
-       
intervencija varnostnikov v času, določenem v načrtu fizičnega
varovanja, a ne daljšem od pet minut;
-       
gibanje obiskovalcev v fizično nadzorovanem območju se opravlja v
prisotnosti pristojne osebe upravljavca v skladu z internimi pravili in
postopki upravljavca ter ukrepi, določenimi v načrtu fizičnega varovanja;
-       
vse osebe, prtljaga, vozila in tovor, ki vstopajo in izstopajo, se
varnostno pregledajo;
-       
vstop vozil, ki niso v lasti upravljavca, v fizično nadzorovano območje
je omejen in možen le z dovoljenjem osebe odgovorne za fizično varovanje.
(2) V fizično nadzorovanem območju se
morajo izvajati naslednji ukrepi tehničnega varovanja:
-       
območje mora biti ograjeno z dvojno ograjo, visoko najmanj 2,4 metra, ki
ima na vrhu vgrajeno varnostno žico, in označeno z opozorilnimi tablami
upravljavca ter napisoma »FIZIČNO NADZOROVANO OBMOČJE«, »GIBANJE OMEJENO«, kjer
to ni mogoče, pa se prilagodi terenu in se morajo izvajati dodatni tehničnimi
ukrepi (radarski ali infrardeči sistemi za nadzor prostora in drugi dodatni
tehnični sistemi);
-       
na zunanji in notranji strani varnostne ograje mora biti najmanj pet
metrov široko območje, ki je brez kakršnih koli mehanskih ovir, kjer pa to ni
mogoče, se izvedejo drugi tehnični ukrepi (videonadzor, osvetlitev, namestitev
alarmnih naprav), ki omogočajo učinkovito opravljanje fizičnega varovanja;
-       
območje mora biti razdeljeno na sektorje za lažjo detekcijo, oceno in
ukrepanje ob alarmu, rednem ali izrednem dogodku;
-       
območje mora imeti vgrajene naprave za videonadzor območja;
-       
območje mora biti ob zmanjšani vidljivosti osvetljeno, da je omogočen
videonadzor;
-       
vgrajene morajo biti naprave za nadzor dostopa in registracijo vstopa
ter izstopa;
-       
vgrajene morajo biti naprave za odkrivanje nedovoljenega vstopa;
-       
sistemi za prenos signalov morajo biti izdelani tako, da odkrijejo
nedovoljene posege v sistem, in imeti lasten ter nadomestni vir napajanja;
-       
vgrajene ali nameščene morajo biti naprave za pregled ročne ali druge
prtljage, tovora ali drugih pošiljk, da se prepreči vnos nedovoljenih predmetov
in snovi ter nedovoljena odtujitev jedrskih snovi;
-       
vgrajene morajo biti naprave za pregled oseb, ki vstopajo in izstopajo;
-       
varnostniki morajo imeti ročne naprave za pregled oseb, ki vstopajo ali
izstopajo;
-       
vsa nadzorovana izstopna mesta na evakuacijskih poteh iz fizično
nadzorovanega območja morajo biti zgrajena tako, da jih je možno odpreti ob
morebitnem izrednem dogodku;
-       
na vstopu v fizično nadzorovano območje morajo biti vgrajena kovinska
vrtljiva vrata za vstop oseb;
-       
na zunanji strani vrat mora biti vgrajena ustrezna slepa kljuka in
samodejno zapiralo;
-       
vgrajeni morajo biti sistemi za preprečitev nasilnega vstopa motornih
vozil.
8. člen
(ukrepi v fizično nadzorovanem objektu ali
fizično nadzorovanem prostoru znotraj objekta)
(1) V fizično nadzorovanem objektu ali
fizično nadzorovanem prostoru znotraj objekta se morajo izvajati vsi ukrepi
fizičnega varovanja iz prvega odstavka prejšnjega člena. Poleg teh ukrepov
fizičnega varovanja je treba zagotoviti še intervencijo varnostnikov v času,
določenem v načrtu fizičnega varovanja, a ne daljšem od treh minut.
(2) V fizično nadzorovanem objektu ali
fizično nadzorovanem prostoru se morajo izvajati ukrepi tehničnega varovanja od
četrte do petnajste alineje drugega odstavka prejšnjega člena. Poleg
predpisanih ukrepov se morajo izvajati še naslednji ukrepi tehničnega varovanja:
-       
vgrajena morajo biti tehnično varovana protivlomna vrata s slepo kljuko
z zunanje strani in vgrajenim samodejnim zapiralom;
-       
na zunanji strani objekta morajo imeti okna v pritličju in prvem
nadstropju vgrajeno protivlomno zaščito.
9. člen
(ukrepi v vitalnem območju)
(1) Za varovanje vitalnega območja se
morajo izvajati naslednji ukrepi fizičnega varovanja:
-       
stalna prisotnost varnostnikov in stalno izvajanje obhodne službe v
tistih delih vitalnega območja, kjer to omogočajo delovni procesi in je določeno
z načrtom fizičnega varovanja;
-       
intervencija varnostnikov v času, določenem v načrtu fizičnega
varovanja, a ne daljšem od treh minut;
-       
stalna prisotnost pristojne osebe ali varnostnika pri spremstvu
obiskovalcev tako, da pripada najmanj ena pristojna oseba ali en varnostnik na
deset obiskovalcev;
-       
varnostniki morajo biti oboroženi.
(2) Za varovanje vitalnega območja se
morajo izvajati naslednji ukrepi tehničnega varovanja:
-       
območje mora biti pregledno in segati najmanj pet metrov od vitalnega
objekta in mora biti brez vseh ovir, ki bi zmanjševale možnost opazovanja, kjer
to fizično ni mogoče, pa se prilagodi terenu in se morajo izvajati dodatni
tehničnimi ukrepi (videonadzor, naprave in tehnična sredstva za kontrolo
dostopa);
-       
območje mora biti ograjeno;
-       
območje mora biti označeno z opozorilnimi tablami upravljavca in napisom
»GIBANJE OMEJENO«;
-       
območje mora biti ob zmanjšani vidljivosti osvetljeno, da je omogočen
videonadzor;
-       
vgrajene morajo biti naprave za videonadzor območja;
-       
vgrajene morajo biti naprave za kontrolo vstopa in izstopa;
-       
na vstopu v vitalno območje morajo biti vgrajena kovinska vrtljiva
vrata;
-       
vgrajene morajo biti naprave za videonadzor vrat, ki vodijo v vitalno
območje;
-       
vgrajene morajo biti naprave za nadzor dostopa ter registracijo vstopa
in izstopa;
-       
vgrajene morajo biti naprave za odkrivanje nedovoljenega vstopa;
-       
sistemi za prenos signalov morajo biti izdelani in vgrajeni tako, da
odkrijejo nepooblaščene posege v sistem, imeti morajo lasten vir napajanja;
-       
omejeno mora biti število kontroliranih in nadzorovanih vhodov in
izhodov;
-       
vsa nadzorovana izstopna mesta na evakuacijskih poteh morajo biti
zgrajena tako, da se dajo ob morebitnem izrednem dogodku odpreti.
(3) Med vzdrževalnimi deli v vitalnem
območju se dodatno izvajajo ukrepi fizičnega in tehničnega varovanja, ki so
podrobneje opredeljeni v načrtu fizičnega varovanja upravljavca.
10. člen
(ukrepi v vitalnem objektu)
(1) Za varovanje vitalnega objekta se
morajo izvajati naslednji ukrepi fizičnega varovanja:
-       
stalna prisotnost varnostnikov in stalno izvajanje obhodne službe v
tistih delih vitalnega objekta, kjer to omogočajo delovni procesi in je
določeno z načrtom fizičnega varovanja;
-       
intervencija varnostnikov v času, določenem v načrtu fizičnega
varovanja, a ne daljšem od treh minut;
-       
stalna prisotnost pristojne osebe ali varnostnika pri spremstvu
obiskovalcev tako, da pripada najmanj ena pristojna oseba ali en varnostnik na
deset obiskovalcev;
-       
varnostniki morajo biti oboroženi.
(2) Za varovanje vitalnega objekta se
morajo izvajati naslednji ukrepi tehničnega varovanja:
-       
objekt mora biti označen z opozorilnimi tablami upravljavca in napisom
»GIBANJE OMEJENO«;
-       
objekt mora biti ob zmanjšani vidljivosti osvetljen, da je omogočen
videonadzor;
-       
vgrajene morajo biti naprave za videonadzor objekta;
-       
vgrajene morajo biti naprave za registracijo, kontrolo in nadzor vstopa
in izstopa;
-       
vgrajene morajo biti naprave za videonadzor vrat, ki vodijo v vitalen
objekt;
-       
vgrajene morajo biti naprave za odkrivanje nedovoljenega vstopa;
-       
sistemi za prenos signalov morajo biti izdelani in vgrajeni tako, da
odkrijejo nepooblaščene posege v sistem, imeti morajo lasten vir napajanja;
-       
omejeno mora biti število kontroliranih in nadzorovanih vhodov in
izhodov;
-       
vsa nadzorovana izstopna mesta na evakuacijskih poteh morajo biti
zgrajena tako, da se dajo ob morebitnem izrednem dogodku odpreti;
-       
vgrajena morajo biti tehnično varovana protivlomna vrata s slepo kljuko
z zunanje strani in vgrajenim samodejnim zapiralom;
-       
na zunanji strani objekta morajo imeti okna v pritličju in prvem
nadstropju vgrajeno protivlomno zaščito.
(3) Med vzdrževalnimi deli v vitalnem
objektu se dodatno izvajajo ukrepi fizičnega in tehničnega varovanja, ki so
podrobneje opredeljeni v načrtu fizičnega varovanja upravljavca.
11. člen
(objekt z radioaktivnimi snovmi)
Ukrepi fizičnega in tehničnega varovanja iz
prvega in drugega odstavka 6. člena tega pravilnika se v objektu z
radioaktivnimi snovmi začnejo izvajati pred namestitvijo teh snovi v objekt, ko
so te snovi odstranjene, pa se prenehajo izvajati.
12. člen
(varnostno-nadzorni center)
(1) Jedrski objekti I. in II.
kategorije mora imeti svoj varnostno-nadzorni center.
(2) Poleg pogojev, določenih s
predpisi, ki urejajo zasebno varovanje, mora varnostno-nadzorni center
izpolnjevati še naslednje pogoje:
-       
objekt mora imeti glavni in pomožni varnostno-nadzorni center;
-       
oba varnostno-nadzorna centra morata biti znotraj fizično nadzorovanega
območja;
-       
v vsakem varnostno-nadzornem centru morajo biti stalno prisotni
operaterji varnostno-nadzornega centra;
-       
zgrajen mora biti tako, da onemogoča nasilen vstop;
-       
imeti mora najmanj dva neodvisna izvora za napajanje z električno
energijo;
-       
opremljen mora biti tako, da beleži in shranjuje vse motnje, poskuse
nepooblaščenih vstopov, sprožene alarme in izvedene ukrepe;
-       
zagotovljene mora imeti ustrezne zveze za nemoteno dvosmerno
komuniciranje z varnostniki in intervencijskimi skupinami;
-       
v varnostno-nadzornem centru je uporaba mobilnih telefonov prepovedana;
-       
prepovedano je nepooblaščeno fotografiranje in snemanje
varnostno-nadzornega centra;
-       
center mora imeti zaščiteno direktno komunikacijsko povezavo s policijo
in centrom za obveščanje;
-       
vstop oseb v varnostno-nadzorni center mora biti nadzorovan in omejen.
13. člen
(testiranje tehničnih sistemov varovanja
in sistemov zvez)
(1) Upravljavec in prevoznik ali organizator
prevoza (v nadaljnjem besedilu: prevoznik) jedrskih snovi morata zagotavljati
testiranje delovanja tehničnih sistemov varovanja in sistemov zvez ter povezav
z zunanjimi službami v skladu z navodili proizvajalcev in njihovimi internimi
akti, ki urejajo postopke preverjanja kakovosti, sisteme vodenja in upravljanja.
(2) Vsa testiranja sistemov tehničnega
varovanja morajo biti ustrezno dokumentirana.
(3) Vso dokumentacijo v zvezi s
testiranjem sistemov tehničnega varovanja je treba hraniti pet let.
14. člen
(informacijska varnost)
Upravljavec mora z ustrezno informacijsko
tehnologijo stalno zagotavljati informacijsko varnost znotraj vseh
informacijskih sistemov fizičnega varovanja pred možnimi kibernetskimi napadi
in prekinitvami.
III. NAČIN IN OBSEG POROČANJA
15. člen
(obveščanje in poročanje upravljavca)
(1) Upravljavec objekta ali imetnik
jedrske snovi iz prvega odstavka 3. člena tega pravilnika mora policijo in
organa, pristojna za jedrsko varnost in varstvo pred sevanji, takoj obvestiti o
izrednih varnostnih dogodkih, ki se nanašajo na fizično varovanje, ali okvarah
sistema tehničnega varovanja, ter jim v 48 urah pisno poročati o izvedenih
ukrepih ob nastalem izrednem varnostnem dogodku ali nastali okvari na sistemu
tehničnega varovanja objekta.
(2) Poročilo iz prejšnjega odstavka
zajema kratek opis dogodka, izvedene ukrepe in načrtovane aktivnosti za
sanacijo nastalih razmer ter čas, predviden za odpravo pomanjkljivosti na
tehničnem sistemu varovanja.
IV. ZAHTEVE IN POGOJI ZA FIZIČNO VAROVANJE PREVOZA JEDRSKIH
SNOVI
16. člen
(splošne zahteve za I., II. in III.
kategorijo jedrskih snovi)
(1) Prevoznik jedrske snovi mora
zagotoviti:
-       
načrt fizičnega varovanja prevoza, ki mora biti usklajen z varnostnim
osebjem, ki bo fizično varovalo prevoz jedrskih snovi;
-       
podroben pregled prevoznega sredstva pred natovarjanjem in
odpošiljanjem, da na njem ni sredstev, ki bi ogrožala ali onemogočala prevoz;
-       
da je voznik varnostno preverjen;
-       
komunikacijsko povezavo z varnostnim osebjem med prevozom;
-       
da je voznik pred začetkom vožnje opravil preizkus alkoholiziranosti in
postopek za prepoznavo znakov ali simptomov, ki so posledica uživanja mamil,
psihoaktivnih zdravil ali drugih psihoaktivnih snovi v organizmu.
(2) Prevoznik iz prejšnjega odstavka
mora v sodelovanju z varnostnim osebjem zagotoviti tudi naslednje:
-       
da so varnostniki oboroženi in opremljeni z ustrezno osebno varovalno opremo
ter ustreznimi zaščitnimi sredstvi;
-       
da varnostniki pred začetkom prevoza prejmejo pisna navodila o
dolžnostih pred in med prevozom ter po njem;
-       
zaupnost informacij o urniku in relaciji prevoza;
-       
ustrezno komunikacijo med varnostniki, ki opravljajo fizično varovanje,
in varnostno-nadzornim centrom;
-       
da se prevoz jedrskih snovi opravi v čim krajšem možnem času;
-       
zaščitenost prenosa informacij o prevozu;
-       
postopke, s katerimi zagotavlja najmanj polurni interval medsebojnih
potrditvenih klicev, in način ukrepanja, če klic ni opravljen znotraj
predpisanega intervala.
(3) Kadar policija v skladu s tem
pravilnikom opravlja naloge varovanja in spremstva prevoza, prevozniku obračuna
stroške varovanja in spremstva prevoza na podlagi veljavnega cenika storitev in
blaga lastne dejavnosti ministrstva pristojnega za notranje zadeve, ki zajemajo
priprave na varovanje, opravljene ure varovanja in spremstva, prevožene kilometre
s službenimi vozili, uporabo helikopterja, drugih tehničnih sredstev in opreme
policije.
V. ZAHTEVE IN POGOJI ZA PREVOZ JEDRSKIH SNOVI III. KATEGORIJE
17. člen
(cestni in železniški promet)
(1) Prevoz jedrskih snovi III.
kategorije se v cestnem in železniškem prometu opravi:
-       
s prevoznimi sredstvi, opremljenimi z napravo, ki omogoča spremljanje
gibanja vozila na trasi prevoza;
-       
tako, da je voznik opremljen z napravo za periodično javljanje.
(2) Varnostniki izjemoma opravljajo
naloge fizičnega varovanja in spremstva prevoza v cestnem in železniškem
prometu, če na to vplivajo varnostne razmere v skladu z oceno in stopnjo
ogroženosti iz 23. člena tega pravilnika.
18. člen
(pomorski in zračni promet)
(1) Prevoz jedrske snovi v zračnem
prometu se opravi z zračnim plovilom, namenjenim le za ta tovorni promet.
(2) Prevoz jedrske snovi po morju se
opravi:
-       
v zabojniku, ki je zaklenjen ali zaplombiran ali kako drugače varovan;
-       
tako, da je pošiljka v zavarovanem oddelku ladje;
-       
tako, da je zabojnik ustrezno pritrjen.
(3) Varnostniki izjemoma opravljajo
naloge fizičnega varovanja plovila med nakladanjem ali razkladanjem tovora, če
na to vplivajo varnostne razmere v skladu z oceno in stopnjo ogroženosti iz 23.
člena tega pravilnika.
VI. ZAHTEVE IN POGOJI ZA PREVOZ JEDRSKIH SNOVI II. KATEGORIJE
19. člen
(cestni in železniški promet)
(1) Prevoz jedrskih snovi II.
kategorije se v cestnem in železniškem prometu opravi:
-       
s prevoznimi sredstvi, opremljenimi z napravo, ki omogoča spremljanje
gibanja vozila na trasi prevoza;
-       
tako, da je voznik opremljen z napravo za periodično javljanje;
-       
tako, da prevoz spremljata koordinator varovanja in najmanj en
varnostnik na vsako vozilo, odvisno od ocene ogroženosti.
(2) Policija izjemoma opravlja naloge
varovanja in spremstva prevoza v cestnem in železniškem prometu v skladu s svojim
načrtom varovanja, če na to vplivajo varnostne razmere v skladu z oceno in
stopnjo ogroženosti iz 23. člena tega pravilnika.
20. člen
(zračni in pomorski promet)
(1) Prevoz jedrske snovi v zračnem
prometu se opravi z zračnimi plovili, namenjenimi le za ta tovorni promet.
(2) Prevoz jedrske snovi po morju se
opravi:
-       
s tovorno ladjo, namenjeno takim prevozom;
-       
tako, da se pošilja v zavarovanem oddelku;
-       
tako, da se pošilja v zabojniku, ki je zaklenjen, plombiran ali kako
drugače varovan;
-       
tako, da je ustrezno pritrjen.
(3) Varnostniki opravljajo naloge
fizičnega varovanja plovila med nakladanjem in razkladanjem tovora.
(4) Policija izjemoma opravlja naloge
varovanja, spremstva prevoza na morju in varovanje plovila ali varovanje
zračnega plovila med nakladanjem in razkladanjem v skladu s svojim načrtom
varovanja, če na to vplivajo varnostne razmere v skladu z oceno in stopnjo
ogroženosti iz 23. člena tega pravilnika.
VII. ZAHTEVE IN POGOJI ZA PREVOZ JEDRSKIH SNOVI I. KATEGORIJE
21. člen
(cestni in železniški promet)
(1) Prevoz jedrske snovi I. kategorije
se v cestnem in železniškem prometu opravi:
-       
s prevoznimi sredstvi, opremljenimi z napravo, ki omogoča spremljanje
gibanja vozila na trasi prevoza;
-       
tako, da je voznik opremljen z napravo za periodično javljanje;
-       
tako, da prevoz spremlja koordinator varovanja.
(2) Policija opravlja naloge varovanja
in spremstva prevoza v cestnem in železniškem prometu v skladu s svojim načrtom
varovanja.
22. člen
(zračni in pomorski promet)
(1) Prevoz jedrske snovi v zračnem
prometu se opravi z zračnimi plovili, namenjenimi le za ta tovorni promet.
(2) Prevoz jedrske snovi po morju se
opravi:
-       
tako, da se pošilja v zabojniku, ki je zaklenjen, plombiran ali kako
drugače varovan;
-       
tako, da je zabojnik ustrezno pritrjen v zavarovanem oddelku;
-       
s tovorno ladjo, namenjeno takim prevozom.
(3) Policija opravlja naloge varovanja
in spremstva prevoza po morju ali varovanja zračnega plovila med nakladanjem in
razkladanjem v skladu s svojim načrtom varovanja.
VIII. OCENA OGROŽENOSTI
23. člen
(izdelava ocene ogroženosti)
(1) Policija izdela oceno ogroženosti
jedrskih objektov in jedrskih ter radioaktivnih snovi v Republiki Sloveniji in
vsako leto z njo seznani organa, pristojna za jedrsko varnost in varstvo pred
sevanji, ter upravljavce objektov.
(2) Prevoznik jedrskih snovi mora
najmanj 120 dni pred načrtovanim prevozom pisno zahtevati od policije, da
izdela oceno ogroženosti prevoza jedrske snovi na ozemlju Republike Slovenije.
Policija oceno ogroženosti prevoza izdela v 30 dneh po prejemu popolne
vloge.
24. člen
(vsebina ocene ogroženosti)
(1) Ocena ogroženosti mora vsebovati:
-       
opis območja, objekta ali prevoznega sredstva;
-       
podatke o jedrski ali radioaktivni snovi, ki se varuje, in opis vitalnih
točk;
-       
kratek opis obstoječega sistema fizičnega varovanja;
-       
splošne varnostne razmere na lokalni, regionalni, državni in mednarodni
ravni;
-       
podatke o nedovoljenih dejavnostih z jedrskimi in radioaktivnimi snovmi;
-       
podatke o terorističnih grožnjah;
-       
podatke o drugih oblikah ogrožanja, ki lahko vplivajo na varnost objekta
ali prevoza;
-       
podatke o možnem notranjem sodelovanju pri ogrožanju;
-       
verjetni scenariji ogrožanja;
-       
podatke o možnih oblikah ogrožanja, napadov in številu, opremi ter
motivu napadalcev.
(2) Stopnja ogroženosti se določa kot
»NIZKA«, »SREDNJA« ali »VISOKA«.
IX. NAČRT FIZIČNEGA VAROVANJA
25. člen
(načrt fizičnega varovanja objektov in
snovi)
(1) Načrt fizičnega varovanja objektov
in snovi iz prvega odstavka 3. člena tega pravilnika mora zajemati:
-       
namen načrta fizičnega varovanja;
-       
pregled pravnih virov, ki jih je treba upoštevati pri pripravi načrta;
-       
uporabljena priporočila in standarde za tehnično in fizično varovanje;
-       
opis varovanih območij in objektov v območju varovanja;
-       
načrt ali skico varovanih območij z vrisanimi objekti;
-       
opis jedrskih ali radioaktivnih snovi in kategorije jedrske snovi,
skupaj s količino in vrsto embalaže;
-       
organizacijo službe fizičnega varovanja in sisteme upravljanja;
-       
organizacijo nadzora dostopa;
-       
izvajanje ukrepov fizičnega varovanja na varovanem območju;
-       
izvajanje ukrepov tehničnega varovanja na varovanem območju;
-       
delovanje varnostno-nadzornega centra;
-       
kratek opis delovanja tehničnih sistemov varovanja;
-       
skice vseh oblik tehničnega varovanja;
-       
analizo sproženega alarma in ukrepanje;
-       
sisteme tehničnega varovanja, ki jih je treba periodično testirati;
-       
pregledovanje in vzdrževanje sistemov tehničnega varovanja;
-       
kontrolo vstopajočih oseb, prtljage, vozil in blaga;
-       
seznam ukrepov in postopkov varnostnega osebja ob tatvini, sabotaži,
diverziji, napadu in drugih izrednih dogodkih;
-       
ukrepanje ob težavah z delovanjem tehničnih sistemov varovanja;
-       
načrtovane ukrepe za preverjanje vseh postopkov in ukrepov službe
fizičnega varovanja;
-       
sodelovanje s policijo, drugimi pristojnimi organi in ustanovami;
-       
navodila osebam, ki imajo dostop do jedrskih ali radioaktivnih snovi;
-       
sodelujoče organizacijske enote pri izvajanju fizičnega in tehničnega
varovanja objekta;
-       
odgovornost osebja, ki je vključeno v varovanje objekta;
-       
ukrepe informacijske varnosti;
-       
seznam vseh postopkov, ki se uporabljajo pri izvajanju fizičnega in
tehničnega varovanja objekta;
-       
priloge (sheme, posnetki, karte, potrdila, pooblastila itd.).
(2) Upravljavec mora na podlagi ocene
ogroženosti izdelati načrt fizičnega varovanja in ga poslati v soglasje organu,
pristojnemu za jedrsko varnost, ali organu, pristojnemu za varstvo pred
sevanji, ki mora odločiti o soglasju v 30 dneh od datuma prejema popolne
vloge. Upravljavec mora načrt fizičnega varovanja s soglasjem pristojnega organa
predložiti v potrditev ministrstvu, pristojnemu za notranje zadeve, ki odloči o
potrditvi v 30 dneh od datuma prejema popolne vloge.
(3) Upravljavec mora v 30 dneh po
vsakoletni seznanitvi z oceno ogroženosti pregledati obstoječ načrt fizičnega
varovanja in ga po potrebi dopolniti. Če je bil načrt fizičnega varovanja
dopolnjen ali spremenjen, ga je treba takoj posredovati v soglasje organu,
pristojnemu za jedrsko varnost, ali organu, pristojnemu za varstvo pred
sevanji, in nato predložiti v potrditev ministrstvu, pristojnemu za notranje
zadeve.
(4) Upravljavec mora za potrditev
načrta fizičnega varovanja omogočiti organu, pristojnemu za jedrsko varnost,
ali organu, pristojnemu za varstvo pred sevanji, in ministrstvu pristojnem za
notranje zadeve, vpogled v projektno dokumentacijo fizičnega varovanja.
(5) Upravljavec ali investitor mora
imeti med gradnjo ali razgradnjo jedrskega objekta izdelan načrt fizičnega
varovanja, v katerem so opredeljeni nujni ukrepi fizičnega varovanja.
26. člen
(načrt fizičnega varovanja jedrskih snovi
med prevozom v cestnem in železniškem prometu)
(1) Načrt fizičnega varovanja jedrskih
snovi med prevozom v cestnem in železniškem prometu mora vsebovati:
-       
namen načrta fizičnega varovanja;
-       
pregled pravnih virov;
-       
opis varovanega prevoznega sredstva in dostopa do sredstva ali pošiljke;
-       
podatke o jedrski snovi in kategoriji jedrske snovi, skupaj s količino
in vrsto embalaže;
-       
načrt relacije skupaj s časovnim načrtom prevoza z opisom možnih točk
ogrožanja prevoznega sredstva z jedrsko snovjo;
-       
opredeljeno fizično varovanje prevoznega sredstva na relaciji prevoza,
ob postankih in morebitni okvari;
-       
opredeljeno odgovornost fizičnega varovanja pri primopredaji jedrskih
snovi;
-       
predvideno možnost uporabe nadomestne poti prevoza jedrske snovi skupaj
z načrtom alternativne relacije prevoza;
-       
skico fizičnega varovanja prevoznega sredstva ob različnih dogodkih;
-       
način pregleda prevoznega sredstva;
-       
opis tehničnih ukrepov varovanja prevoznega sredstva in tovora;
-       
načrt uporabe zvez;
-       
ukrepe za preverjanje vseh postopkov in ukrepov službe fizičnega
varovanja;
-       
ukrepe za ugotavljanje psihofizične sposobnosti voznika za vožnjo;
-       
opis ukrepov in postopkov varnostnega osebja ob tatvini, sabotaži,
diverziji, napadu ali drugih izrednih dogodkih;
-       
pisna navodila za varnostno osebje o varnostnih ukrepih za varno
izvajanje dela;
-       
sodelovanje s policijo ter drugimi pristojnimi ustanovami.
(2) Prevoznik iz prejšnjega odstavka
na podlagi ocene ogroženosti izdela načrt fizičnega varovanja in ga najmanj
45 dni pred načrtovanim prevozom pošlje v soglasje organu, pristojnemu za
jedrsko varnost, ki mora odločiti o soglasju v 15 dneh od datuma prejema popolne
vloge. Prevoznik mora načrt fizičnega varovanja s soglasjem pristojnega organa
predložiti najmanj 30 dni pred načrtovanim prevozom v potrditev ministrstvu,
pristojnemu za notranje zadeve, ki odloči o potrditvi v 15 dneh od datuma
prejema popolne vloge.
27. člen
(načrt fizičnega varovanja jedrskih snovi
med prevozom po morju ali v zračnem prometu)
Ukrepi fizičnega varovanja prevoza jedrskih
snovi po morju ali v zračnem prometu se načrtujejo v skladu z oceno in stopnjo
ogroženosti iz 23. člena tega pravilnika in so sestavni del načrta fizičnega
varovanja jedrskih snovi v cestnem ali železniškem prometu.
X. USPOSABLJANJE
28. člen
(usposabljanje varnostnega osebja)
(1) Varnostno osebje, ki fizično
varuje objekte, jedrske in radioaktivne snovi ter prevoze jedrskih snovi, se
mora za izvajanje ukrepov in postopkov fizičnega varovanja ter dvig varnostne
kulture stalno strokovno usposabljati.
(2) Usposabljanje varnostnega osebja
mora potekati po veljavnih programih osnovnega strokovnega usposabljanja in
programih obdobnega strokovnega izpopolnjevanja, ki so določeni v skladu s
predpisi, ki urejajo zasebno varovanje in varstvo pred ionizirajočimi sevanji
ter jedrsko varnost.
(3) Varnostno osebje se mora pred
nastopom dela strokovno usposobiti za fizično varovanje objektov, jedrskih in
radioaktivnih snovi ter za fizično varovanje prevozov jedrskih snovi.
29. člen
(preizkus strokovne usposobljenosti)
Preizkus strokovne usposobljenosti
varnostnega osebja, ki fizično varuje jedrske objekte, jedrske in radioaktivne
snovi ter prevoze jedrskih snovi, se mora izvajati v skladu s predpisi, ki
urejajo zasebno varovanje.
30. člen
(usposabljanje oseb, ki imajo dostop do
jedrskih ali radioaktivnih snovi)
(1) Osebe, ki imajo dostop do jedrskih
ali radioaktivnih snovi, morajo biti ustrezno seznanjene z navodili, ki
določajo pravice in dolžnosti oseb zaradi zagotavljanja fizičnega varovanja
objektov ali jedrskih in radioaktivnih snovi. V nasprotnem primeru nimajo
pravice samostojno vstopati na varovana območja.
(2) Osebe iz prejšnjega odstavka se
morajo stalno usposabljati in seznanjati z navodili o fizičnem varovanju
objektov iz prvega odstavka 3. člena tega pravilnika, da se povečuje ustrezna
stopnja varnostne kulture in varnostne ozaveščenosti.
(3) Usposabljanje oseb iz tega člena
mora potekati v skladu s standardnimi postopki upravljavca objekta.
XI. PREHODNA IN KONČNI DOLOČBI
31. člen
(uskladitev obsega fizičnega varovanja)
Upravljavci načrte fizičnega varovanja
objektov uskladijo v skladu z določbami tega pravilnika v devetih mesecih po
njegovi uveljavitvi.
32. člen
(prenehanje veljavnosti)
Z uveljavitvijo tega pravilnika prenehata
veljati Pravilnik o fizičnem varovanju jedrskih snovi, jedrskih objektov in
sevalnih objektov (Uradni list RS, št. 31/05) ter Pravilnik o pogojih za
delavce, ki izvajajo fizično varovanje jedrskih snovi, jedrskih objektov ali
sevalnih objektov, in o pogojih za delavce, ki imajo dostop do jedrskih snovi,
ter o drugih pogojih, povezanih s fizičnim varovanjem (Uradni list RS, št.
36/05 in 64/05 – popr.).
33. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 843-18/2012/23
Ljubljana, dne 31. januarja 2013
EVA 2012-1711-0029
dr. Vinko Gorenak l.r.
Minister
za notranje
zadeve

Soglašam!

Soglašam!


Franc Bogovič l.r.

Tomaž Gantar
  l.r.


Minister
za kmetijstvo in
  okolje

Minister
za zdravje



Priloga 1:
Razvrstitev jedrskih objektov
Priloga 2:
Razvrstitev jedrskih snovi