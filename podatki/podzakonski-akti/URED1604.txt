1. člen
Delodajalec iz petega odstavka 48.a člena
zakona o zaposlovanju in zavarovanju za primer brezposelnosti (v nadaljnjem besedilu: zakon), ki zaposli brezposelno osebo iz prvega,
tretjega in četrtega odstavka 48.a člena zakona, je upravičen do povrnitve
prispevkov za pokojninsko in invalidsko zavarovanje, za porodniško varstvo, za
obvezno zdravstveno zavarovanje in za zavarovanje za primer brezposelnosti (v
nadaljnjem besedilu: prispevki), in sicer za prvo leto v višini 80%, za drugo
leto 50% in za tretje leto 25%.
Če delodajalec iz prejšnjega odstavka
zaposli brezposelno osebo, ki je starejša od 50 let, je upravičen do povrnitve
prispevkov za prvo leto v višini 90%, za drugo in tretje leto pa v višini 50%.
2. člen
Delodajalec iz prejšnjega člena, ki zaposli
brezposelno osebo, ki je neprekinjeno 6 in več mesecev prijavljena na Zavodu
Republike Slovenije za zaposlovanje (v nadaljnjem besedilu: zavod) in ima
stalno prebivališče v upravni enoti s stopnjo registrirane brezposelnosti nad
14%, je upravičen do povrnitve prispevkov v višini, kot je določena v petem
odstavku 48.a člena zakona.
3. člen
Delodajalec iz prvega člena te uredbe, ki
zaposli brezposelno osebo, ki ni navedena v prejšnjih členih in je neprekinjeno
do 6 mesecev prijavljena na zavodu, je upravičen do povrnitve prispevkov, in
sicer za prvo leto v višini 25%, za drugo in tretje leto pa 12,5%.
Če ta delodajalec zaposli brezposelno
osebo, ki je neprekinjeno 6 in več mesecev prijavljena na zavodu, je upravičen
do povrnitve prispevkov za prvo in drugo leto v višini 50%, za tretje leto pa
25%.
4. člen
Višina letnega povračila prispevkov, ki se
priznavajo delodajalcem iz 1. člena te uredbe, ne more presegati letnega zneska
sedemkratnika minimalne plače v Republiki Sloveniji, kot velja v času izplačila
zahtevka, če znaša povračilo prispevkov 100% oziroma sorazmernega dela
sedemkratnika minimalne plače, če je povračilo prispevkov določeno v nižjem
odstotku.
5. člen
Z uveljavitvijo te uredbe preneha veljati
uredba o znižani višini povračila prispevkov (Uradni list RS, št. 48/00).
6. člen
Ta uredba začne veljati naslednji dan po
objavi v Uradnem listu Republike Slovenije.
Št. 420-05/2001-1
Ljubljana, dne 22. marca 2001.
Vlada
Republike Slovenije
dr.
Janez Drnovšek l. r.
Predsednik