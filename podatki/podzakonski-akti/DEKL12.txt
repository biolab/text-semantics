I
Državi zbor Republike Slovenije obsoja sleherni terorizem.
Zanj ni nikakršnega opravičila.
II
Državni zbor Republike Slovenije se pridružuje odločnosti
mednarodne skupnosti v enotnem in skupnem boju proti terorizmu, ki ogroža tako
posameznika, kot ves svet. Državni zbor Republike Slovenije podpira stališča in
ukrepe Evropske unije in zveze NATO ter poziva Vlado Republike Slovenije k
celovitemu izvajanju vseh relevantnih resolucij Generalne skupščine in Varnostnega
sveta OZN, še posebej resolucij VS št. 1368 (2001) in 1373 (2001) o boju proti
terorizmu. Državni zbor Republike Slovenije poziva Vlado Republike Slovenije,
naj pristopi k vsem konvencijam o boju proti terorizmu ter se zavezuje, da jih
bo sam čim prej ratificiral. Državni zbor Republike Slovenije podpira
Resolucijo Parlamentarne skupščine Sveta Evrope št. 1258, da se razširijo
pooblastila prihodnjega Mednarodnega kazenskega sodišča, tako da bi lahko to
sodišče obravnavalo tudi teroristična dejanja, Vlado Republike Slovenije pa
poziva, da še v letošnjem letu predloži Državnemu zboru Republike Slovenije v
postopek ratifikacijo Rimskega Statuta Mednarodnega kazenskega sodišča.
III
Državni zbor Republike Slovenije izraža pripravljenost naše
države, da po svojih najboljših močeh aktivno sodeluje v protiteroristični
koaliciji in zavezuje svoja pristojna delovna telesa, da pozorno spremljajo
razvoj dogodkov in se sprotno odzivajo na pobude Vlade Republike Slovenije za
skupni boj proti terorizmu. Državni zbor Republike Slovenije poziva Vlado Republike
Slovenije, da se pridruži ukrepom Evropske unije in Zveze NATO v skupnem boju
proti terorizmu.
IV
Državni zbor Republike Slovenije poziva Vlado Republike
Slovenije, naj v skladu s svojimi pristojnostmi stori vse za zagotovitev
varnosti ljudi in premoženja v državi, Državni zbor Republike Slovenije pa naj
obvešča o aktivnostih za zagotavljanje varnosti in miru v Republiki Sloveniji
ter boja proti terorizmu v mednarodni skupnosti. Državni zbor Republike
Slovenije pričakuje, da bodo ukrepi mednarodne skupnosti proti teroristom in
njihovim podpornikom izvedeni tako, da ne bodo prizadeli nedolžnega
prebivalstva in spodbudili novih zaostritev v mednarodni skupnosti. Državni
zbor Republike Slovenije poziva Vlado Republike Slovenije, naj tudi naša država
prispeva k reševanju humanitarnih problemov, ki nastajajo med bojem proti
terorizmu.
V
Državni zbor Republike Slovenije poudarja, da boj proti
terorizmu ni boj proti eni ali drugi verski, politični ali ideološki
opredeljenosti, nikakor pa ni boj proti islamu ali arabskemu svetu. Poudarja
strpnost do sleherne drugačnosti, ostro pa zavrača nasilje, kot način
uveljavljanja drugačnosti.
VI
Državni zbor Republike Slovenije bo aktivno sodeloval v
prizadevanjih mednarodne skupnosti za dolgoročno spreminjanje socialnih, gospodarskih
in političnih okoliščin, ki spodbujajo terorizem.
Št. 200-09/91-1/55
Ljubljana, dne 12. oktobra 2001.
Predsednik 
Državnega zbora 
Republike Slovenije 
Borut Pahor l. r.
 