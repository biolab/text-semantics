1. člen
(vsebina)
Ta pravilnik določa obrazce in postopek izdajanja, uničevanja
ter evidentiranja službene izkaznice generalnega državnega odvetnika,
namestnika generalnega državnega odvetnika, višjega državnega odvetnika,
državnega odvetnika in kandidata za državnega odvetnika (v nadaljnjem besedilu:
službena izkaznica), s katero se izkazujejo pri izvrševanju svojih
pristojnosti.
2. člen
(službena izkaznica)
(1) Službena izkaznica generalnega državnega odvetnika, namestnika
generalnega državnega odvetnika, višjega državnega odvetnika in državnega
odvetnika je plastificirana izkaznica velikosti 85,6 x 54 mm (standard CR 80),
določena na obrazcu št. 1 in obrazcu št. 2.
(2) Službena izkaznica kandidata za državnega odvetnika je
plastificirana izkaznica velikosti 85,6 x 54 mm (standard CR 80), določena na
obrazcu št. 3 in obrazcu št. 4.
(3) Fotografija imetnika na službeni izkaznici mora
ustrezati zahtevam za izdajo osebnega dokumenta.
3. člen
(izdajanje in uničevanje)
(1) Službene izkaznice izdaja in uniči Ministrstvo za
pravosodje (v nadaljnjem besedilu: ministrstvo), ki o izdanih službenih izkaznicah
vodi evidenco.
(2) Če imetnik službeno izkaznico izgubi ali kako
drugače ostane brez nje ali če je poškodovana, mora o tem nemudoma obvestiti
ministrstvo. Ministrstvo upravičencu na njegove stroške izda novo službeno
izkaznico pod novo registrsko številko. Naknadno najdena službena izkaznica, ki
je bila izgubljena ali poškodovana, se komisijsko uniči.
(3) Če prenehajo razlogi, na podlagi katerih je bila
službena izkaznica izdana, mora imetnik ali njegov družinski član službeno
izkaznico takoj vrniti ministrstvu. Vrnjena službena izkaznica se komisijsko
uniči.
(4) Komisijo za uničenje službene izkaznice v sestavi
predsednika komisije in dveh članov imenuje minister za pravosodje izmed
delavcev ministrstva. O uničenju izkaznice komisija sestavi zapisnik.
4. člen
(obrazec izkaznice)
Obrazec št. 1, obrazec št. 2, obrazec št. 3 in
obrazec št. 4 so kot priloga sestavni del tega pravilnika.
5. člen
(prenehanje uporabe)
Z dnem začetka veljavnosti tega pravilnika se preneha
uporabljati Pravilnik o uradni izkaznici državnega pravobranilca, pomočnika
državnega pravobranilca ter višjih strokovnih sodelavcev in strokovnih
sodelavcev (Uradni list RS, št. 16/04 in 23/17 – ZDOdv).
6. člen
(začetek veljavnosti)
Ta pravilnik začne veljati 20. novembra 2017.
Št. 007-281/2017
Ljubljana, dne 3. novembra 2017
EVA 2017-2030-0024
mag. Goran Klemenčič l.r.
Minister
za pravosodje

Priloga: Službena
izkaznica