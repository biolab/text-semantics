1. UVOD
Življenje v varnem okolju je temeljna človekova pravica in
neprecenljiva družbena vrednota. Kriminaliteta lahko zaradi številnih
negativnih socialnih, ekonomskih in družbeno-moralnih posledic prizadene
pomemben delež prebivalstva ter ogrozi nacionalno varnost v celoti. Poleg
klasičnih oblik kriminalitete predstavljajo v času globalizacijskih procesov
grožnjo varnosti zlasti mednarodni organizirani kriminal, ilegalni migracijski
tokovi, trgovanje z ljudmi, ilegalno trgovanje s prepovedanimi drogami, orožjem
ter predmeti kulturne dediščine. Zaradi vpetosti v mednarodne gospodarske,
finančne in politične tokove ogrožajo notranjo stabilnost tudi pranje denarja,
korupcija in terorizem. Posebno nevarnost zdravju in življenju predstavlja
ekološka kriminaliteta v najširšem smislu, nacionalno identiteto pa siromašijo
različne oblike ogrožanja kulturne dediščine. Soočanje s kriminaliteto v
nacionalnem in mednarodnem okviru zahteva celovit, načrten in sistematičen
odziv državnih inštitucij, civilne družbe in vseh državljanov na nacionalni,
regionalni in lokalni družbeni ravni. 
Resolucija o preprečevanju in zatiranju kriminalitete v
Republiki Sloveniji (v nadaljevanju resolucija) temelji na Resoluciji o
strategiji nacionalne varnosti Republike Slovenije (Uradni list RS, št. 56/01),
ki opredeljuje splošne politične okvire zagotavljanja varnosti države in
državljanov tudi na notranjevarnostnem področju. Resolucija upošteva že
sprejete strategije in usmeritve na posameznih parcialnih področjih, ki
posredno ali neposredno oblikujejo nacionalno varnostno okolje.
2. CILJI RESOLUCIJE
Strateški interes Republike Slovenije je krepitev pravne in
socialne države, zagotovitev stabilnega gospodarskega razvoja, spoštovanje
človekovih pravic in svoboščin ter zagotavljanje takšnega družbenega okolja, ki
bo vplivalo na zmanjšanje kriminalitete. 
Cilji resolucije so naslednji: 
1.     
usmeriti napore državnih inštitucij in civilne družbe v ustvarjanje
okoliščin, ki bodo omogočile visoko kakovostno raven individualnega in
družbenega življenja in s tem zmanjšanje kriminalitete ter zagotavljale
življenje v varnem okolju; 
2.     
zagotoviti usklajeno delovanje zakonodajne, izvršilne in sodne veje
oblasti in drugih inštitucij ter njihovo sodelovanje z nevladnimi
organizacijami in organizacijami civilne družbe pri oblikovanju in izvajanju politike
preprečevanja in zatiranja kriminalitete; 
3.     
določiti ključna področja nacionalne varnosti in podati usmeritve na
področju preprečevanja in zatiranja kriminalitete ter s tem ustvariti pogoje za
integracijo kriminalitetne politike v vse politike, predvsem na področju
preprečevanje kriminalitete. 
Resolucija izhaja iz koncepta človekove varnosti, ki varnost
pojmuje kot celovit in trajnosten koncept in proces, ki sega na vsa področja
človekovega življenja. Ključni pogoj za človekovo varnost in hkrati njena
bistvena vsebina je družbena integracija posameznika, ki bi jo lahko
najenostavneje opredelili kot njegov občutek in prepričanje, da je enakopravno
in celovito vključen v družbeno okolje, v katerem živi in dela. To je najbolj
učinkovito mogoče zagotoviti tako, da so slehernemu posamezniku zagotovljene
človekove pravice in svoboščine ter enake možnosti za angažiranje,
uresničevanje in razvoj vseh njegovih ustvarjalnih potencialov, za kar so
posebej pomembni izobraževanje, ki mora vključevati vse ravni in postati
vseživljenjski, kontinuiran proces, zagotovljene ekonomske, družbene in vse
druge možnosti za ustvarjalno delo posameznika in družbenih skupin, socialna in
zdravstvena varnost. V demokratičnih družbah so ključni še politična in
družbena participacija, vzpostavljanje mehanizmov za preprečevanje eskalacije
konfliktov in mehanizmov za njihovo demokratično upravljanje in razreševanje. 
Poleg enakopravne družbene integracije slehernega posameznika
je treba zagotoviti tudi enakopravno integracijo družbenih skupin, zlasti
manjšin in marginalnih skupnosti. 
V tem kontekstu je treba tudi presoditi, kam je najbolj
učinkovito vlagati omejena sredstva in vire, da bi lahko dosegli kar najboljše
rezultate, vsekakor pa je treba premisliti tudi nekatere tradicionalne
koncepte, ki se nanašajo na varnost in ki temeljijo predvsem na uporabi
represivnih pristopov in sredstev, saj z njimi ni mogoče zagotoviti celovite
človekove varnosti in razrešiti ključnih varnostnih problemov sodobnih družb.
3. USMERITVE NA PODROČJU KRIMINALITETNE POLITIKE
Na področju preprečevanja in zatiranja kriminalitete je treba
upoštevati naslednje načelne usmeritve: 
1)    
Za uspešno zagotavljanje notranje varnosti je bistvenega pomena
usklajeno delovanje zakonodajne, izvršilne in sodne veje oblasti, učinkovita
gospodarska politika in ustrezne politike na socialnem, zdravstvenem,
zaposlitvenem, vzgojno-izobraževalnem in drugih področjih. Prav tako pomembne
so oblike situacijske prevencije, ki odpravljajo možnosti in priložnosti za
izvrševanje kaznivih dejanj ter socialna reintegracija storilcev kaznivih
dejanj. 
2)    
Boj zoper kriminaliteto je načrten in usmerjen proces, dejavnosti na
področju preprečevanja in zatiranja kriminalitete pa morajo biti naravnane
dolgoročno. Čeprav je hiter odziv represivnih organov izjemno pomemben dejavnik
v boju zoper kriminaliteto, so še pomembnejši preventivni mehanizmi, ki
dolgoročneje posežejo v vse družbene pore in ustvarjajo strukturne okoliščine,
neugodne za izvajanje kaznivih dejanj in razvoj kriminalnih karier. Zato je treba
ustvariti razmere za usklajeno sodelovanje vseh družbenih akterjev, od državnih
inštitucij do družine, kjer se oblikujejo primarne vrednote in norme.
Represivni organi ne morejo biti edini in ključni dejavnik za reševanje
družbenih konfliktov. 
3)    
Kriminaliteta ima strukturne družbene učinke. Hromi zaupanje v delovanje
državnih inštitucij ter spodbuja družbene konflikte, ki lahko vodijo v
ekstremizem. Zato je potreben odločen boj zoper njo. Kriminaliteta po drugi
strani predstavlja resno grožnjo demokraciji tudi v primerih poenostavljanja
rešitev na področju njenega preprečevanja in zatiranja, kar lahko omogoči
različne oblike kršitev človekovih pravic in svoboščin ter dostojanstva. Zato
je pomembno nenehno iskanje ravnovesja med učinkovitostjo boja zoper
kriminaliteto in pravili, ki jih zahtevajo vladavina prava ter spoštovanje
človekovih pravic in svoboščin. 
4)    
Vzroki za kriminaliteto so različni, prav tako so lahko različni odzivi
nanjo. Sodelovanje in usklajevanje dela vseh oblikovalcev ter izvajalcev kriminalitetne
politike spodbuja nadaljnje skupno iskanje oblik ter možnosti za reševanje
varnostne in kriminalitetne problematike, prispeva k sprotnemu ocenjevanju
praks in razvoju novih programov na vseh družbenih ravneh. 
5)    
Družbena razmerja morajo temeljiti na zaupanju, kar lahko pomembno
prispeva k zmanjševanju materialne in moralne škode, ki nastaja kot posledica
kriminalitete. Za uspešno uresničevanje kriminalitetne politike je potrebna
podpora javnosti. 
6)    
Posebno pozornost je treba nameniti ranljivim skupinam prebivalstva in
poskrbeti za mehanizme njihove družbene integracije. Kriminaliteta je pogosto
povezana s socialno izključenostjo in marginaliziranostjo. Odtujenost ljudi,
medgeneracijski, medkulturni, medetnični in drugi konflikti zahtevajo vzpostavitev
oziroma krepitev raznolikih socialnih omrežij, ki nastopajo kot družbeno
vezivo. Pri tem imajo posebno vlogo kulturne, verske in druge organizacije in
društva civilne družbe, ki lahko prispevajo h kulturi dialoga, strpnosti in
družbeni integraciji ter obenem tudi razbremenijo državo v organizacijskem in
finančnem smislu. 
7)    
Učinkovita kriminalitetna prevencija zahteva spremljanje gibanja,
strukture in obsega kriminalitete ter viktimiziranosti državljanov. Politika na
področju zagotavljanja varnosti mora temeljiti na kakovostnih znanstvenih in
drugih podatkih in analizah, kar zagotavlja objektiven pregled nad
problematiko, onemogoča stihijsko reagiranje ter minimizira možnosti zlorab
represivnih mehanizmov države. Sistematično analitično spremljanjanje kriminalitete
mora biti kontinuiran proces. 
8)    
Poleg primarne socializacije in internalizacije družbenih vrednot v
družini, v okviru katere se postavljajo temeljna pravila obnašanja, mora
pomembno vlogo dobiti sekundarna socializacija, ki poteka na ravni osnovne šole
in drugih inštitucij, v katere so vključeni otroci. Strokovno in laično javnost
je treba načrtno obveščati o vseh pojavnih oblikah nasilja nad otroki in tako
krepiti netolerantnost do teh pojavov ter tudi tako prispevati k zmanjšanju
kriminalitete. 
9)    
Lokalna raven je tista, kjer se najbolj neposredno odražajo interesi ter
uresničujejo pobude ljudi. Partnerstvo na lokalni ravni lahko prispeva k
povečanju varnosti, saj omogoča celovit pogled na varnostne probleme in
kriminaliteto. 
10)  
Storilce kaznivih dejanj je treba v večji meri vključiti v programe
resocializacije in rehabilitacije, kar mora postati obvezni del prestajanja
kazni za kazniva dejanja nasilniništva. Prav tako pa je treba zagotoviti mrežo
strokovnih služb za rehabilitacijo povzročiteljev kaznivih dejanj nasilja. 
11)  
Izvajanje programov preprečevanja povratništva in zagotavljanje
alternativne izvršitve izrečenih krajših zapornih kazni ter drugih preventivnih
dejavnosti zahteva usklajeno delovanje inštitucij in partnerstvo države z
organizacijami civilne družbe. To velja tudi za žrtve kaznivih dejanj, ki
potrebujejo specifično obravnavo v vseh fazah postopka. Celovito pomoč žrtvi je
s strani države in civilne družbe treba zagotoviti zlasti v obdobju
premagovanja posledic kaznivih dejanj. 
12)  
Z dejavno vključitvijo v mednarodne integracije je postala notranja
varnost Republike Slovenije sestavina širšega varnostnega okolja. Slovenija je
z vstopom v Evropsko unijo in NATO soodgovorna tudi za varnost ostalih držav
članic kot tudi za globalno varnost. 
13)  
Volja nosilcev oblasti se na področju boja zoper kriminaliteto odraža v
zagotavljanju celovite, tudi materialne podpore ter nadzora nad implementacijo
strategij in programov na državni, regionalni in lokalni ravni.
4. OCENA STANJA NA PODROČJU KRIMINALITETE
Ocena razsežnosti kriminalitete temelji na več virih
podatkov, in sicer uradni statistiki, viktimizacijskih študijah, subjektivni
oceni ogroženosti državljanov ter ocenah, s katerimi razpolagajo nevladne
organizacije. V Republiki Sloveniji štejemo med uradno statistiko policijsko
kriminalno statistiko in pravosodno statistiko od vložitve ovadbe do
pravnomočnega dokončanja postopka. Podrobnejša Ocena stanja na področju
preprečevanja in zatiranja kriminalitete, na podlagi katere je izdelan predlog
resolucije je v prilogi 1, ki je sestavni del te resolucije. 
4.1 STRAH PRED KRIMINALITETO IN ZAUPANJE DRŽAVLJANOV V DELO
DRŽAVNIH ORGANOV 
Državljani iz različnih razlogov ne prijavijo vseh kaznivih
dejanj, katerih žrtve so, zato viktimizacijske raziskave pomembno dopolnjujejo
uradne statistične ocene kriminalitete. Podatki kažejo, da je zaradi kaznivih
dejanj v Republiki Sloveniji po (samo)oceni prebivalstva prizadetih skoraj 30%
državljanov. Pripravljenost ljudi za prijavljanje kaznivih dejanj je relativno
nizka in znaša celo pri kaznivih dejanjih z znaki nasilja le petino vseh
obravnavanih kaznivih dejanj. 
4.2 PODATKI O KRIMINALITETI 
Uradni podatki kažejo na naraščanje števila prijavljenih
kaznivih dejanj. Vzroke je po eni strani mogoče iskati v relativnem poslabšanju
varnostnih razmer, po drugi strani pa v večji ozaveščenosti oškodovancev in
zato doslednejšem prijavljanju kaznivih dejanj. Izrazit statistični porast
kaznivih dejanj po letu 1995 je mogoče deloma pojasniti tudi kot posledico
različnega tolmačenja kazenske zakonodaje glede predlagalnih deliktov. Po letu
1998 se je povečalo tudi število obtoženih in obsojenih oseb. 
Analiza podatkov kaže spremembo strukture kaznivih dejanj.
Naraščajo kazniva dejanja z elementi nasilja, zlasti zoper življenje in telo
ter spolno nedotakljivost. Več je tudi umorov po naročilu, ki so posledica
izsiljevanja in zastraševanja ali so storjeni iz premoženjskih razlogov. V
zadnjem desetletju se je povečalo število prijavljenih in odkritih dejanj
spolnega nasilja, zlasti spolnega napada na otroke. Otroci in mladostniki so po
podatkih organov kazenskega pregona posebej ogrožena skupina prebivalstva, kar
vzbuja skrb zaradi možnih izjemno škodljivih psihosocialnih posledic pogosto
dolgotrajnih zlorab. Po podatkih nevladnih organizacij je nasilje prisotno v
vsaki peti slovenski družini. V zadnjih letih se je prav tako povečalo število
prijavljenih kaznivih dejanj kršitve spolne nedotakljivosti z zlorabo položaja.
Povečuje se tudi število statistično zabeleženih kaznivih
dejanj premoženjske kriminalitete. Klasična premoženjska kriminaliteta v obliki
tatvin, vlomov ter vandalizma je poleg nasilnih in spolnih kaznivih dejanj
najbolj številčna oblika kriminalitete, ki pomembno vpliva na subjektivni
občutek varnosti državljanov. Povečuje se število mladoletnih storilcev
premoženjskih kaznivih dejanj, vse večji je tudi delež storilcev odvisnikov od
drog, v primerih hujših premoženjskih kaznivih dejanj pa prevladujejo
povratniki ter pripadniki organiziranih kriminalnih skupin. Za mladoletniško kriminaliteto
je značilno, da storilci izvajajo predvsem kazniva dejanja zoper premoženje ter
življenje in telo. Mladoletniška kriminaliteta je pogosto povezana z družbeno
marginaliziranostjo in oteženimi možnostmi za doseganje izobrazbe in
zaposlitve. 
Lastninsko preoblikovanje družbenih podjetij in ustanavljanje
zasebnih gospodarskih družb ter druge procese v gospodarstvu so spremljale
številne nove oblike poslovnih in finančnih goljufij, lažni stečaji ter
povzročitve stečajev zaradi nevestnega gospodarjenja. Z novimi pojavnimi
oblikami gospodarske kriminalitete so se začele spreminjati tudi tradicionalne
oblike, kot so korupcijska kazniva dejanja, tihotapstvo, zlorabe položaja ali
pravic in davčne zatajitve, ki so dobile vse značilnosti organizirane kriminalitete.
Število evidentiranih kaznivih dejanj s področja gospodarske kriminalitete se
je v zadnjih osmih letih pomembno povečalo in predstavlja najpogostejšo skupino
kaznivih dejanj, s katero se ukvarjajo organi kazenskega pregona. Škoda,
povzročena z gospodarskimi kaznivimi dejanji, se povečuje in je dosegla že
preko 60% vse neposredne škode, povzročene s kaznivimi dejanji. Vse več je
kaznivih dejanj, s katerimi se napada premoženje države in proračun Republike
Slovenije. Z vstopom v Evropsko unijo in globalizacijo trga smo priče
mednarodnega finančnega kriminala. 
Na področju organizirane kriminalitete se povečuje število
kaznivih dejanj v zvezi s tihotapljenjem in preprodajo prepovedanih drog.
Poseben problem predstavljajo tudi posli s predhodnimi sestavinami. Republika
Slovenija se zaradi tranzitne lege že od nastanka samostojne države srečuje s
problematiko tihotapljenja ljudi. Kazniva dejanja prepovedanega prehoda čez
državno mejo, ki so posledica organizirane kriminalitete, predstavljajo kar
tretjinski delež v skupnem številu vseh kaznivih dejanj organizirane
kriminalitete. Podatki kažejo tudi na vse večjo organiziranost ter mednarodno
povezanost kriminalnih skupin. Kazniva dejanja trgovanja z ljudmi so pogosto
povezana s problematiko prostitucije, pri čemer so žrtve vse pogosteje
mladoletne osebe, pri izvajanju kaznivih dejanj pa se uporabljajo najhujše
oblike nasilja. Slovenija je ciljna, tranzitna in izvorna država trgovanja z
ljudmi. 
Na področju korupcije naraščajo zlasti kazniva dejanja
nedovoljenega dajanja daril, zlorabe uradnega položaja ter zlorabe položaja ali
pravic v širšem smislu. Skrb vzbujajo podatki o nizki stopnji protikorupcijske
ozaveščenosti v zasebnem sektorju, nelojalni konkurenci in monopolih, o
prisotni patronaži in nepotizmu ter favoriziranju osebnih vezi. V javni sferi
predstavlja enega osrednjih izvorov korupcije nizka stopnja integritete oseb na
visokih javnih funkcijah, nezadostna transparentnost postopkov javnega
naročanja in različne oblike razdeljevanja javnih sredstev. 
Pranje denarja je večinoma posledica predhodne storitve
kaznivih dejanj zlorabe položaja ali pravic, neupravičene proizvodnje in
prometa z mamili, zatajitev finančnih obveznosti, goljufij in tihotapstva. V
zadnjih letih se med predhodnimi kaznivimi dejanji pogosteje pojavljajo tudi
korupcijska kazniva dejanja v ožjem smislu. Skoraj polovica sumljivih
transakcij se nanaša na pranje denarja iz kaznivih dejanj, storjenih v tujini. 
Pri obravnavi mednarodnega terorizma je treba upoštevati
procese mednarodne politične, ekonomske in varnostne integracije, v katerih je
Republika Slovenija aktivna. Za varnostni položaj države so pomembni zlasti
pojavi krepitve islamskega radikalizma na Balkanu in v širši regiji. Poseben
problem lahko v razmerah odprtega gospodarstva predstavlja trgovanje
gospodarskih subjektov v primerih, ko dobički presežejo varnostne interese.
Takšen problem se pojavlja pri izvozu blaga tako imenovane dvojne rabe, ki ga
lahko države uvoznice ali posamezniki uporabijo tudi v teroristične namene. 
Kriminaliteta na področju kulturne dediščine v zadnjih letih
narašča. Med kaznivimi dejanji na področju premične kulturne dediščine so
najpogostejše tatvine, namerne poškodbe in vandalizem, nenadzorovana arheološka
izkopavanja ter goljufije. V zadnjih letih se je na trgu pojavilo veliko
predmetov kulturne dediščine, ki izvirajo iz kaznivih dejanj, storjenih na
območju nekdanje Jugoslavije. Stanje kulturne dediščine ogrožajo tudi
nezadostna situacijska prevencija, nezadostno obveščanje in ozaveščanje širše
javnosti, pranje denarja, pomanjkljiv informacijski sistem ter nezadostno
fizično in tehnično varovanje. 
Število kaznivih dejanj v zvezi z varovanjem okolja in
naravnih dobrin se povečuje, kar ni le posledica večje ozaveščenosti o nujnosti
varovanja okolja, temveč tudi dejanskega povečanja hujših kaznivih dejanj.
Zaradi velikih stroškov, ki nastajajo kot posledica varovanja okolja, je vse
več pripravljenosti za njegovo zavestno obremenjevanje in uničevanje. Posebej
problematično je neurejeno odlaganje gradbenih in azbestno-cementnih odpadkov
ter nezadostno število zgrajenih komunalnih čistilnih naprav. Okolje
obremenjujejo tudi številni posegi v obliki nezakonitih izkopov, pri čemer
nastaja poleg materialne tudi velika ekološka škoda. 
4.3 PREVENTIVA NA PODROČJU KRIMINALITETE 
Preprečevanje kriminalitete zadeva dejavnosti številnih
državnih institucij in civilne družbe. Gre za dejavnosti, ki celovito
preprečujejo razvoj deviantnega vedenja pri posamezniku, skupinah posameznikov
in v družbi kot celoti. Cilj preventivnih dejavnosti je vplivanje na vrednote
in stališča državljanov, da ne bi kršili dogovorjenih norm in z dejanji ne bi
škodili življenju, zdravju in premoženju drugih fizičnih ali pravnih oseb, ter
z nedovoljenimi posegi ogrožali žive in nežive narave in kulturne dediščine. 
Uspešno, učinkovito in zakonito delovanje institucij
predstavlja pomembno generalno preventivo pred kriminaliteto. Pravočasno
preprečevanje, odkrivanje, kazenski pregon ter sankcioniranje storilcev
kaznivih dejanj ustvarja družbeno klimo, v kateri se kriminaliteta ne izplača.
To pa terja kakovostno delo na področju zaznavanja problemov, zbiranja dokazov,
priprave obtožnih aktov ter končnega sankcioniranja kršiteljev. V Republiki
Sloveniji se nekatere institucije že vrsto let soočajo s problemom
neučinkovitosti. Predvsem to velja za pravosodni sistem v širšem smislu (vanj
lahko prištevamo organe odkrivanja, pregona in sojenja), saj sproženi postopki,
včasih tudi brez zadostnih dokazov, ki trajajo dolgo, hromijo zaupanje ljudi ne
le v delovanje pravosodnega sistema, temveč tudi vseh institucij. Zlasti velike
spremembe je v obdobju po osamosvojitvi doživelo državno tožilstvo, ki je
pomembno okrepilo vlogo pri usmerjanju in vodenju dela organov odkrivanja. 
Zlasti pomemben dejavnik psihosocialnega zdravja posameznika,
družine in družbe v celoti so ugodne razmere na področju socialne preventive.
Zdravi ekonomski temelji družbe preprečujejo revščino in socialno izključenost
ter široko paleto potencialne socialne patologije, povezane z njo. Republika
Slovenija je v času po osamosvojitvi izvajala proces družbeno-gospodarskega
preoblikovanja, ki je prizadel številne zaposlene v zasebnem sektorju. Delež
nezaposlenih se je v tem obdobju gibal nad 10% aktivnega prebivalstva (leta
2000 je bila brezposelnost 12,2%, v letu 2004 10,6% in v maju 2005 10,2%),
čeprav znaša tako imenovana anketna brezposelnost, ki se preverja skladno z
navodili Mednarodne organizacije dela in Statističnega urada Evropske unije,
kar omogoča primerljivost z drugimi državami, ki izvajajo takšne ankete, v letu
2000 7,7% in v letu 2004 6,1% in je ena najnižjih v Evropski uniji. Slovenija
se med državami evropske petindvajseterice kot tudi petnajsterice uvršča med
države z nižjo – podpovprečno brezposelnostjo, saj je bila stopnja anketne
brezposelnosti v evropski petnajsterici maja 2004 8,1%, v evropski
petindvajseterici pa 9,0%. Zaradi neenake gospodarske strukture in
porazdeljenosti posameznih panog pa so se določene regije v Sloveniji znašle v
še posebej neugodnih socialnih okoliščinah ter določeni brezperspektivnosti, ki
je lahko prav tako generator različnih oblik socialne patologije na regionalni
ravni. 
Nacionalni program socialnega varstva do leta 2005 (Uradni
list RS, št. 31/00) in iz njega izhajajoči dokumenti so določili strategijo,
osnovna načela, izhodišča in cilje ter ukrepe in naloge posameznih dejavnikov
za zagotavljanje socialne varnosti posameznikov in družbenih skupin. V pripravi
pa je že nov nacionalni program socialnega varstva, ki bo opredelil ključne
probleme, naloge in ukrepe na tem področju za prihodnje obdobje. 
Republika Slovenija je leta 1999 sprejela Program boja proti
revščini in socialni izključenosti, da bi na ta način spodbudila zaposlovanje,
izobraževanje in strokovno usposabljanje prebivalstva, povečala ponudbo
socialnih in neprofitnih stanovanj ter zvišala socialnovarstvene dodatke
tistim, ki si sami ne morejo zagotoviti preživetja. Vlada Republike Slovenije
je leta 2004 sprejela Nacionalni akcijski načrt o socialnem vključevanju za
obdobje 2004 do 2006. Namen dokumenta je pospeševanje socialnega vključevanja
in socialne kohezije prebivalcev skozi zagotavljanje večje dostopnosti do
storitev in virov sredstev za življenje. Dokument obravnava področja, kot so
socialne storitve, zaposlovanje, stanovanjska politika, zdravstvo, pravno
varstvo pa tudi dostopnost do kulture in prostočasnih dejavnosti. V Republiki
Sloveniji poleg storitev mrež javne službe, ki jih zagotavlja država na
področju socialnega varstva, deluje tudi več kot 100 nevladnih organizacij ter
večje število zasebnikov s koncesijo ali dovoljenjem za delo. V tem okviru se
izvajajo storitve socialne preventive, prve socialne pomoči, osebne pomoči,
pomoči družini na domu in za dom ter institucionalno varstvo. Socialna
preventiva je namenjena preprečevanju socialnih stisk in organizaciji
samopomoči socialno ogroženih ter zajema ciljne skupine mladih, družin in
ostarelih. Socialna preventiva za mlade se izvaja v okviru mladinskih delavnic,
skupin za samopomoč, preventivnih programov v šolah, učne pomoči učencem in
dijakom ter različnih oblik letovanj otrok in mladine. Storitve prve socialne
pomoči, s katerimi se posamezniku ali družini pomaga prepoznati socialne
stiske, zajemajo osebno pomoč in pomoč družini. Osebna pomoč se izvaja v obliki
svetovanja posameznikom in družinam s težavami v odnosih, problemom zaradi
vedenjskih težav ali zasvojenosti ali zaradi nesposobnosti za samostojno
življenje v okolju. Skupno je bilo v letu 2004 te storitve deležnih 24.808
odraslih, 1.332 otrok in mladostnikov in 10.253 družin. 
Preventiva pred nasiljem v družini je v določeni meri že
vgrajena v nekatere dejavnosti zdravstva na primarni ravni, kot so na primer
obiski družin s strani patronažne službe ter preventivni pregledi otrok v
predšolskem in šolskem obdobju, ki lahko služijo tudi kot psihosocialna podpora
družini. Obenem je skozi tovrstne dejavnosti zdravstvenih služb mogoče
pravočasno prepoznati družine z večjim tveganjem za pojav nasilja oziroma
tiste, kjer je nasilje že prisotno. K ugotavljanju nasilja lahko pomembno
prispeva prijavna dolžnost zdravnikov in zdravstvenih delavcev. 
Tudi institucije na področju vzgoje in izobraževanja se
soočajo s problematiko nasilja med in nad mladimi. Varnost otrok in
preprečevanje nasilja je ena izmed pomembnih nalog šole. Pristojne institucije
že izobražujejo strokovne delavce šole o tem, kako naj šola učence varuje pred
nadlegovanjem, trpinčenjem, zatiranjem, diskriminacijo in dejavnostmi, ki so v
nasprotju z zakonom in splošno sprejetimi civilizacijskimi normami ter pred
tem, da bi jih namerno poniževali drugi učenci, delavci šole in ostali, ki
vstopajo v šolski prostor. Prav tako si pristojne državne institucije
prizadevajo olajšati nalogo staršev na področju kakovostnega preživljanja
prostega časa, kar je posebej pomembno za razvoj socialnih spretnosti otrok in
zmanjševanje stresa. V ta namen se investirajo sredstva zlasti v izgradnjo
športne infrastrukture. 
Pomembna spodbujevalca kriminalitete sta alkoholizem in
nedovoljene droge. Prvi vpliva na nasilje in agresivnost (v družini, na
športnih in drugih prireditvah, v prometu in drugje), drugi pa je pogosto v
ozadju številnih oblik tako imenovane sekundarne kriminalitete (tatvine,
izsiljevanje in podobno). Zakon o omejevanju porabe alkohola (Uradni list RS,
št. 15/03) je določil ukrepe in načine omejevanja porabe alkohola ter ukrepe za
preprečevanje škodljivih zdravstvenih, ekonomskih in socialnih posledic njihove
rabe, zlasti med mladimi, s čimer so ustvarjeni pogoji za vplivanje na stališča
in navade predvsem mladih do uživanja alkohola in posledično zmanjšanja
njegovih škodljivih učinkov. Z Nacionalnim programom na področju drog so prav
tako postavljeni temelji za učinkovitejšo preventivo na tem področju. Program
celovito in sistematično ureja to področje v Sloveniji in vključuje strategijo
ter akcijski načrt. Vsebinsko je opredeljeno področje zmanjšanja povpraševanja
po drogah s poudarkom na preventivnem delu v vzgoji in izobraževanju, v
družinskem okolju, na delovnem mestu, v lokalnem okolju in civilni družbi. 
Na področju situacijske preventive so že vzpostavljene
določene oblike sodelovanja države na lokalni ravni. Sodelovanje na področju
varnosti predvideva tudi obstoječa zakonodaja o lokalni samoupravi. Organi
lokalne skupnosti (župan) lahko ustanovijo varnostne svete, sosvete, komisije
in druge oblike posvetovalnih teles. V Sloveniji je ustanovljenih 110
varnostnih sosvetov, kar pomeni, da so organizirani v nekaj več kot polovici
slovenskih občin. Njihova ustanovitev in delovanje je odvisno predvsem od
motiviranosti državnih organov in prebivalcev lokalne skupnosti.
5. USMERITVE NA PODROČJU BOJA PROTI KRIMINALITETI
Na podlagi ocene kriminalitete v Republiki Sloveniji,
mednarodnih okoliščin ter obveznosti, ki jih ima Republika Slovenija do
mednarodne skupnosti, je treba dejavnosti za preprečevanje in zatiranje
kriminalitete osredotočiti zlasti na terorizem, gospodarsko kriminaliteto,
organizirano kriminaliteto, korupcijo, nasilje v družini, zanemarjanje ter
spolno zlorabo otrok in mladoletnikov, varovanje kulturne dediščine in
varovanje okolja. 
Da bi dosegli zastavljen cilj, to je obvladovanje oziroma
omejevanje kriminalitete na navedenih področjih, je treba opredeliti usmeritve,
dejavnosti in ukrepe na področju preprečevanja, odkrivanja in preiskovanja
kaznivih dejanj, pregona storilcev ter njihovega sankcioniranja. Resolucija zato
navaja le splošne in načelne usmeritve, dejavnosti in ukrepi pa bodo
konkretizirani v nacionalnem programu, strategijah in izvedbenih načrtih. 
5.1 PREPREČEVANJE KRIMINALITETE 
Za preprečevanje kriminalitete je potreben celovit pristop k
zmanjševanju prisotnosti nasilja in nasilnega reševanja konfliktov. Različne
socialne interakcije vplivajo na načine odzivanja na konflikte, ki so sestavina
vseh družbenih odnosov. Nasilje je skrajna oblika reakcije na konflikt. Veščine
nenasilne komunikacije in nenasilnega reševanja konfliktov so zelo pomemben
element ne le institucionaliziranega vzgojno-izobraževalnega procesa, temveč
vseživljenjskega učenja, saj onemogočajo, da bi postalo nasilje družbeno
sprejemljivo in prepoznano kot legitimno sredstvo uresničevanja interesov v
družbi. V ta namen je treba izkoristiti vse možnosti, ki jih zagotavljajo
vzgojno-izobraževalni mehanizmi in množični mediji. 
Družino država in družba prepoznavata kot družbeno obliko, v
kateri se pridobivajo primarna občutja varnosti, zaželenosti in družbene
sprejetosti. Kadar razmere v družini ne omogočajo ustreznih okoliščin za
psihosocialni razvoj članov (zlasti otrok) ali ga kakorkoli ogrožajo, je družba
dolžna intervenirati. Učinkovita preventivna dejavnost je mogoča le ob
pravočasnem, usklajenem in tvornem sodelovanju neposrednega sorodstvenega in
sosedskega okolja, vzgojno-izobraževalnih institucij, lokalne skupnosti,
ustanov socialnega dela ter organov odkrivanja in kazenskega pregona. Pomembno
vlogo pri zagotavljanju oblik pomoči družini imajo tudi institucije civilne
družbe. Preventivno delo na področju preprečevanja nasilja v družini ter
zanemarjanja in spolne zlorabe otrok in mladoletnikov je ključen element boja
proti kriminaliteti, saj ima lahko škoda, ki jo nasilje pušča na osebnosti
mladega človeka, dolgoročne negativne posledice. Ker so storilci tovrstnih
kaznivih dejanj bili v preteklosti večkrat tudi sami žrtve družinskega in
spolnega nasilja, so zelo pomembni programi dela z žrtvami tovrstnih zlorab. 
Na proces socializacije poleg družine in socialnih skupin
vplivajo vse institucije, s katerimi se srečuje posameznik od rojstva do smrti.
Družbena integracija poteka na več ravneh, podlaga pa je družbeni dogovor, ki
predpostavlja zaupanje in spoštovanje dogovorjenih pravil. Integriteta oziroma
ravnanje v skladu s sprejetimi pravili ne zavezuje le posameznika, temveč vse
institucije. Če slednje ne izvajajo s pravili določene vloge, se lahko skrha
zaupanje v dogovorjena pravila. Z načrtno izgradnjo in uveljavitvijo ustreznih
etičnih pravil za delovanje vseh družbenih dejavnikov je mogoče uveljaviti
načelo etičnosti kot najboljšo preventivo pred družbeno deviantnimi pojavi.
Viktimizacijske študije kažejo nizko stopnjo zaupanja v delo institucij na
področju preprečevanja in zatiranja kriminalitete, zato je treba okrepiti
zaupanje državljanov v delo institucij. To pa je mogoče le s povečanjem
učinkovitosti delovanja, profesionalnim odnosom zaposlenih, krepitvijo
integritete in transparetnosti delovanja v celoti. 
Usmerjen vpliv na posameznikove vrednote poleg družine
omogoča predvsem šolski sistem, zlasti v obdobju zakonsko obveznega šolanja.
Zveza med prestopništvom in šolo ni preprosta, zato je treba problematiko
razumeti širše, v povezavi s kompleksnimi družbenimi okoliščinami. Sprožilni dejavniki
prestopništva so lahko posledica neurejenih družinskih razmer, zlorab v
otroštvu, pritiskov v šoli in neuspehov, šolske prakse, nerealnih pričakovanj
staršev in podobno. Uspešno preventivno delo temelji na pravočasnem
prepoznavanju učenčevih težav, tesnem sodelovanju z družino ter hitri in
učinkoviti intervenciji ustreznih služb. Zelo pomembno je ustvarjanje
pozitivnega šolskega ozračja, sprejeti jasna pravila vedenja, motivacije manj
uspešnih in manj zainteresiranih otrok, odprava njihove morebitne
marginalizacije ter sprotno reševanje medsebojnih konfliktov ob upoštevanju
otrokovih pravic in dostojanstva. Poleg programov za učence je treba
izobraževati tudi učitelje, s posebnimi programi pa tudi starše (šola za
starše), pri čemer je treba iskati vedno nove možnosti, kako vsebine približati
staršem. Posebej pomembni so programi kakovostnega preživljanja prostega časa,
ki predstavljajo možni način socialne integracije marginalnih socialnih skupin.
Potreben je usmerjen, ciljni pristop k delu z bolj tveganimi socialnimi
skupinami mladih, kot so to povratniki storilci kaznivih dejanj, odvisniki od
drog, nasilniki in drugi. Spodbujati je treba vse oblike preventivnega dela na
področju odvisnosti. 
Na ravni situacijske preventive je treba spodbujati samozaščitno
vedenje državljanov in institucij ter zvišati splošno raven varnostne zavesti.
To je pomembno pri prizadevanju za zmanjšanje klasične premoženjske
kriminalitete. S proaktivnim pristopam pri urbanističnem in drugem načrtovanju
je mogoče pomembno prispevati k bolj varnemu urbanemu okolju. Situacijska
prevencija je ključna pri varovanju kulturne in naravne dediščine ter okolja. 
Pomembna je tudi nadaljnja decentralizacija državnih
institucij in njihova večja prisotnost na lokalni ravni, kar je skladno z
idejami Evropske listine o lokalni samoupravi, s tem pa tudi povečanje
odgovornosti lokalne uprave pri preprečevanju kriminalitete. Posebno pozornost
je treba posvetiti integriteti, to je strokovnosti, neodvisnosti ter
zakonitosti dela zaposlenih v organih odkrivanja, pregona in sojenja.
Preprečevanje kriminalitete je učinkovito, če je zasnovano na lokalni ravni. V
dejavnosti na lokalni ravni se zaradi narave problematike (kriminalna
prevencija zadeva vse prebivalce lokalne skupnosti) poleg institucionaliziranih
oblik sodelovanja (lokalna uprava, policija, socialne organizacije,
gospodarstvo, šolstvo, športni klubi, cerkve, politične stranke, mediji,
univerza in podobno) lahko vključijo tudi prebivalci neposredno. 
Na lokalni ravni se lahko preventiva izvaja tudi v obliki
situacijske preventive v ožjem smislu (povečanje prometne varnosti z izgradnjo
križišč, nadvozov, ureditev pločnikov, javna razsvetljava, tehnično in fizično
varovanje, urbanistično načrtovanje in gradnja stanovanjskih naselij, obnova
zanemarjenih naselij, zgradb in podobno), kar vse lahko zmanjša možnosti in
priložnosti za izvajanje kaznivih dejanj. Lokalna skupnost je tudi najbolje
seznanjena z varnostno problematiko v okolju, zato so formalne oblike nadzora
ter številni ukrepi za zagotovitev varnosti lahko tudi dejansko učinkoviti,
konkretno merljivi ("cost-benefit") in opravičujejo sredstva, vložena
v preventivo. Zaradi številnih neformalnih oblik nadzora so lahko problemi
pravočasno prepoznani, s tem pa je možno tudi proaktivno ukrepanje. 
Z ustanavljanjem lokalnih izpostav sicer centraliziranih
državnih inštitucij (oddelki, postaje, uradi, agencije, pisarne) se zmanjšuje
stopnja odtujenosti centralne oblasti. Ljudje dojemajo lokalne izpostave kot
bolj dostopne in odprte. Na lokalni ravni lahko na področju kriminalitete
situacijsko preventivno uspešno deluje zlasti policija. Ta je že pred leti
pričela izvajati strategijo v skupnost usmerjenega policijskega dela, ki v
ospredje postavlja situacijsko preventivo. Poudarek je na metodah in oblikah
dela, kot so svetovanje, delo v posvetovalnih telesih, delo v policijskih
pisarnah, izobraževanje otrok in odraslih, neformalne oblike druženja in
povezovanja z državljani ipd. Pri tem je zlasti pomembna vloga vodje
policijskega okoliša. Fizična prisotnost policistov na lokalni ravni, njihova
vpetost v življenje lokalnega okolja (seznanjenost s problemi, oseben stik s
problematičnimi osebami, zlasti mladimi, ustno svetovanje in opozarjanje in
drugo) in seveda njihov osebni zgled ne prispevajo le k večjemu občutku
varnosti državljanov, temveč obenem demotivira tudi potencialne storilce
kaznivih dejanj. 
Nekatere varnostne naloge, ki so bile do sedaj v izključni
poristojnosti državnih organov se demonopolizirajo in prenašajo na
zasebnovarnostne službe. Policija in drugi državni organi nimajo nikjer dovolj
moči, zato postaja zasebno varstvo dopolnilno varstvu, ki ga država zagotavlja
preko nacionalnovarnostnega sistema. Tako je umestitev subjektov zasebnega
varstva v nacionalnovarnostni sistem še kako upravičena. Pri preprečevanju
kriminalitete pa imajo subjekti zasebnega varstva lahko pomembno vlogo, seveda
ob strogi regulaciji njihovega delovanja. Zato je potrebno iskati zasebnemu
varstvu posebno mesto v okviru nacionalnovarnostnega sistema kot samostojno prvino,
predvsem v okviru zagotavljanja notranje varnosti. 
5.2 ODKRIVANJE IN PREISKOVANJE KRIMINALITETE 
Na področju odkrivanja in preiskovanja kriminalitete je treba
okrepiti zaupanje državljanov v delo organov preiskovanja in odkrivanja in jih
pritegniti k večjemu sodelovanju za prijavljanje kaznivih dejanj. 
Za izboljšanje dela institucij pri odkrivanju in preiskovanju
so potrebne tudi nekatere organizacijske spremembe, ki lahko prispevajo k
usklajenemu razvoju državnega tožilstva, policije in drugih državnih organov. 
Uspešnost pri odkrivanju in preiskovanju kriminalitete je
odvisna zlasti od sodelovanja med državnimi organi in institucijami, zlasti ko
gre za kompleksnejša in zahtevnejša preiskovalna področja, kot so terorizem,
organizirani kriminal, gospodarski kriminal, korupcija in pranje denarja, pa
tudi na tistih področjih, kjer je zaradi narave problematike potreben širši
pristop (nasilje v družini, varstvo okolja, kulturne in naravne dediščine in
podobno). Učinkovito sodelovanje temelji na pravočasnem obveščanju, neposredni
izmenjavi podatkov in institucionalizaciji sodelovanja. 
Posebno skrb je treba nameniti strokovni usposobljenosti
kadrov. To je mogoče v obliki priprave, uskladitve in izvedbe programov
izobraževanja, usposabljanja in specializacije z delovnega področja državnih
organov in institucij, ki sodelujejo v obravnavanju kriminalitete, od
predkazenskega postopka do zaključka kazenskega postopka. Velik poudarek je
treba nameniti interdisciplinarnemu pristopu in se aktivno vključevati v mednarodne
izobraževalne projekte. 
K boljšemu preiskovanju in odkrivanju kriminalitete prispeva
tudi nenehno posodabljanje taktik in metod dela, zlasti na področju
preiskovanja organiziranih kriminalnih skupin, kriminalitete belega ovratnika
ter kriminalitete na področju kulturne dediščine. 
Delo z žrtvami kaznivih dejanj in njihova zaščita lahko
pomembno pripomore k odkrivanju in zlasti preiskovanju kriminalitete. Izvajanje
programov zaščite žrtev in prič je koristno zlasti v boju zoper najtežje oblike
kriminala. Na tem področju je posebej pomembno spodbujanje delovanja nevladnega
sektorja. 
Na področju mednarodnega sodelovanja je treba zlasti okrepiti
njegove neposredne oblike, vzpostaviti sistem hitrega obveščanja in izmenjave
podatkov ter se vključiti v mednarodna informacijska omrežja. Krepiti in
razvijati je treba sodelovanje z vsemi mednarodnimi organizacijami in
institucijami s tega področja v Evropski uniji in na svetovni ravni. Nujna je
tudi prisotnost v organih mednarodnih institucij, kjer morajo sodelovati
vrhunski kadri in poskrbeti za kakovosten povraten prenos znanja in informacij.
Da bi lahko uspešno odkrivali kazniva dejanja, so potrebne
nekatere spremembe zakonodaje. To velja zlasti za področje nasilja v družini,
gospodarske kriminalitete, pranja denarja v povezavi s financiranjem terorizma
in transnacionalnim organiziranim kriminalom ter za področje varovanja kulturne
dediščine in okolja. Prav tako je potrebna čimprejšnja dokončna implementacija
evropskih predpisov zlasti na področju gospodarske kriminalitete, pranja
denarja, varovanja okolja ter varstva kulturne in naravne dediščine. 
5.3 KAZENSKI PREGON STORILCEV KAZNIVIH DEJANJ 
Na področju kazenskega pregona je treba zlasti pospešiti
kazenski postopek. S selektivnim pristopom pri sprejemanju odločitev o uvedbi
kazenskih postopkov je mogoče doseči, da se že pred uvedbo sodnih postopkov
skozi alternativne kazenske postopke, uporabo diskrecijske pravice ter različne
oblike restorativnega sodstva, odloči o precejšnjem številu vloženih kazenskih ovadb
brez sodne intervencije. Skozi usmerjanje predkazenskega postopka lahko državni
tožilci že ob odkritju lažjih kaznivih dejanj ob sodelovanju policije in
socialnih služb odločijo o obliki in vsebini potrebnih ukrepov. Posebej je to
umestno pri obravnavi mladoletniške kriminalitete. Koncentracija dokaznih
predlogov, pridobitev ustreznih strokovnih mnenj že v predkazenskem in
preiskovalnem postopku prispevajo k tožilčevemu odločanju. Kazenske postopke
pred sodišči je mogoče pospešiti z dominantno vlogo državnega tožilca v
postopku do obtožbe in z njegovim angažiranim sodelovanjem na glavni obravnavi.
Osredotočiti se je treba na kakovostno pripravo obtožnice in
verodostojno zagotoviti dokaze že v fazi predhodnega postopka. Zelo pomembno
je, da so v okviru usmerjanja s strani državnega tožilstva že v prvi fazi
odkrivanja kaznivega dejanja vključeni strokovnjaki s specialnimi znanji.
Preiskovalnemu sodniku in državnemu tožilcu bi morali dopustiti možnost, da se
seznanita z vsemi izjavami in dokazi, zbranimi v predkazenskem postopku in jima
prepustiti odločitev o tem, kaj od tega v nadaljnjem postopku uporabiti oziroma
izločiti. Državni tožilec bi moral v dokaznem predlogu obtožbe izčrpati vse
dokazno gradivo in v okviru tega že vnaprej predvideti potrebo po novih
dokazih. 
K skrajšanju postopkov lahko prispeva tudi zahteva po
kontinuiranem vodenju glavnih obravnav in dopustitev preložitev le v natanko
določenih primerih. Postopke obravnave močno podaljšujejo tudi večkratne
zahteve po izločitvi sodnika in ostalih udeležencev v procesu. Da bi skrajšali
postopke obravnave, bi bilo treba omejiti možnost odpovedi pooblastil
zagovorniku ter v večji meri zagotoviti, da višja sodišča tudi sodijo in ne le
razveljavljajo prvostopne sodbe in jih vračajo v ponovno obravnavo. Pri
omejevanju pritožbenih možnosti bi morali izhajati iz zaupanja do prvostopnih
sodišč. Prav tako bi lahko zožili krog upravičencev za vlaganje izrednih
pravnih sredstev in omejili možnost za njihovo uporabo. 
5.4 SANKCIONIRANJE STORILCEV KAZNIVIH DEJANJ 
Eno najpomembnejših prizadevanj na področju sankcioniranja
storilcev kaznivih dejanj je zmanjšanje sodnih zaostankov. V ta namen je treba
posodobiti delovanje kazenskih sodišč in vzpostaviti stik s skupnostjo, v
kateri delujejo, s postopnimi spremembami in dopolnitvami Zakona o kazenskem
postopku ustrezno preurediti kazenski postopek ter preučiti obstoječo
organizacijo kazenskih sodišč in na ta način razdeliti pristojnosti med
sodišča. Kriteriji kakovosti dela kazenskih sodišč morajo biti pošteno in učinkovito
vodeni postopki brez nepotrebnih sistemskih zastojev. V ta namen je smiselno
razmisliti o ustanovitvi posebnega organa, ki bo spremljal delovanje organov
odkrivanja in pravosodnih organov, v skladu s Sodnim redom zagotoviti
doslednejše oblikovanje specializiranih oddelkov pri sodiščih ter proučiti
uvedbo novih možnosti za alternativno reševanje kazenskih zadev. 
Ker je med storilci kaznivih dejanj velik delež povratnikov,
je treba veliko večjo pozornost nameniti programom resocializacije storilcev kaznivih
dejanj. Ti morajo zajemati tudi programe postpenalnega vključevanja v delovno
in življenjsko okolje, pri čemer mora biti vzpostavljeno tesno sodelovanje s
socialnimi inštitucijami in institucijami civilne družbe, ki lahko pripomorejo
k uspešni integraciji teh oseb.
6. URESNIČEVANJE RESOLUCIJE
Resolucija temelji na oceni stanja kriminalitete in
opredeljuje splošna načela in strateške cilje, ki predstavljajo temelj za
pripravo nacionalnega programa, strategij ter izvedbenih načrtov na tej
podlagi. Za uresničevanje resolucije so odgovorni organi varnostnega sistema v
ožjem smislu (policija, obveščevalne in varnostne službe, državno tožilstvo,
pravosodni organi ter nadzorni in inšpekcijski organi), drugi državni organi
ter institucije, ki z uresničevanjem dejavnosti prispevajo k notranji
stabilnosti in varnosti v širšem smislu (šolstvo, zdravstvo, socialno varstvo
in drugo), nevladne organizacije in civilna družba (gospodarstvo, verske,
kulturne, etnične in druge ustanove) ter državljani sami. 
Vlada Republike Slovenije mora na podlagi 135. člena Zakona o
policiji (Uradni list RS, št. 102/04 – uradno prečiščeno besedilo in 14/05) do
31. 1. 2007 poslati v obravnavo Državnemu zboru Republike Slovenije nacionalni
program preprečevanja in zatiranja kriminalitete za petletno obdobje, ki bo
konkretno opredelil naloge in ukrepe državnih organov, sodelovanje nevladnih
organizacij in organizacij civilne družbe, določil roke za izvedbo ter naloge
in ukrepe finančno ovrednotil. Usmeritve iz te resolucije so temelj za njegovo
zdelavo. 
Za spremljanje izvajanja resolucije Vlada Republike Slovenije
v skladu z načeli učinkovite kriminalnopreventivne politike ustanovi
posvetovalno koordinacijsko telo, sestavljeno iz predstavnikov državnih
organov, strokovne javnosti, lokalnih skupnosti, civilne družbe in drugih.
Rezultati izvajanja resolucije bodo merljivi na podlagi raziskav, anket in
skupnih akcij. Po sprejemu nacionalnega programa preprečevanja in zatiranja
kriminalitete Vlada Republike Slovenije enkrat letno poroča Državnemu zboru o
njegovem uresničevanju.
Št. 212-05/05-52/1
Ljubljana, dne 31. marca 2006
EPA 633-IV
Predsednik 
Državnega zbora 
Republike Slovenije 
France Cukjati, dr. med., l.r.

Priloga
1: Ocena stanja na področju preprečevanja in zatiranja kriminalitete