I. SPLOŠNE DOLOČBE
1. člen
(1) Ta pravilnik ureja način registracije, barvo, obliko,
mere in vsebino registrskih tablic, postopke, pogoje in roke za izvedbo
tehničnih pregledov ter označevanje in barvo vojaških vozil Slovenske vojske,
označevanje in barvo vozil Civilne zaščite ter označevanje določenih sredstev
iz popisa.
(2) Vozila Obveščevalno varnostne službe in druga vozila
Ministrstva za obrambo (v nadaljnjem besedilu: ministrstvo) se registrirajo po
splošnih predpisih.
(3) Naloge v zvezi z registracijo vojaških vozil Slovenske
vojske v ministrstvu opravlja organizacijska enota ministrstva, pristojna za
splošne zadeve. Druge naloge po tem pravilniku za vojaška vozila Slovenske
vojske ter za sredstva iz popisa, namenjena za potrebe obrambe, opravljajo
Generalštab Slovenske vojske oziroma organizacijska enota, pristojna za vojaške
premike in transport v Generalštabu Slovenske vojske, za vozila Civilne zaščite
in sredstva iz popisa, namenjena za potrebe zaščite, reševanja in pomoči, pa
Uprava Republike Slovenije za zaščito in reševanje.
(4) Naloge v zvezi z registracijo vojaških vozil Slovenske
vojske iz prejšnjega odstavka so registracija in zavarovanje vozil v skladu s
predpisi o obveznih zavarovanjih v prometu in zavarovalno pogodbo ter izdaja
prometnih dovoljenj, potrdil o obveznem zavarovanju, registrskih tablic in
zelenih kart.
(5) Če posamezno vprašanje v zvezi z registracijo, tehničnimi
pregledi in označevanjem vozil iz tega člena ni urejeno s tem pravilnikom, se
uporabljajo splošni predpisi.
2. člen
Izrazi, uporabljeni v tem pravilniku, pomenijo:
1.     
Bojno vojaško vozilo je oklepno in vojaško vozilo brez oklepa na
gosenicah ali na kolesih, nosilec raket, samovozno artilerijsko in drugo
transportno sredstvo, namenjeno za bojno delovanje, ki se uporablja izključno
za vojaške namene.
2.     
Nebojno vojaško vozilo je vozilo, ki ni bojno vojaško vozilo, inženirski
stroj ali sredstvo za nakladanje, razkladanje in prekladanje ter je namenjeno
vožnji po urejenih in izven urejenih cest.
3.     
Kontrolni list servisnega pregleda je dokument tehnično-tehnološke
dokumentacije Slovenske vojske za posamezno znamko vojaškega vozila, ki
opredeljuje točke pregleda in preverjanja delovanja ter predpisane preventivne
posege v sklope in naprave na vojaškem vozilu, v skladu z Intervali vzdrževanja
materialnih sredstev v Slovenski vojski.
4.     
Servisni pregled vojaškega vozila (v nadaljnjem besedilu: servisni
pregled) je pregled vojaškega vozila, opravljen po tehnično-tehnološki
dokumentaciji Slovenske vojske za posamezno znamko vojaškega vozila, in v rokih
po tem pravilniku ter internem aktu ministrstva za intervale vzdrževanja
materialnih sredstev v Slovenski vojski, ki so v uporabi ali v skladiščih (v
nadaljnjem besedilu: Intervali vzdrževanja materialnih sredstev v Slovenski
vojski).
5.     
Sredstvo iz popisa je motorno ali priklopno vozilo, delovni ali drug
stroj, za katerega se lahko naloži materialna dolžnost za potrebe obrambe ali
za potrebe zaščite, reševanja in pomoči, v skladu z zakonom, ki ureja
materialno dolžnost.
6.     
Strokovno usposobljena oseba za izvajanje servisnih pregledov vojaških
vozil (v nadaljnjem besedilu: strokovno usposobljena oseba Slovenske vojske) je
pripadnik Slovenske vojske, ki je po strokovni izobrazbi in opravljenih
temeljnih in specialističnih usposabljanjih po programih Slovenske vojske
oziroma proizvajalca vozil, usposobljen za opravljanje servisnih pregledov in
vzdrževalnih del posamezne vrste vojaških vozil.
7.     
Tehnična knjižica vojaškega vozila je knjižica vojaškega vozila, v
katero strokovno usposobljena oseba Slovenske vojske vpisuje opravljene
servisne preglede vozila.
8.     
Uporabnik je organ v sestavi ali notranja organizacijska enota
ministrstva, vojaško poveljstvo ali enota, prostovoljni reševalni sestav
oziroma štab ali enota Civilne zaščite. Na podlagi medsebojnega sporazuma je
lahko uporabnik vojaškega vozila tudi poveljstvo, enota ali pripadnik tuje
vojske.
9.     
Vojaško vozilo Slovenske vojske (v nadaljnjem besedilu: vojaško vozilo)
je motorno ali priklopno vozilo, označeno z oznakami Slovenske vojske.
10.  
Vozilo Civilne zaščite je motorno ali priklopno vozilo, ki ga
uporabljajo enote, službe in organi Civilne zaščite Republike Slovenije ter
enote, službe in druge operativne sestave za gospodarske
družbe, zavodi in druge organizacije, in je označeno z oznako pripadnosti
Civilni zaščiti Republike Slovenije ter drugimi predpisanimi oznakami.
3. člen
(1) Vojaška vozila se kategorizirajo in registrirajo v skladu
z opredelitvijo bojnih in nebojnih vojaških vozil iz 1. in 2. točke prejšnjega
člena ter v skladu s Tabelo kategorizacije vojaških vozil, in sicer:
-       
bojna vojaška vozila so vozila kategorij B1k, B2k, B3k, B1g, B2g in B3g,
-       
nebojna vojaška vozila so vozila vseh ostalih kategorij.
(2) Tabelo kategorizacije vojaških vozil iz prejšnjega
odstavka določi in redno posodablja organizacijska enota ministrstva, pristojna
za splošne zadeve, in jo objavi na spletnih straneh ministrstva.
II. REGISTRACIJA VOJAŠKIH VOZIL
1. Registracijski postopek
4. člen
(1) Vojaško vozilo se registrira tako, da se podatki o vozilu
in uporabniku vpišejo v evidenco registriranih motornih in priklopnih vozil, ki
se vodi v elektronski obliki matičnega registra vozil in listin. Vozilo se
registrira na ministrstvo.
(2) Evidenca iz prejšnjega odstavka za vojaška vozila vsebuje
naslednje podatke:
1.     
registrsko označbo,
2.     
datum registracije,
3.     
številko vpisa,
4.     
podatke o prvi registraciji (datum, kraj, registrsko označbo),
5.     
serijsko številko izdanega prometnega dovoljenja,
6.     
sedež oziroma naslov ministrstva,
7.     
podatke iz prometnega dovoljenja,
8.     
izjavo o skladnosti vozila kot celote ali posameznih sklopov, oziroma
certifikat,
9.     
podatke o tehničnem pregledu vozila,
10.  
zavarovalnico, pri kateri je sklenjeno obvezno zavarovanje, in številko
zavarovalne police.
(3) Evidenco iz prejšnjega odstavka sestavljajo evidenčni
listi vojaških vozil, ki so v elektronski obliki. Dokumentacijo, ki je podlaga
za vpis v evidenco iz prejšnjega odstavka, vodi organizacijska enota ministrstva,
pristojna za splošne zadeve, v listinski obliki.
(4) Ne glede na prejšnji odstavek se evidenca registriranih
bojnih vojaških vozil na gosenicah vodi le v listinski obliki.
5. člen
(1) Vojaško vozilo se registrira na predlog uporabnika.
Predlogu se priloži:
-       
dokazila o izvoru in lastništvu vozila oziroma posameznih naknadno
vgrajenih delih vozila (šasija, motor, dodatna oprema in podobno),
-       
dokazilo o tehnični brezhibnosti vozila po opravljenem tehničnem oziroma
servisnem pregledu.
(2) Dokazila iz prve alineje prejšnjega odstavka predloži
organizacijska enota ministrstva, pristojna za nabavo ali uporabnik, dokazilo
iz druge alineje prejšnjega odstavka pa uporabnik. Dokazila hrani
organizacijska enota ministrstva, pristojna za splošne zadeve.
(3) Za registrirano vojaško vozilo izda organizacijska enota
ministrstva, pristojna za splošne zadeve, prometno dovoljenje, potrdilo o
obveznem zavarovanju v prometu in predpisano število registrskih tablic.
Prometno dovoljenje se izda na obrazcu, ki je določen s splošnimi predpisi.
(4) Vojaška vozila in civilna vozila Slovenske vojske, ki so
opredeljena kot delovna vozila (hitrost nad 40 km/h) in delovni stroji (hitrost
pod 40 km/h), in so po svoji specifičnosti uporabe namenjena za delo v zaprtem
vojaškem območju (vozila za vzdrževanje letaliških površin, vojašnic, skladišč,
vadbišč, športnih in rekreacijskih objektov ipd.), se ne registrirajo, se pa
zavarujejo za avtomobilsko odgovornost. Organizacijska enota, pristojna za
vojaške premike in transport v Generalštabu Slovenske vojske, najmanj dvakrat
letno posreduje sezname teh vozil s tehničnimi podatki proizvajalca
organizacijski enoti ministrstva, pristojni za splošne zadeve.
(5) Organizacijska enota, pristojna za vojaške premike in
transport v Generalštabu Slovenske vojske, določi po predhodnem soglasju
organizacijske enote ministrstva, pristojne za splošne zadeve, vozila Slovenske
vojske, ki se preregistrirajo z vojaške na civilno registracijo.
2. Registrske tablice
6. člen
Registrske tablice vojaških vozil se po obliki razlikujejo
za:
-       
bojna vojaška vozila,
-       
nebojna vojaška vozila,
-       
motorna kolesa,
-       
traktorje in traktorske priklopnike.
7. člen
(1) Bojna vojaška vozila na gosenicah se označujejo z
registrsko označbo »SV« ter dvo- in trimestno številko, ki sta med seboj ločeni
s pomišljajem. Velikost črk in številk je 10 cm na prednji in zadnji strani ter
15 cm na bočnih straneh bojnega vojaškega vozila na gosenicah. Črke in številke
so bele barve. Praviloma so označene le številčne oznake, spredaj na levi in
zadaj na desni strani ter na bočnih straneh na sredini, na ustrezni višini, da
je zagotovljena vidnost oznak in da se ne prekriva z oznako pripadnosti
Slovenski vojski.
(2) Bojna vojaška vozila na kolesih se označujejo z
registrsko označbo »SV« ter dvo- in trimestno številko, ki sta med seboj ločeni
s pomišljajem. Velikost oznake je enaka velikosti registrske tablice za nebojna
vojaška vozila. Črke in številke so bele barve. Na sprednjem in zadnjem delu
bojnega vojaškega vozila na kolesih je registrska oznaka obrobljena z belim
robom. Na bočnih površinah bojnega vojaškega vozila na kolesih se lahko
označijo le številčne oznake v beli barvi in z višino številk 15 cm.
(3) Registrska tablica za nebojna vojaška vozila, ki so
pobarvana v skladu z drugim, tretjim ali četrtim odstavkom 18. člena tega
pravilnika, je olivno zelene barve (RAL 6014-F9), obrobljena je z belo črto. Na
njej sta z belo barvo izpisani črki »SV«. Za njima je oznaka pripadnosti
Slovenski vojski, dve beli črki ali številki ter tri številke bele barve.
(4) Registrska tablica za vojaška vozila, ki niso pobarvana v
skladu s prvim, drugim, tretjim ali četrtim odstavkom 18. člena tega
pravilnika, je bele barve. Obrobljena je s črno črto. Na njej sta s črno barvo
vpisani črki »SV«. Za njima je oznaka pripadnosti Slovenski vojski, dve črni
številki, pomišljaj ter tri številke črne barve.
(5) Registrska tablica za motorna kolesa Slovenske vojske je
bele barve. Obrobljena je s črno črto. Na njej sta s črno barvo vpisani črki
»SV«. Za njima je oznaka pripadnosti Slovenski vojski. Spodaj sta dve črni črki
ali številki, sledijo pomišljaj in dve številki črne barve.
(6) Registrska tablica za traktorje je bele barve. Obrobljena
je s črno črto. Na njej sta s črno barvo vpisani črki »SV«. Za njima je oznaka
pripadnosti Slovenski vojski. Spodaj sta dve črni številki, sledijo pomišljaj
in dve številki črne barve.
(7) Oblika in mere za registrske tablice za vojaška vozila iz
drugega, tretjega, četrtega in šestega odstavka tega člena, so določene na
risbah št. 1, 2, 3, 4 in 5 v Prilogi 1, ki je sestavni del tega pravilnika.
8. člen
(1) Registrske tablice morajo biti na vojaškem vozilu
pritrjene tako, da niso upognjene ali kako drugače deformirane. Pritrjene
morajo biti na mestu, ki ga je predvidel proizvajalec vozila, ali na drugem
ustreznem mestu in tako da so dobro vidne in čitljive, da niso zakrite, dodatno
prevlečene ali prekrite s kakršnokoli snovjo. Lahko so prikovičene, privijačene
ali drugače čvrsto pritrjene. Barve, mere in oblike registrskih tablic ni
dovoljeno spreminjati.
(2) Registrske tablice se morajo zamenjati za nove:
-       
kadar je najmanj ena registrska tablica pogrešana ali uničena;
-       
kadar postanejo tablice zaradi obrabljenosti nečitljive.
9. člen
Uporabnik mora organizacijski enoti ministrstva, pristojni za
splošne zadeve, brez odlašanja prijaviti vsako spremembo, ki vpliva na
spremembo podatkov v evidenci registriranih vojaških vozil in v prometnem
dovoljenju.
3. Preizkusne tablice
10. člen
(1) Preizkusna tablica za vojaška vozila je bele barve.
Obrobljena je s črno črto. Na njej je napis »PREIZKUŠNJA«, črki »MO«, za njima
sta oznaka pripadnosti Slovenski vojski in trištevilčna oznaka. Črke in
številke so črne barve. Za bojna vojaška vozila na gosenicah se preizkusne
tablice ne uporabljajo.
(2) Preizkusne tablice iz prejšnjega odstavka se uporabljajo
tudi za vozila iz drugega odstavka 1. člena tega pravilnika.
(3) Oblika in mere preizkusnih tablic so določene na risbi
št. 6 v Prilogi 1 tega pravilnika.
11. člen
(1) Preizkusne tablice iz prejšnjega člena izdajo za vojaška
vozila poveljstva oziroma enote Slovenske vojske, ki jih za to pooblasti
načelnik Generalštaba Slovenske vojske, za vozila iz drugega odstavka 1. člena
tega pravilnika pa organizacijska enota ministrstva, pristojna za splošne
zadeve.
(2) Veljavnost preizkusnih tablic je časovno omejena z
veljavnostjo zavarovalne pogodbe in se v skladu s tem podaljšuje.
(3) Uporaba preizkusnih tablic je dovoljena za čas, ki je
potreben, da se vozilo registrira, vendar največ za pet dni.
III. TEHNIČNI PREGLEDI VOJAŠKIH VOZIL
12. člen
(1) Tehnična brezhibnost vojaških vozil se ugotavlja s
tehničnimi pregledi, ki jih izvajajo strokovne organizacije za opravljanje
tehničnih pregledov. Strokovne organizacije za opravljanje tehničnih pregledov
vojaških vozil se izberejo v skladu s postopki, določenimi s predpisi o javnem
naročanju.
(2) Ne glede na prejšnji odstavek se v skladu s tem
pravilnikom ugotavlja tehnična brezhibnost za naslednje skupine vojaških vozil:
-       
za bojna vojaška vozila na gosenicah,
-       
za vozila na mednarodnih operacijah in misijah (v nadaljnjem besedilu:
MOM), če v gostujoči državi ni možnosti za tehnični pregled po splošnih
predpisih te države,
-       
za vozila iz četrtega odstavka 5. člena tega pravilnika.
(3) Redni tehnični pregled ali ugotavljanje tehnične
brezhibnosti vojaškega vozila iz prejšnjega odstavka se opravljajo v rokih, ki
so predpisani s splošnimi predpisi in s tem pravilnikom.
(4) Izredni tehnični pregled vojaškega vozila se opravi na
zahtevo policista, vojaškega policista ali inšpektorja, pristojnega za obrambo.
13. člen
(1) Tehnična brezhibnost bojnega vojaškega vozila na
gosenicah se ugotavlja s servisnim pregledom v rokih, ki so določeni z
Intervali vzdrževanja materialnih sredstev v Slovenski vojski, najmanj pa
enkrat letno.
(2) Tehnično brezhibnost iz prejšnjega odstavka ugotavlja
strokovno usposobljena oseba Slovenske vojske, ugotovitve servisnega pregleda
pa vpiše v tehnično knjižico vojaškega vozila in v Potrdilo o servisnem
pregledu bojnega vojaškega vozila na gosenicah. Potrdilo mora v osmih dneh po pregledu
posredovati organizacijski enoti ministrstva, pristojni za splošne zadeve.
Vsebina in oblika potrdila sta določeni v Prilogi 2, ki je sestavni del tega
pravilnika.
14. člen
(1) Tehnična brezhibnost vojaškega vozila, ki je določeno za
uporabo na MOM, se ugotavlja v skladu s prvim odstavkom 12. člena tega
pravilnika ali s prejšnjem členom v treh mesecih pred odhodom na MOM in v enem
mesecu po vrnitvi, pri čemer se upoštevajo tudi roki iz prometnega dovoljenja.
(2) V primeru iz druge alineje drugega odstavka 12. člena
tega pravilnika se za podaljšanje veljavnosti prometnega dovoljenja opravlja
servisni pregled vojaškega vozila v rokih, ki so določeni z Intervali
vzdrževanja materialnih sredstev v Slovenski vojski, najmanj pa enkrat letno.
Servisni pregled se opravi v skladu s tehnično-tehnološko dokumentacijo
Slovenske vojske, vedno pa se pregleda in preveri delovanje:
1.     
zavornega sistema,
2.     
naprav za upravljanje vozila (krmilni sistem),
3.     
vidljivosti iz vozila,
4.     
osi, koles, pnevmatik, vzmeti in blažilnikov,
5.     
svetlobne opreme,
6.     
signalne opreme,
7.     
okvirja vozila in drugih delov,
8.     
obvezne in druge opreme.
(3) Ugotovitve pregleda iz prejšnjega odstavka vpiše
strokovno usposobljena oseba Slovenske vojske v kontrolni list servisnega
pregleda, ki se hrani v sklopu delavniške dokumentacije tehničnega vzdrževanja
materialnih sredstev v Slovenski vojski pet let od pregleda.
(4) Servisni pregled vojaškega vozila na MOM lahko izvede
tudi enota oziroma pripadnik tuje vojske, ki na podlagi predhodnih dogovorov
zagotavlja vzdrževanje vojaških vozil Slovenske vojske in drugo podporo. V tem
primeru se kontrolni list servisnega pregleda lahko pripravi in izpolni v
angleškem jeziku.
(5) Kontrolni list servisnega pregleda podpiše poveljujoči
enoti Slovenske vojske, ki sodeluje na MOM.
(6) Evidenca o opravljenih servisnih pregledih vojaških vozil
se hrani pri uporabniku vozila pet let od opravljenega pregleda.
15. člen
(1) Tehnična brezhibnost delovnih vozil in delovnih strojev
iz četrtega odstavka 5. člena tega pravilnika se ugotavlja s servisnim pregledom
v rokih, ki jih določajo Intervali vzdrževanja materialnih sredstev v Slovenski
vojski, najmanj pa enkrat letno. Tehnično brezhibnost ugotavljajo strokovno
usposobljene osebe Slovenske vojske ali pogodbeni izvajalci servisiranja in
vzdrževanja.
(2) Servisni pregled iz prejšnjega odstavka vpiše v tehnično
knjižico delovnega vozila ali delovnega stroja strokovno usposobljena oseba
Slovenske vojske ali pogodbeni izvajalec servisiranja in vzdrževanja. Vpis je
dokazilo o tehnični brezhibnosti delovnega vozila ali delovnega stroja. Kopija
se po opravljenem pregledu pošlje organizacijski enoti ministrstva, pristojni
za splošne zadeve. Evidenco opravljenih servisnih pregledov vodita uporabnik in
enota za tehnično vzdrževanje materialnih sredstev v Slovenski vojski.
16. člen
(1) Potrdilo o tehničnem pregledu vozila, ki ga za vojaško
vozilo izda strokovna organizacija za opravljanje tehničnih pregledov, pošlje
uporabnik vojaškega vozila v listinski ali elektronski obliki organizacijski
enoti ministrstva, pristojni za splošne zadeve.
(2) Pri tehničnem pregledu
vojaškega vozila se upoštevajo dovoljena odstopanja zaradi posebnosti vozila
glede motorja, svetlobne opreme, vidljivosti iz vozila, vzvratnih ogledal,
bočne zaščite, tahografa, parkirne zavore, dimenzij in mase ter drugih
posebnosti, zaradi katerih je vozilo kategorizirano kot vojaško vozilo.
Dovoljena odstopanja so določena v Tabeli – Dovoljena odstopanja zaradi
posebnosti vojaških vozil v Prilogi 3, ki je sestavni del tega pravilnika.
(3) Ne glede na prvi odstavek tega
člena se lahko za vojaško vozilo, ki nima veljavnega potrdila o tehničnem
pregledu vozila, zaradi testiranja ali prevoza na servis ali za tehnični
pregled, izda Izjava o sposobnosti vozila za varno vožnjo v cestnem prometu.
Izjavo izda strokovno usposobljena oseba Slovenske vojske. Izjava velja tri
delovne dni. Obrazec izjave je določen v Prilogi 4, ki je sestavni del tega
pravilnika.
IV. OZNAČEVANJE IN BARVA VOZIL
1. Vojaška vozila
17. člen
(1) Vojaška vozila se označijo glede na namembnost:
1.     
vozila, na katerih se učijo kandidati za voznike, se označijo s
predpisano tablico z oznako »L« in predpisano svetlobno tablo;
2.     
vojaška reševalna vozila se označijo z znamenjem Rdečega križa na belem
polju, katerega dimenzije so prilagojene velikosti vozila;
3.     
vozila vojaške veterine se označijo z znamenjem modrega križa na belem
polju, katerega dimenzije so prilagojene velikosti vozila;
4.     
gasilska vozila Slovenske vojske se označijo po splošnih predpisih;
5.     
vozila za prevoz nevarnih snovi se označijo v skladu s splošnimi
predpisi;
6.     
vozila s prednostjo in vozila za spremstvo se označijo v skladu s
predpisi o vozilih s prednostjo in vozilih za spremstvo;
7.     
vozila, ki se uporabljajo pri vzdrževanju, vleki ali odvažanju
pokvarjenih ali poškodovanih vozil, se označijo z rumeno utripajočo lučjo.
(2) S posebno opozorilno svetilko, ki oddaja svetlobo rumene
barve, se morajo označiti tudi vojaška vozila, ki ne izpolnjujejo predpisanih
pogojev glede dimenzij, vojaška vozila, katerih tovor presega dovoljene
dimenzije ter delovni stroji in vozila, ki jim je dodano priklopno vozilo za
vleko drugih vozil.
(3) Vojaška reševalna vozila, vozila vojaške veterine,
gasilska vozila Slovenske vojske, vozila s prednostjo in vozila za spremstvo
morajo biti označena tudi s sireno za dajanje posebnih zvočnih znakov.
18. člen
(1) Bojna vojaška vozila so pobarvana z maskirno barvo, ki je
sestavljena iz olivno zelene barve RAL 6014-F9 kot osnovne barve, srebrno
zelene RAL 6031-F9 in usnjeno rjave barve RAL 8027-F9, kot pokrivne barve.
Maskirna barva je zaščitena in je drugi lastniki motornih vozil ne smejo
uporabljati z razporeditvijo, kot je določena s tem pravilnikom.
(2) Nebojna vojaška vozila so pobarvana z maskirno barvo iz
prejšnjega odstavka, z enotno olivno zeleno barvo RAL 6014-F9, lahko pa tudi z
drugo barvo, ki je praviloma bela. Vozila Slovenske vojske, ki niso vojaška, so
lahko tudi drugačne barve od navedenih.
(3) Maskirna barva bojnih in nebojnih vojaških vozil ter
posameznih sklopov teh vozil je lahko sestavljena tudi iz drugih barv, kot so
navedene v prvem odstavku tega člena, če je tako določeno v maskirni shemi, ki
je sestavni del tehničnih zahtev za barvanje in jo odobri načelnik Generalštaba
Slovenske vojske.
(4) Vojaška vozila, ki so namenjena za uporabo na MOM, so
lahko pobarvana z barvami, ki so določene za posamezno mednarodno operacijo ali
misijo, če je takšna barva določena v maskirni shemi in jo odobri načelnik
Generalštaba Slovenske vojske.
(5) Gasilska vozila Slovenske vojske so pobarvana v skladu s
splošnimi predpisi.
19. člen
(1) Vojaška vozila, ki so pobarvana z maskirno barvo ali z
enotno olivno zeleno barvo, so na levi in desni strani označena z oznako
pripadnosti Slovenski vojski v obliki, ki je predpisana za oznake v Slovenski
vojski.
(2) Obroba in prekrižana meča so asfaltno črne barve PUR
EMAJL RAL 9021, barve v notranjem polju pa so od zgoraj navzdol odtenki rjave
PUR EMAJL RAL drap po vzorcu, bledo rjave po vzorcu in rjave RAL 8027-F9.
(3) Vojaška vozila, ki se uporabljajo na MOM, so lahko
označena tudi z zastavo Republike Slovenije oziroma zastavo Organizacije
Združenih narodov, katere velikost je prilagojena vrsti in obliki vozila.
Označena so tudi z oznakami, ki so predpisane za posamezno mednarodno operacijo
ali misijo ter v skladu z veljavnimi in sprejetimi standardi zveze NATO. Mesto
oznake določi pristojna organizacijska enota Generalštaba Slovenske vojske
glede na vrsto vozila.
20. člen
(1) Vojaška vozila so lahko označena tudi z oznako
pripadnosti določenemu operativnemu ali vojaškemu poveljstvu, bataljonu, njemu
enaki ali višji enoti, v skladu s predpisi o oznakah v Slovenski vojski.
(2) Oznaka pripadnosti iz prejšnjega odstavka ne sme biti na
mestu, določenem za oznako pripadnosti Slovenski vojski, niti ne sme prekrivati
registrskih oznak vozila.
(3) Nebojna vojaška vozila, ki se uporabljajo za aktivnosti
pri pridobivanju kadra, so lahko na ustreznih mestih polepljena z oglasnimi
sporočili za zaposlitev v Slovenski vojski, vendar ta sporočila ne smejo v
celoti zakriti osnovne barve vozila.
2. Vozila vojaške policije
21. člen
(1) Vozila vojaške policije so pobarvana z maskirno barvo ali
z enotno olivno zeleno barvo iz prvega ali drugega odstavka 18. člena tega
pravilnika, ali z belo barvo, in označena z opozorilno črto odbojno zelene
barve ter oznako pripadnosti Slovenski vojski. Označena so z napravami za
dajanje svetlobnih signalov, in sicer s posebno opozorilno svetilko, ki oddaja
svetlobo modre ali modro-rdeče barve, in s sireno za oddajanje posebnih zvočnih
signalov.
(2) Tip bele barve iz prejšnjega odstavka je S0M. Opozorilna
črta je odbojno zelene barve, tip 3M 580-77, z napisom »VOJAŠKA POLICIJA«
odbojno bele barve, tip 3M 580-50. Barva vozil iz tega člena je zaščitena in je
drugi lastniki motornih vozil ne smejo uporabljati z razporeditvijo, kot je določena
s tem pravilnikom. Na vozilih vojaške policije, ki so maskirne barve, je nad
oznako pripadnosti Slovenski vojski napis »VOJAŠKA POLICIJA« v velikosti, ki je
sorazmerna glede na vrsto in velikost vozila.
(3) Zaradi boljše vidnosti so lahko vozila vojaške policije
bele barve označena tudi z dodatnimi opozorilnimi črtami odbojno rumene barve
tipa LUO Y/G, ki so razporejene na ustreznih mestih glede na vrsto in velikost
vozila.
22. člen
(1) Opozorilna črta na vozilih vojaške policije iz drugega
odstavka prejšnjega člena je široka od 11 cm do 19 cm in poteka od desnega
prednjega žarometa prek stranskih vrat in zadnjega dela vozila do prednjega
levega žarometa na nasprotni strani vozila ter se prilagaja obliki karoserije
vozila. V opozorilni črti na levi in desni strani vozila je bel napis »VOJAŠKA
POLICIJA« s črkami višine od 8 do 10 cm. Na levi in desni strani zadnjega dela
vozila sta v opozorilni črti dve beli črti, širine 10 cm, z medsebojnim
razmikom 3 cm. Črti sta zarisani pod kotom 127 stopinj od horizontale. Spodnji
rob opozorilne črte je oddaljen 30 cm od praga vozila. Dovoljena je tudi
drugačna širina opozorilne črte in premik spodnjega roba črte do 10 cm, če to
zahteva tip vozila. Na pokrovu motorja je zelena opozorilna črta širine,
prilagojene obliki karoserije vozila, in napis »VOJAŠKA POLICIJA« v enaki barvi
kot opozorilna črta, in sicer v dveh vrstah s črkami višine 16 cm. Spodnji rob
napisa je za 25 cm oddaljen od maske na pokrovu motorja, z dovoljenim
odstopanjem 10 cm. Na zadnjem delu vozila se opozorilna črta in napis »VOJAŠKA
POLICIJA« prilagajata obliki karoserije, zato je dovoljen napis »VOJAŠKA
POLICIJA« tudi izven opozorilne črte, na primer na zadnjem odbijaču. V tem
primeru je napis enake barve kot opozorilna črta, zapisan v eni vrsti s črkami
velikosti od 6 do 10 cm.
(2) Z oznako pripadnosti Slovenski vojski, katere širina in
višina je 14 cm, z dovoljenim odstopanjem 5 cm, se vozila vojaške policije iz
prejšnjega odstavka označijo na sredini obeh prednjih vrat 1 cm nad zeleno
opozorilno črto, z dovoljenim odstopanjem 5 cm.
(3) Določbe tega člena se smiselno uporabljajo tudi za
označevanje motornih koles vojaške policije, in sicer v razmerju glede na
velikost površin motornega kolesa.
3. Vozila Civilne zaščite
23. člen
(1) Vozila Civilne zaščite so pobarvana z modro barvo in
označena z opozorilno odsevno rumeno črto, opozorilnimi odsevnimi črtami rumene
barve pod kotom 45°, oznako pripadnosti Civilni zaščiti Republike Slovenije,
posebno opozorilno svetilko, ki oddaja svetlobo modre barve, in s sireno za
oddajanje posebnih zvočnih signalov.
(2) Priklopna vozila Civilne zaščite so modre barve z oznako
pripadnosti Civilni zaščiti Republike Slovenije. Lahko so označena tudi z
opozorilnimi odsevnimi črtami rumene barve, ki so prilagojene obliki in
velikosti priklopnega vozila.
(3) Modra barva iz tega člena ustreza barvi 5017 – prometno
modra po RAL lestvici. Napisi in opozorilne črte na vozilu so v zlato rumeni
barvi, ki ima odsevni efekt (refleksivnost razreda E po predpisu UN/ECE 104 ali
višje). Barva, opozorilne odsevne rumene črte in oznake so zaščitene in jih
drugi lastniki motornih vozil ne smejo uporabljati z razporeditvijo, kot je
določena s tem pravilnikom.
24. člen
(1) Opozorilna odsevna rumena črta poteka na bočnih straneh
vozila in se lahko nadaljuje na zadnji del vozila, če oblika karoserije to
dopušča. Vozila se na prednjih vratih na opozorilni odsevni rumeni črti
označijo z oznako pripadnosti Civilni zaščiti Republike Slovenije, katere
velikost ustreza velikosti opozorilne črte. Poleg oznake je napis »CIVILNA
ZAŠČITA« v modri barvi. Med oznako pripadnosti Civilni zaščiti Republike
Slovenije in opozorilno odsevno rumeno črto je ustrezen razmik. Napis »CIVILNA
ZAŠČITA« v odsevni rumeni barvi ustrezne velikosti je na pokrovu motorja in če
dopušča oblika karoserije tudi na zadnjem delu vozila. Na sprednji in zadnji
strani vozila so opozorilne odsevne rumene črte pod kotom 45°. Pod opozorilno
odsevno rumeno črto ali nad njo je lahko napis oziroma znak specialnosti, ki
označuje organ, enoto ali službo Civilne zaščite, ki vozilo uporablja, ali
označuje namembnost vozila. Elementi označevanja se prilagajajo velikosti in
obliki karoserije.
(2) Vozila iz prejšnjega odstavka so lahko označena tudi z
enotno telefonsko številko za klic v sili in drugimi oznakami, ki jih določi
generalni direktor Uprave Republike Slovenije za zaščito in reševanje.
(3) Kadar je ustanovitelj organa, enote ali službe Civilne
zaščite občina, gospodarska družba, zavod ali druga organizacija, se po
predhodnem soglasju Uprave Republike Slovenije za zaščito in reševanje pod
opozorilno odsevno rumeno črto na boku vozila doda ustrezen napis odsevne
rumene barve, ki označuje naziv ustanovitelja, ali druge oznake.
(4) Vozila Civilne zaščite, ki se uporabljajo pri opravljanju
nalog zaščite, reševanja in pomoči zunaj države, so lahko označena tudi z
zastavo Republike Slovenije ustrezne velikosti. Če se naloge opravljajo v
okviru Organizacije Združenih narodov ali druge mednarodne organizacije, so
vozila lahko označena tudi z zastavo Organizacije Združenih narodov oziroma z
zastavo druge mednarodne organizacije ustrezne velikosti.
(5) Z oznako pripadnosti Civilni zaščiti Republike Slovenije,
predpisano modro barvo in opozorilno odsevno rumeno črto so lahko označena tudi
vozila, ki jih uporabljajo enote, službe ali druge operativne sestave poklicnih
ali prostovoljnih reševalnih služb, ki opravljajo naloge zaščite, reševanja in
pomoči v skladu z načrti zaščite in reševanja oziroma predpisi o
organiziranosti sil za zaščito, reševanje in pomoč. Na takem vozilu je lahko
tudi ime reševalne službe ali enote oziroma organizacije, ki organizira enoto
ali službo. Za uporabo vozil v barvah in z oznakami pripadnosti Civilni zaščiti
Republike Slovenije mora ustanovitelj poklicne ali prostovoljne reševalne
službe predhodno pridobiti soglasje Uprave Republike Slovenije za zaščito in
reševanje.
25. člen
V vojni se vozila Civilne zaščite ter sredstva iz popisa, ki
so vključena v zaščito, reševanje in pomoč, dodatno označujejo s samolepilnimi
ali magnetnimi nalepkami z mednarodnim znakom Civilne zaščite, ki mora biti
viden z leve, desne, prednje in zadnje strani ter iz zraka. Nalepke morajo biti
primerno velike glede na vrsto in velikost vozila.
4. Sredstva iz popisa
26. člen
(1) Sredstva iz popisa, ki so vpoklicana zaradi potreb
obrambe, se v času uporabe v Slovenski vojski označujejo z oznako, ki je
izdelana v obliki samolepilne ali magnetne nalepke in na kateri sta črki »SV«
črne barve, nad njima pa oznaka pripadnosti Slovenski vojski. Oznaka je določena
na risbi št. 7 v Prilogi 2 tega pravilnika.
(2) Sredstva iz popisa, ki so vpoklicana zaradi potreb
zaščite, reševanja in pomoči, se v času uporabe označujejo z oznako, ki je
izdelana v obliki samolepilne ali magnetne nalepke in na kateri je oznaka
pripadnosti Civilni zaščiti Republike Slovenije. Premer oznake je od 35 do 50
cm. Oznaka je določena na risbi št. 8 v Prilogi 2 tega pravilnika.
(3) Sredstva iz popisa se z oznakami iz prvega in drugega
odstavka tega člena praviloma označujejo na levih in desnih prednjih vratih
oziroma na drugih primernih mestih na levi in desni strani, če gre za delovne
in druge stroje.
5. Izdelava in hramba tehnično-tehnološke dokumentacije
27. člen
Pristojna poveljstva oziroma enote Slovenske vojske ter
pristojni sestavi sistema zaščite, reševanja in pomoči, izdelajo in hranijo
tehnično-tehnološko dokumentacijo za registrske označbe, oznake pripadnosti in
barvanje vozil iz svoje pristojnosti ter podrobneje določijo mesta označevanja
vozil, ki jih uporabljajo, v skladu s tem pravilnikom.
V. PREHODNA IN KONČNA DOLOČBA
28. člen
Z dnem uveljavitve tega pravilnika se v delu, ki se nanaša na
registracijo, tehnične preglede, označevanje in barvo vozil Ministrstva za
obrambo, vojaških vozil, vozil Civilne zaščite ter vozil iz popisa, preneha
uporabljati Pravilnik o registraciji in označevanju vozil, zrakoplovov in
vodnih plovil Ministrstva za obrambo (Uradni list RS, št. 116/07, 21/09,
111/09, 106/10 – ZMV, in 42/16), razen določb 25. in 26. člena tega pravilnika,
ki se uporabljajo do izločitve tako označenih vozil iz prometa.
29. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-35/2015-13
Ljubljana, dne 20. septembra 2019
EVA 2019-1911-0010
Karl Erjavec
minister 
za obrambo

Tabela
kategorizacije vojaških vozil 
Priloga 1: Oblika in
mere registrskih tablic za vojaška vozila
Priloga 2: Potrdilo
o servisnem pregledu vojaškega vozila na gosenicah
Priloga 3: Dovoljena
odstopanja zaradi posebnosti vojaških vozil
Priloga 4: Izjava o
sposobnosti vozila za varno vožnjo v cestnem prometu