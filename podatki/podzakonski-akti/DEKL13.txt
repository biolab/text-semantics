1.     
Državni zbor Republike Slovenije izraža globoko obžalovanje in
zaskrbljenost nad dejstvom, da sosednja Italija vztrajno preprečuje
približevanje Slovenije Evropski uniji. V zadnjem času Italija izkorišča svoj
položaj za preprečitev začetka pogajanj o pridruženem članstvu Slovenije v
Evropski uniji. 
2.     
Državni zbor ponovno poudarja, da so odnosi med Slovenijo in Italijo
mednarodnopravno urejeni. S sukcesijo sta obe državi 31. julija 1992 podedovali
sporazume, ki so bili v skupnem interesu obeh držav, vključujoč Osimske
sporazume iz leta 1975 in tako imenovani Rimski sporazum iz leta 1983. 
Ob vprašanju mednarodno pravne
urejenosti odnosov med državama Republika Slovenija poudarja svojo privrženost
načelu "pacta sunt servanda". 
Prizadevanja, da bi kljub temu
delno ali v celoti revidirali obstoječe sporazume, niso nevarna le za odnose
med Italijo in Slovenijo, pač pa pomenijo nevaren precedens poskusa revizije
povojne ureditve Evrope in potencialno destabilizacijo naše celine. 
3.     
Iz izjav in dejanj vladnih in diplomatskih predstavnikov Republike
Italije ugotavljamo, da Italija pričakuje spremembo nekaterih veljavnih
sporazumov zaradi domnevno spremenjenih zgodovinskih okoliščin in s tem
pogojuje svoje soglasje k pristopu Republike Slovenije k pogajanjem o
pridruženem članstvu v Evropski uniji. 
Italijanska zahteva glede
popravljanja krivic bi lahko odprla stara vprašanja o nepopravljenih krivicah
in o škodi, ki je bila storjena Slovencem in slovenskemu narodu med obema
vojnama v času fašizma v Italiji in v času okupacije (1941 – 1943) na delu
slovenskega ozemlja. 
4.     
Slovenija ostaja zavezana razvoju kar najboljših političnih,
gospodarskih, kulturnih in ostalih odnosov s svojo zahodno sosedo. Zato želi ob
tej priložnosti še posebej povabiti sosednjo Italijo k višjim oblikam
gospodarskih odnosov, skupnim povezavam na področju menjave in k skupnim
nastopom na tretjih trgih. Slovenija vidi nove priložnosti za sodelovanje na
področju prometa in komunikacij, bančnega sodelovanja, ter na področju znanosti
in tehnologije, kulture in športa. Slovenija želi spodbuditi tudi tesnejše
sodelovanje na regionalni ravni. 
Avtohtoni manjšini – slovenska, v
Italiji in italijanska v Sloveniji – naj bosta most med narodoma, njune pravice
in status pa maksimalni in čimbolj primerljivi. 
5.     
Državni zbor Republike Slovenije poziva Italijo, naj sledi dobremu
zgledu Slovenije pri zaščiti italijanske manjšine na svojem ozemlju in uredi
pravično in učinkovito pravno zaščito slovenske manjšine v Italiji. Pri tem
Državni zbor opozarja, da še do danes niso izpolnjene obveznosti iz Osimskih
sporazumov glede globalne manjšinske zaščite Slovencev v Italiji. 
Ob tem Državni zbor poudarja: 
- 
načelo, da ostajajo v celoti veljavni vsi doslej sprejeti mednarodni
sporazumi, od Mirovne pogodbe z Italijo do Osimske pogodbe, ki zadevajo položaj
italijanske in slovenske manjšine; 
- 
upoštevanje in dejansko uresničevanje evropskih meril zaščite, izraženih
v pariškem in kopenhagenskem dokumentu in v dokumentih Sveta Evrope, v
dvostranskem urejanju tega vprašanja med državama. 
6.     
Sedanji enostranski pritiski, pogojevanja in blokade pri multilateralnih
povezovanjih Slovenije s strani Italije so za našo državo nesprejemljivi, saj
ne ogrožajo le odnosov s Slovenijo, pač pa ogrožajo temeljne vrednote, na
katerih temelji projekt evropskega združevanja. 
Ločiti je treba vprašanje
bilateralnih odnosov med Slovenijo in Italijo od vprašanja glede pridruževanja
Slovenije evropskim integracijam. Prvo ne more pogojevati drugega. Odnosi med
Slovenijo in Italijo se lahko urejajo tudi po pridruženju Slovenije Evropski
uniji. 
7.     
Slovenija se gospodarsko in politično pripravlja in ostaja
zainteresirana za sklenitev Evropskega sporazuma z Unijo na enakopravni osnovi,
pri čemer izpolnjuje kriterije, kot jih zahtevajo doslej sklenjeni Evropski
sporazumi s srednjeevropskimi državami. 
Ob tem Državni zbor poudarja, da
se Slovenija ni pripravljena uklanjati pritiskom ene članice Unije in ji
odpirati vrata za nadaljnje stopnjevanje zahtev. Z obžalovanjem ugotavlja, da
so dosedanje italijanske zahteve, ob zanikanju veljavnih bilateralnih
sporazumov, usmerjene mimo ureditev v dosedanjih Evropskih sporazumih in vodijo
celo v možnost diskriminacije različnih državljanov EU pri pridobivanju
nepremičnin na slovenskem ozemlju. Pri zavračanju takih zahtev Slovenija računa
na razumevanje in na podporo pri sklepanju enakopravnega sporazuma.
Št. 007-05/94-3/2
Ljubljana, dne 15. novembra 1994.
Predsednik 
Državnega zbora
Republike Slovenije 
Jožef Školč l. r.
 