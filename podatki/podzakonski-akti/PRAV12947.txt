I. SPLOŠNE DOLOČBE
1. člen
(1) Ta pravilnik ureja postopek izvedbe javnega razpisa
ter izbire avdiovizualnih (v nadaljnjem besedilu: AV) projektov, pri katerih
Radiotelevizija Slovenija (v nadaljnjem besedilu: RTV SLO) sodeluje s
finančnimi sredstvi, namenjenimi za izdelavo filmov neodvisnih producentov za
javno kinematografsko prikazovanje.
(2) Ta pravilnik ureja tudi postopek sklenitve
koprodukcijske pogodbe s prijavitelji izbranih AV projektov, izvajanje
pogodbenih pravic in obveznosti, izplačila finančnih sredstev ter upravičene projektne
stroške, ki jih prizna in izplača RTV SLO.
2. člen
(1) RTV SLO podpira slovensko filmsko produkcijo in
izdelavo filmov neodvisnih producentov za javno kinematografsko prikazovanje na
podlagi zakona, ki ureja Slovenski filmski center, javno agencijo Republike
Slovenije.
(2) Pri realizaciji in izkoriščanju (eksploataciji) AV
del sodeluje RTV SLO kot koproducent v skladu s svojim koprodukcijskim deležem
in določili koprodukcijske pogodbe.
3. člen
(1) V tem pravilniku uporabljeni izrazi imajo naslednji
pomen:
1.     
AV dela – kinematografski filmi vseh zvrsti (npr. igrani, dokumentarni,
igrano-dokumentarni, animirani filmi), ki so izraženi v obliki zaporedja
povezanih gibljivih slik, z zvokom ali brez, ne glede na vrsto nosilca, na
katerem so vsebovani.
2.     
Slovensko AV delo – AV delo, ki ustreza merilom in pogojem, določenim v
zakonskih in podzakonskih aktih v Republiki Sloveniji.
3.     
Ustrezna vloga – vloga, ki je pravočasna, popolna in vložena s strani
upravičene osebe.
4.     
Upravičena oseba – oseba, ki izpolnjuje predpisane pogoje za neodvisnega
producenta in druge pogoje, objavljene v razpisu.
5.     
Prijavitelj – pravna ali fizična oseba, ki odda vlogo na razpis, kjer
sodeluje kot stranka v postopku.
6.     
Pravočasna vloga – vloga, ki jo RTV SLO prejme oziroma jo prijavitelj
pošlje s priporočeno poštno pošiljko v roku, določenem v besedilu razpisa.
7.     
Popolna vloga – vloga, ki vsebuje vse obvezne sestavine, določene z
razpisom.
8.     
Projekt – prijavljeno AV delo, vključno z dokumentacijo, ki se nanaša na
njegovo realizacijo.
9.     
Realizacija projekta – izvedba vseh faz izdelave AV dela (pred
produkcija, produkcija, post produkcija) do zaključne kopije AV dela, vključno
z izdelavo končnega obračuna projekta.
10.  
Koproducent – producent, ki na podlagi ustrezne koprodukcijske pogodbe
sodeluje pri realizaciji AV dela s svojim koprodukcijskim vložkom.
11.  
Koprodukcijska pogodba – pogodba, ki jasno določa koprodukcijska
razmerja, višino vložkov v projekt in koprodukcijske deleže, razpolaganje z
materialnimi pravicami na dokončanem AV delu ter način delitve prihodka.
12.  
Koprodukcijski vložek – ovrednoteni (finančni, storitveni ipd.) vložek,
ki ga producent vloži v projekt. Sorazmerni del njegovega vložka v končnem
obračunu projekta predstavlja producentov koprodukcijski delež.
13.  
Finančni načrt projekta – ovrednoten prikaz vseh virov in vrst
financiranja projekta, ki je skladen s predračunom projekta.
14.  
Predračun projekta – predhodno ovrednotenje vseh stroškov, ki so
potrebni za celovito realizacijo projekta, in ki je skladen s finančnim načrtom
projekta.
15.  
Končni obračun projekta – ovrednotenje vseh dejansko nastalih stroškov,
ki so nastali pri realizaciji dokončanega projekta.
16.  
Izkoriščanje (eksploatacija) AV dela – uporaba in razpolaganje z
materialnimi pravicami na dokončanem AV delu (npr. njihov nadaljnji prenos,
distribucija, trženje).
17.  
Sofinancer – pravna oseba javnega prava, ki na podlagi predhodnega
izbirnega postopka in ustrezne pogodbe dodeli projektu nepovratna finančna
sredstva (subvencije) ali druge neodplačne storitve (t.i. državne pomoči).
18.  
Donator – oseba, ki na podlagi ustrezne pogodbe dodeli projektu
nepovratna sredstva ali druge neodplačne storitve.
19.  
Sponzor – oseba, ki na podlagi ustrezne pogodbe priskrbi sredstva ali
druge storitve v skladu s predpisi, ki urejajo sponzorstvo.
20.  
Ponudnik izdelkov – oseba, ki na podlagi ustrezne pogodbe priskrbi
blago, blagovne znamke ali storitve v skladu s predpisi, ki urejajo promocijsko
umeščanje izdelkov.
21.  
Investitor – oseba, ki na podlagi ustrezne pogodbe vloži sredstva v
projekt, pri čemer dogovori povračilo celotne ali delne višine vloženih
sredstev iz prihodka od izkoriščanja (eksploatacije) AV dela.
22.  
Javno prikazovanje – javna priobčitev AV dela v kinematografih v skladu
z rednim programom kinematografa (ne vključuje enkratnih in izrednih projekcij
AV dela).
23.  
Soavtorji, avtorji prispevkov in izvajalci – osebe, ki s svojimi deli,
prispevki in izvedbami sodelujejo pri realizaciji AV dela, določene pa so z
zakonom, ki ureja avtorsko in sorodne pravice.
(2) Pri razlagi posameznih pojmov se upošteva njihov
pomen, določen v pravnih aktih, ki zavezujejo Republiko Slovenijo. Če pomen v
pravnih aktih ni določen, se upošteva ustaljen pomen pojmov v filmski
industriji ter poslovni praksi.
(3) V pravilniku uporabljeni izrazi, zapisani v
slovnični obliki moškega spola, so uporabljeni kot nevtralni za moške in
ženske.
II. PRIJAVNI POGOJI
4. člen
(1) RTV SLO na razpisu sodeluje kot koproducent le pri
slovenskih filmskih delih, ki se lahko javno prikažejo v kinematografih in
priobčijo javnosti v medijih RTV SLO.
(2) RTV SLO sodeluje na razpisu le s finančnim
koprodukcijskim vložkom, s katerim se lahko krijejo vse faze realizacije
projekta. Z vložkom RTV SLO se ne krijejo stroški, ki nastanejo po dokončanju
projekta pri promociji in izkoriščanju (eksploataciji) AV dela. Ti stroški se
tudi ne vštevajo v posamezne koprodukcijske vložke.
(3) RTV SLO lahko pri posameznem projektu sodeluje kot
koproducent do najvišjega zneska, določenega v besedilu razpisa, vendar največ
do osemdeset (80) odstotkov celotnega predračuna projekta.
5. člen
Na razpis se lahko prijavijo le prijavitelji, ki izpolnjujejo
naslednje pogoje:
1.     
Prijavitelj projekta je neodvisni producent po zakonu, ki ureja medije
oziroma AV medijske storitve.
2.     
Prijavitelj projekta ima na dan prijave na razpis poravnane vse zapadle
finančne obveznosti in izpolnjene vse druge obveznosti do RTV SLO.
3.     
Prijavitelj prijavlja slovensko AV delo, ki v času prijave na razpis še
ni realizirano oziroma dokončano.
4.     
Proti prijavitelju ni uveden postopek zaradi insolventnosti ali
prisilnega prenehanja po predpisih o finančnem poslovanju, postopkih zaradi
insolventnosti in prisilnem prenehanju, oziroma ni začet drugi postopek
prenehanja prijavitelja po področnem predpisu.
5.     
Zoper prijavitelja oziroma njegovo osebo ni izrečena pravnomočna sodba,
ki ima elemente kaznivih dejanj, ki po zakonu o javnem naročanju predstavljajo
razloge za izključitev iz postopka.
6. člen
(1) Prijavitelji morajo ob prijavi projektov na razpis
predložiti RTV SLO vse obvezne obrazce, pogodbe, priloge in izjave, kot so
predpisane z besedilom razpisa.
(2) RTV SLO ravna z vsemi osebnimi podatki iz prejetih
vlog v skladu z zakonom, ki ureja varstvo osebnih podatkov.
(3) RTV SLO je dolžna varovati vse poslovne skrivnosti,
ki jih kot take označijo prijavitelji projektov. Ne glede na označbo
prijaviteljev se kot poslovne skrivnosti ne štejejo podatki, ki imajo po zakonu
naravo informacije javnega značaja ali pa jih smejo organi pridobivati za
namene izvrševanja svojih zakonskih pooblastil.
III. IZVEDBA JAVNEGA RAZPISA
III.A Začetek postopka
7. člen
(1) Postopek javnega razpisa se lahko izvede za eno ali
več projektnih področij hkrati.
(2) Z besedilom razpisa se določita najvišja skupna
višina razpisanih sredstev RTV SLO in najvišji znesek koprodukcijskega vložka
RTV SLO v posamezni projekt.
8. člen
Razpis se izvaja po naslednjih fazah:
a.     
Uvedba postopka:
- 
ugotovitev potreb po posameznih uredništvih;
- 
predlog direktorja TV SLO za uvedbo postopka;
- 
sprejem sklepa o začetku postopka;
- 
objava razpisa.
b.     
Priprava vlog za obravnavo ter zavrženje:
- 
evidentiranje prispelih vlog;
- 
odpiranje vlog;
- 
pozivanje na dopolnitev nepopolnih vlog;
- 
izdaja posamičnih sklepov o zavrženju nepopolnih in nepravočasnih vlog
ter vlog, ki jih niso vložile upravičene osebe.
c.     
Ocenjevanje ustreznih vlog:
- 
vsebinsko ocenjevanje vlog;
- 
morebitne predstavitve vlog;
- 
oblikovanje končnega predloga komisije za ocenjevanje vlog.
d.     
Izbor projektov:
- 
izdaja posamičnih odločb o sprejetju v koprodukcijsko sodelovanje ali o
zavrnitvi koprodukcijskega sodelovanja.
9. člen
(1) Posamezna uredništva TV SLO zberejo potrebe, ki jih
predložijo direktorju TV SLO. Na tej podlagi predlaga direktor TV SLO
generalnemu direktorju RTV SLO uvedbo postopka javnega razpisa.
(2) Na podlagi ugotovljenih potreb in predloga
direktorja TV SLO sprejme generalni direktor RTV SLO sklep o začetku postopka
javnega razpisa, s katerim določi:
-       
razpisno področje oziroma področja;
-       
najvišjo skupno višino razpisanih sredstev RTV SLO in najvišji znesek
koprodukcijskega vložka RTV SLO v posamezni projekt;
-       
datum objave in trajanje razpisa;
-       
člane komisije za odpiranje vlog, člane komisije za ocenjevanje vlog in
vodjo izvedbe razpisa;
-       
besedilo razpisa kot prilogo k sprejetemu sklepu.
10. člen
(1) Besedilo razpisa se objavi na spletni strani RTV
SLO. V Uradnem listu Republike Slovenije pa se objavi informacija o objavi
razpisa.
(2) V času trajanja razpisa mora biti dokumentacija
razpisa dosegljiva vsem zainteresiranim osebam na spletni strani in sedežu RTV
SLO.
11. člen
(1) Besedilo razpisa mora vsebovati:
-       
razpisno področje oziroma področja;
-       
najvišjo skupno višino razpisanih sredstev RTV SLO in najvišji znesek
koprodukcijskega vložka RTV SLO v posamezni projekt;
-       
trajanje razpisa;
-       
pogoje, ki jih morajo izpolnjevati projekti in prijavitelji projektov;
-       
merila za ocenjevanje;
-       
število točk po posameznih ocenjevalnih merilih, skupno število točk in
minimalno število točk, ki jih morajo projekti doseči, da so lahko predlagani v
koprodukcijsko sodelovanje;
-       
način pošiljanja in vsebino vlog;
-       
podatke o dokumentaciji razpisa;
-       
kontaktno osebo RTV SLO.
(2) Poleg navedenih podatkov iz prejšnjega odstavka tega
člena se lahko objavijo tudi drugi podatki v zvezi z razpisom.
12. člen
(1) Vloge se lahko oddajo na sedežu RTV SLO, pošljejo po
pošti ali preko osebe, ki opravlja posredovanje vlog kot svojo dejavnost. Vloge
se sprejemajo v glavni pisarni (vložišču) RTV SLO.
(2) Vsaka vloga in njene dopolnitve se evidentirajo kot
ena zadeva.
(3) Oseba, ki sprejema vloge, na vsaki vlogi, ne da bi
je odprla, jasno označi datum in uro vložitve vloge oziroma datum in uro oddaje
na pošti. Na enak način evidentira tudi vsako dopolnitev ali spremembo vloge.
III.B Komisija za odpiranje vlog
13. člen
(1) Prispele vloge odpre komisija za odpiranje vlog, ki
jo s sklepom imenuje generalni direktor RTV SLO.
(2) Komisijo sestavljajo najmanj trije (3) člani,
generalni direktor RTV SLO pa lahko s sklepom določi tudi nadomestne člane, ki
nadomestijo člane komisije v primeru njihove odsotnosti, zadržanosti ali
morebiti ugotovljene interesne povezanosti s prijavitelji oziroma prijavljenimi
projekti.
(3) RTV SLO pred odpiranjem vlog in njihovih dopolnitev
na spletnih straneh objavi obvestilo o času in kraju odpiranja vlog oziroma
dopolnitev.
(4) Odpiranju vlog in njihovih dopolnitev sme
prisostvovati zakoniti zastopnik ali pooblaščeni predstavnik prijavitelja, ki s
projektom kandidira na razpisu. RTV SLO lahko zahteva od zakonitega zastopnika
in pooblaščenega predstavnika prijavitelja, da se ustrezno izkažeta.
14. člen
O odpiranju vlog in njihovih dopolnitev se napravi zapisnik, ki
ga podpišejo prisotni člani komisije in ki obsega:
-       
naziv in sedež RTV SLO;
-       
datum in čas začetka ter konca odpiranja vlog oziroma dopolnitev vlog;
-       
imena navzočih ter odsotnih članov komisije;
-       
imena navzočih zakonitih zastopnikov in pooblaščenih predstavnikov
prijaviteljev;
-       
seznam prispelih vlog z navedbo šifre vloge, nazivom prijavitelja ter
naslovom projekta;
-       
ugotovitve o pravočasnosti in popolnosti prispelih vlog ter o
upravičenosti oseb, ki so predložile vloge, oziroma ugotovitve o pravočasni in
ustrezni dopolnitvi vlog.
15. člen
(1) Za vsako vlogo komisija za odpiranje vlog ugotovi,
ali je pravočasna, ali je popolna in ali jo je vložila oseba, ki izpolnjuje v
razpisu določene pogoje (upravičena oseba).
(2) Če komisija za odpiranje vlog ugotovi, da je vloga
formalno nepopolna, mora prijavitelja pisno pozvati, da jo dopolni v petih (5)
dneh od prejetja poziva k dopolnitvi. V pozivu k dopolnitvi je treba
prijavitelja opozoriti, da bo vloga s sklepom zavržena kot nepopolna, če je ne
bo v določenem roku ustrezno in v celoti dopolnil. Prijavitelja se v primeru
nejasnosti pozove tudi k ustrezni obrazložitvi posameznih elementov vloge, na
podlagi katerih se ugotavlja upravičenost kandidiranja.
16. člen
(1) Če prijavitelj za isti projekt na razpis pošlje več
vlog v različnih ovojnicah, se obravnava prva vloga, ostale pa se zavržejo,
razen če jih je mogoče obravnavati kot dopolnitve ali spremembe prve vloge.
(2) Če je v isti ovojnici več vlog za različne projekte,
se prijavitelja pozove, da poda izjavo, katero vlogo naj se obravnava, vse
ostale vloge pa se s sklepom zavržejo. V primeru da prijavitelj ne izjavi
jasno, katera vloga naj se obravnava, se vse vloge iz ovojnice s sklepom
zavržejo. Obravnava se lahko le ena (1) vloga iz posamezne ovojnice.
17. člen
(1) Vloge, ki niso pravočasne ali niso popolne ali ki
jih ni vložila upravičena oseba, zavrže generalni direktor RTV SLO s posamičnim
sklepom.
(2) Vloga je pravočasna, če je prispela v roku,
določenem v besedilu razpisa.
(3) Vloga je popolna, če vsebuje vse obvezne sestavine,
ki jih določa besedilo razpisa. Za popolno se šteje tudi nepopolna vloga, ki jo
je prijavitelj v celoti dopolnil v roku, določenem v pozivu k dopolnitvi.
(4) Vlogo je vložila upravičena oseba, če oseba
izpolnjuje vse predpisane pogoje oziroma pogoje, določene v besedilu razpisa.
18. člen
(1) Komisija za odpiranje vlog predloži vse vloge, za
katere je ugotovila, da so pravočasne, popolne in da so jih vložile upravičene
osebe, komisiji za ocenjevanje vlog v nadaljnjo obravnavo.
(2) O pravočasnih in popolnih vlogah, ki so jih vložile
upravičene osebe, komisija za odpiranje vlog pripravi za komisijo za
ocenjevanje vlog poročilo, ki vsebuje:
-       
seznam prispelih vlog z navedbo šifre vloge,
-       
nazive prijaviteljev,
-       
naslove projektov.
III.C Komisija za ocenjevanje projektov
19. člen
(1) Projekte ocenijo komisije za ocenjevanje projektov,
ki jih s sklepom imenuje generalni direktor RTV SLO. S sklepom se določijo tudi
naloge komisij.
(2) Posamezno komisijo za ocenjevanje projektov
sestavljajo najmanj trije (3) člani in največ pet (5) članov. Generalni
direktor RTV SLO lahko s sklepom imenuje tudi nadomestne člane, ki nadomestijo
člane komisije v primeru njihove zadržanosti, odsotnosti ali morebiti
ugotovljene interesne povezanosti s prijavitelji oziroma prijavljenimi
projekti.
(3) Ob imenovanju podpiše vsak član komisije za
ocenjevanje projektov izjavo o preprečevanju konflikta interesov.
(4) Mandat članov komisije za ocenjevanje projektov
traja do izpolnitve oziroma dokončanja vseh nalog, povezanih z razpisom.
20. člen
(1) Komisija za ocenjevanje projektov dela in odloča na
sejah, ki jih sklicuje predsednik komisije. Seja mora biti sklicana praviloma
najmanj pet (5) dni pred zasedanjem. Seje vodi predsednik komisije.
(2) Komisija za ocenjevanje projektov je sklepčna, če je
na seji prisotna več kot polovica njenih članov. Komisija sprejema sklepe z
večino glasov vseh članov.
(3) Predsednik komisije lahko skliče tudi dopisno sejo,
ki poteka v elektronski obliki. Rok za pošiljanje sporočil ne sme biti krajši
od štirih (4) ur in ne daljši od treh (3) dni.
(4) Zakoniti zastopniki in pooblaščeni predstavniki
prijaviteljev ne morejo prisostvovati na sejah komisije za ocenjevanje
projektov.
21. člen
(1) O sejah komisije za ocenjevanje projektov se napravi
zapisnik, ki ga podpišejo prisotni člani komisije in ki obsega:
-       
naziv in sedež RTV SLO;
-       
datum in čas začetka ter konca seje;
-       
imena navzočih ter odsotnih članov komisije;
-       
podatki o delu in sprejetih sklepi komisije.
(2) Vsak član komisije za ocenjevanje projektov ima
pravico do vpogleda v zapisnik in pravico podati na zapisnik ločeno mnenje.
22. člen
(1) Vsak član komisije za ocenjevanje projektov oceni
vse vloge po vseh predpisanih merilih za ocenjevanje.
(2) Vsak član komisije mora svoje ocene pisno utemeljiti
in obrazložiti po posameznih merilih za ocenjevanje.
23. člen
(1) Član komisije za ocenjevanje projektov ne more biti
oseba, ki je kakorkoli poslovno ali osebno vezana na katerega od prijavljenih
projektov, zlasti kot prijavitelj projekta, glavni soavtor, avtor prispevkov,
izvajalec ali drugi sodelujoči pri projektu ali kot član organov prijavitelja.
(2) Člani komisije za ocenjevanje projektov ne smejo
nepooblaščeno dajati informacij o zadevah, ki jih obravnavajo.
24. člen
(1) Član komisije za ocenjevanje projektov je lahko predčasno
razrešen, če:
-       
sam zahteva razrešitev;
-       
se neupravičeno ne udeležuje sej;
-       
ni več zaposlen na RTV SLO;
-       
ne izvršuje svojih nalog oziroma jih ne opravlja strokovno ali v skladu
s predpisi;
-       
nepooblaščeno daje informacije o obravnavanih zadevah;
-       
se ugotovi, da je poslovno ali osebno vezan na katerega od prijavljenih
projektov.
(2) V primeru predčasne razrešitve člana komisije za
ocenjevanje projektov se imenuje novi član komisije.
III.D Ocenjevanje projektov
25. člen
(1) Merila za ocenjevanje projektov, skupaj z
maksimalnim številom prejetih točk pri posameznem merilu in maksimalnim številom
vseh točk, se določijo z vsakokratnim besedilom razpisa.
(2) Pri določitvi meril se praviloma upoštevajo
naslednja izhodišča:
-       
presoja scenarija (npr. tematika, struktura, dramaturški potencial,
privlačnost za ciljno občinstvo);
-       
presoja referenc posameznih soavtorjev (npr. scenarista, glavnega
režiserja, direktorja fotografije, glavnega animatorja);
-       
presoja referenc prijavitelja oziroma producenta (npr. realizirana AV
produkcija, strokovna in finančna kredibilnost);
-       
presoja ustreznosti finančnega načrta realizacije projekta (npr.
finančne konstrukcije in finančnega predračuna, predvidenih in zagotovljenih
virov);
-       
drugo glede na specifike posameznega razpisnega področja.
(3) Z besedilom razpisa se lahko določijo tudi
prednostna merila glede na žanr, vsebino in programske usmeritve RTV SLO.
Prednostno merilo pomeni dodatno število točk, ki jih prejmejo projekti, ki ta
kriterij izpolnjujejo.
26. člen
(1) Pred oblikovanjem končnega poročila oziroma v času
ocenjevanja lahko komisija za ocenjevanje projektov z enim ali več prijavitelji
projektov opravi sestanek z namenom predstavitve ali vizualizacije AV dela ter
podrobnejše pojasnitve postavk projekta.
(2) Prijavitelji na predstavitvi projektov ne smejo
dopolnjevati ali spreminjati vlog.
(3) O sestanku iz tega člena sestavi komisija za
ocenjevanje projektov zapisnik, ki ga podpišejo na sestanku prisotne osebe in
ki obsega:
-       
naziv in sedež RTV SLO;
-       
datum in čas začetka ter konca sestanka;
-       
imena navzočih ter odsotnih članov komisije ter ostalih navzočih oseb;
-       
povzetek predstavitve oziroma ugotovitev komisije.
27. člen
(1) Skupna ocena posameznega projekta se dobi tako, da
se seštevek vseh ocen članov komisije za ocenjevanje projektov pri posameznem
merilu deli s številom članov komisije, ki je merilo ocenilo. Ocene po
posameznih merilih pa se nato seštejejo.
(2) V koprodukcijsko sodelovanje so lahko predlagani le
tisti projekti, katerih skupna ocena je enaka ali presega v razpisu določeno
minimalno število točk. Če noben projekt ne prejme minimalnega števila točk, se
noben projekt ne predlaga v koprodukcijsko sodelovanje. Od projektov, katerih
ocena je enaka ali presega minimalno število točk, pa so v skladu z
razpoložljivimi finančnimi sredstvi izbrani tisti projekti, ki so ocenjeni
najvišje (t.j. od projekta, ki je zbral najvišje število točk, navzdol).
28. člen
(1) Predsednik komisije za ocenjevanje projektov
pripravi po končanem ocenjevanju predlog generalnemu direktorju RTV SLO oziroma
končno poročilo, ki vsebuje točkovno razvrstitev projektov z naslednjimi
podatki po posameznih projektih:
-       
šifro vloge;
-       
naziv prijavitelja;
-       
naslov projekta;
-       
skupno število doseženih točk;
-       
obrazložitev skupne ocene po vseh posameznih merilih;
-       
navedbo o zavrnitvi ali sprejetju v koprodukcijsko sodelovanje;
-       
predlog o višini koprodukcijskega vložka RTV SLO pri projektih, kjer se
predlaga sprejetje v koprodukcijsko sodelovanje;
-       
po prednostnem redu razvrščen rezervni seznam projektov, ki so lahko
sprejeti v koprodukcijsko sodelovanje v primeru sprostitve sredstev.
(2) Višina koprodukcijskega vložka RTV SLO je lahko
največ do maksimalne višine sredstev, ki je za posamezni projekt določena v
razpisu. Komisija za ocenjevanje projektov oblikuje predlog o višini koprodukcijskega
vložka v okviru zaprošenih sredstev, oziroma največ do višine zaprošenih
sredstev, pri čemer upošteva ustreznost finančnega predračuna in finančnega načrta
za predvideno realizacijo projekta ter druge vire financiranja projekta.
(4) Končnemu poročilu se predložijo podpisani
ocenjevalni listi vseh članov komisije za ocenjevanje projektov ter zapisniki
morebitnih sestankov iz 26. člena tega pravilnika.
III.E Odločba
29. člen
(1) Generalni direktor RTV SLO na podlagi predloga
oziroma končnega poročila komisije za ocenjevanje projektov s posamično odločbo
zavrne koprodukcijsko sodelovanje pri vseh projektih, ki ne dosegajo določenega
minimalnega števila točk ali pa te točke dosegajo, vendar zaradi višje
ocenjenih projektov ni več na voljo razpoložljivih sredstev (ti projekti se
lahko uvrstijo na rezervni seznam). Ostali projekti se s posamično odločbo
sprejmejo v koprodukcijsko sodelovanje, pri čemer se določi tudi višina
finančnega koprodukcijskega vložka RTV SLO.
(2) V primeru da koprodukcijsko sodelovanje na podlagi
že izdane odločbe ni bilo realizirano, lahko generalni direktor RTV SLO na
podlagi rezervnega seznama izda novo odločbo o sprejetju prej zavrnjenega
projekta v koprodukcijsko sodelovanje. Z novo odločbo se odpravi in nadomesti
prejšnja odločba o sprejetju v koprodukcijsko sodelovanje.
(3) Zoper odločbo o zavrnitvi in sprejetju v
koprodukcijsko sodelovanje ter sklep o zavrženju vloge je v skladu z zakonom
dovoljena pritožba.
(4) Rezultati razpisa se javno objavijo na spletnih
straneh RTV SLO.
30. člen
Generalni direktor RTV SLO ne izda odločbe, če se ugotovi, da
je v postopku prišlo do bistvenih kršitev postopka, očitne kršitve meril
ocenjevanja ali predlogov, ki ne izpolnjujejo pogojev javnega razpisa.
Generalni direktor RTV SLO v tem primeru zahteva odpravo napak in/ali ponovno
ocenjevanje.
31. člen
(1) Pismo o nameri (t.i. »Letter of Intent«) se v
postopku javnega razpisa in do izdaje posamične odločbe ne more izdati.
Prijavitelju se lahko na zahtevo izda potrdilo o kandidiranju posameznega projekta
na javnem razpisu in o stanju razpisnega postopka.
(2) Potrditveno pismo (t.i. »Letter of Confirmation«),
da RTV SLO sodeluje pri projektu z določenim koprodukcijskim vložkom, se lahko
izda po sklenitvi koprodukcijske pogodbe.
(3) Pismo o nameri in potrditveno pismo se lahko izdata
tudi v angleškem jeziku. Pismo o nameri izda generalni direktor RTV SLO,
potrditveno pismo pa lahko izda tudi skrbnik koprodukcijske pogodbe.
IV. KOPRODUKCIJSKA POGODBA IN SPREMLJANJE REALIZACIJE
PROJEKTA
32. člen
(1) Na podlagi dokončne odločbe o sprejetju projekta v
koprodukcijsko sodelovanje se sklene koprodukcijska pogodba, s katero se
uredijo medsebojne pravice in obveznosti RTV SLO in prijavitelja.
(2) Pred sklenitvijo koprodukcijske pogodbe lahko RTV
SLO povabi prijavitelja izbranega projekta na uskladitev tistih določil
pogodbe, ki jih je treba prilagoditi posebnostim posameznega projekta. O
usklajevanju se napravi zapisnik.
(3) RTV SLO pisno pozove prijavitelje izbranih projektov
k sklenitvi koprodukcijske pogodbe. Če se prijavitelj v roku petnajst (15) dni
po vročitvi poziva ne odzove, oziroma če v tem roku ne podpiše predlagane
pogodbe, se šteje, da je odstopil od realizacije projekta z RTV SLO, da pogodba
ni sklenjena in da je RTV SLO prosta obveznosti, ki bi zanjo izhajale iz
odločbe, na kar mora biti prijavitelj v pozivu posebej opozorjen. Rok za podpis
pogodbe se lahko enkrat podaljša, če prijavitelj v roku petnajst (15) dni od
vročitve poziva pisno sporoči RTV SLO objektivne in utemeljene razloge za podaljšanje
roka.
33. člen
Koprodukcijska pogodba vsebuje zlasti naslednje sestavine:
-       
pogodbeni stranki;
-       
predmet pogodbe in podatke o AV delu;
-       
finančno konstrukcijo projekta;
-       
način pridobivanja novih koproducentov in ostalih financerjev pri
projektu;
-       
pogoje in dinamiko izplačevanja finančnih sredstev RTV SLO, skupaj s
sredstvi finančnega zavarovanja;
-       
rok dokončanja in izročitve AV dela ter drugih obveznih materialov;
-       
določitev končnih deležev na dokončanem AV delu;
-       
materialne pravice na dokončanem AV delu;
-       
delitev prihodka iz naslova uporabe in razpolaganja z materialnimi
pravicami;
-       
določilo o javni priobčitvi dokončanega AV dela v medijih RTV SLO;
-       
način spremljanja realizacije projekta;
-       
določbe o reviziji projekta;
-       
sankcije za primer kršitev pogodbenih določil (npr. pogodbene kazni za
primer zamud pri izpolnitvi obveznosti);
-       
načine prenehanja pogodbe;
-       
skrbnike pogodbe;
-       
obvezne sestavine po predpisih.
34. člen
(1) Izplačila na podlagi sklenjene koprodukcijske
pogodbe se praviloma opravijo po obrokih. Prvi obrok se lahko izplača šele po
podpisu pogodbe in predložitvi ustrezne listine o zavarovanju za dobro izvedbo
pogodbenih obveznosti.
(2) RTV SLO izplača posamezni obrok po pregledu in
potrditvi predloženega in ustrezno dokumentiranega obračuna le, če je prijavitelj
izpolnil vse svoje pogodbene obveznosti.
(3) Ne glede na pogodbeno določeno višino finančnih
sredstev, ki jih lahko projekt prejme od RTV SLO, lahko RTV SLO izplača le
toliko finančnih sredstev, za kolikor je prijavitelj z verodostojno
dokumentacijo izkazal upravičene stroške, nastale pri aktivnostih v zvezi z
realizacijo projekta.
(4) Posamezne sklope predračuna projekta lahko
prijavitelji brez soglasja RTV SLO spreminjajo za največ petnajst (15)
odstotkov, pod pogojem da ostane višina vložka RTV SLO nespremenjena. Za vse
ostale spremembe predračuna projekta mora prijavitelj pridobiti predhodno
soglasje RTV SLO.
(5) Vrsto in vsebino upravičenih stroškov pri projektu,
ki jih lahko prizna in krije RTV SLO, ter način izkazovanja in pogoje za
njihovo priznavanje urejajo posebna pravila, ki se štejejo kot priloga k temu
pravilniku.
35. člen
(1) RTV SLO ima pravico spremljati izvajanje projektov v
vseh fazah realizacije in tudi po dokončanju projekta, vključno s pravico do
vpogleda v celotno projektno dokumentacijo, ki jo je prijavitelj dolžan voditi
in ustrezno hraniti. RTV SLO ima pravico spremljati tudi promocijo in
izkoriščanje (eksploatacijo) dokončanega AV dela.
(2) Za vsak zaključen projekt, pri katerem višina vložka
RTV SLO presega 20.000,00 EUR, mora biti v šestih (6) mesecih od dokončanja AV
dela izvedena revizija, ki jo opravi pooblaščena revizijska družba. RTV SLO
krije stroške revizije v skladu s svojim koprodukcijskim deležem. Pri
projektih, pri katerih višina vložka RTV SLO ne presega 20.000,00 EUR, pa RTV
SLO lahko opravi ali naroči revizijo na lastne stroške. RTV SLO lahko na lastne
stroške opravi ali naroči tudi revizijo izkoriščanja (eksploatacije) AV dela,
vključno s prihodki in odhodki iz tega naslova.
(3) V primeru da se pri opravljeni reviziji ali drugače
ugotovijo nepravilnosti, neizpolnjene pogodbene obveznosti ali neupravičena
izplačila finančnih sredstev, zahteva RTV SLO od prijavitelja izpolnitev
pogodbenih obveznosti, vračilo neupravičeno izplačanih finančnih sredstev,
povrnitev morebiti nastale škode in/ali druge popravljalne ukrepe.
36. člen
(1) RTV SLO lahko odstopi od koprodukcijske pogodbe še
zlasti zaradi:
-       
kršitev ali neizpolnjevanja pogodbenih obveznosti;
-       
odstopanj od dokumentacije projekta;
-       
onemogočanja spremljanja projekta;
-       
predložitve napačnih podatkov;
-       
nenamenske ali nepravilne porabe sredstev;
-       
plačilne nelikvidnosti prijavitelja in/ali uvedbe postopka prenehanja
prijavitelja in
-       
kadar postane očitno, da prijavitelj ne bo dokončal AV dela v določenem
roku ali da AV delo ne bo dokončano v skladu s pogodbenimi določili.
(2) Če RTV SLO odstopi od koprodukcijske pogodbe, mora
prijavitelj vrniti RTV SLO vsa že izplačana sredstva, skupaj z zakonskimi
zamudnimi obrestmi od dneva posameznega izplačila dalje.
37. člen
(1) Celovečerna (dolžine nad sedemdeset (70) minut) in
animirana AV dela morajo biti realizirana oziroma dokončana najkasneje v roku
dveh (2) let od podpisa koprodukcijske pogodbe, ostala AV dela pa najkasneje v
roku enega (1) leta od podpisa koprodukcijske pogodbe.
(2) RTV SLO pridobi materialne pravice na AV delih ob
njihovem dokončanju, skladno s koprodukcijsko pogodbo. Dokončana AV dela se
priobčijo javnosti v medijih RTV SLO. Uporaba oziroma razpolaganje s
posameznimi materialnimi pravicami se na utemeljen pisni predlog prijavitelja
in predložitev načrta izkoriščanja (eksploatacije) AV dela lahko zadrži največ
do enega (1) leta. Prijavitelj mora poskrbeti za javno kinematografsko
prikazovanje AV dela v Republiki Sloveniji, ki se mora praviloma zaključiti
najkasneje v roku enega (1) leta od dokončanja AV dela.
V. PREHODNE IN KONČNE DOLOČBE
38. člen
(1) Z dnem ko začne veljati ta pravilnik, preneha
veljati Pravilnik o izvajanju postopka javnega razpisa Radiotelevizije
Slovenija za izdelavo filmov neodvisnih producentov za javno kinematografsko
predvajanje (Uradni list RS, št. 92/14).
(2) Razpisni postopki, ki so se začeli pred
uveljavitvijo tega pravilnika, se dokončajo v skladu z veljavnimi predpisi v
času objave javnega razpisa.
(3) Pravila, ki se nanašajo na upravičene stroške pri
projektu, se smiselno uporabljajo tudi za druge avdiovizualne projekte, pri
katerih RTV SLO sodeluje z zunanjimi producenti, v kolikor posebna pravila ne
določajo drugače.
(4) Ta pravilnik začne veljati naslednji dan po objavi v
Uradnem listu Republike Slovenije.
Ljubljana, dne 13. septembra
2016
mag. Marko Filli l.r.
v.d. generalnega direktorja
RTV Slovenija

Priloga: Upravičeni
stroški pri avdiovizualnih projektih Radiotelevizije Slovenija