I. UVODNE DOLOČBE
1. člen
(vsebina)
(1) Ta uredba določa način sodelovanja med
Javnim zavodom Hiša za otroke (v nadaljnjem besedilu: zavod) in drugimi
udeleženci pri obravnavi mladoletnih oškodovancev in prič v predkazenskem in
kazenskem postopku in mladoletnikov, ki še niso stari osemnajst let, zoper
katere teče predkazenski ali kazenski postopek (v nadaljnjem besedilu: otrok).
(2) Drugi udeleženci iz prejšnjega odstavka
so udeleženci po zakonu, ki ureja kazenski postopek, centri za socialno delo,
izvajalci zdravstvene dejavnosti, ki izvajajo telesni pregled otroka v hiši za
otroke, vzgojno-izobraževalni zavodi, nevladne organizacije in drugi
strokovnjaki, ki se ukvarjajo z otroki.
(3) Sodelovanje po tej uredbi pomeni
medsebojno obveščanje, usklajevanje in poročanje.
(4) Zavod druge udeležence redno seznanja s
sprejetimi standardi in protokoli, ki se v skladu z načeli celostne obravnave
otrok v hiši za otroke uporabljajo v zavodu.
II. SODELOVANJE MED ZAVODOM IN SODIŠČEM
2. člen
(posredovanje podatkov, s katerimi
upravlja zavod)
(1) Če sodišče pri odločanju, ali naj se v
konkretnem primeru zagotovi celostna obravnava otroka v hiši za otroke,
potrebuje podatek, s katerim upravlja zavod, mu ga mora zavod na njegovo
zaprosilo posredovati brez odlašanja.
(2) Če sodišče odloči, da naj se v primeru
otroka, ki je mladoletni oškodovanec ali priča v predkazenskem in kazenskem
postopku glede določenih kaznivih dejanj, zagotovi celostna obravnava otroka v
hiši za otroke, mu mora zavod sporočiti razpoložljive termine v časovnem
okviru, ki ga določi sodišče.
(3) Če sodišče meni, da bi bilo v največjo
korist otroka, ki je mladoletni oškodovanec ali priča v predkazenskem in
kazenskem postopku glede drugega kaznivega dejanja, ali ki je mladoletnik, ki
še ni star osemnajst let, zoper katerega teče predkazenski in kazenski
postopek, da bi se zagotovila celostna obravnava otroka v hiši za otroke, zavod
sodišču sporoči svoje kadrovske, prostorske in časovne možnosti v časovnem
okviru, ki ga v zaprosilu opredeli sodišče.
3. člen
(priprave na zaslišanje)
(1) O odredbi, času in kraju
pripravljalnega sestanka sodišče obvesti zavod na način, ki ga v skladu z
zakonom, ki ureja kazenski postopek, šteje za primernega.
(2) Če sodišče odloči, da otroka vabi na
zaslišanje zavod, zavod določi otroku dodeljenega svetovalca, ki stori vse
potrebno za udeležbo otroka na zaslišanju.
4. člen
(telesni pregled otroka)
Če sodišče odloči, da se telesni pregled
otroka izvede v hiši za otroke, mu mora zavod sporočiti razpoložljive termine v
časovnem okviru, ki ga določi sodišče.
5. člen
(drugo izvedenstvo)
Zavod lahko daje sodnemu izvedencu, ki ga
odredi sodišče, na razpolago prostore za potrebe izdelave drugih izvedenskih
mnenj za otroka, obravnavanega v zavodu, če se s tem ne ovira izvajanje
dejavnosti zavoda.
6. člen
(protokol o načinu zaslišanja otroka in
strokovnih standardih v hiši za otroke)
Protokol, ki vsebuje priporočila za
poenoteno in strokovno izvajanje zaslišanj otrok v hiši za otroke in strokovne
standarde sodelovanja med udeleženci pri tem, na predlog strokovnega sveta
sprejme svet zavoda in ga objavi na spletni strani zavoda.
III. SODELOVANJE MED ZAVODOM IN DRŽAVNIM TOŽILSTVOM
7. člen
(posredovanje podatkov, s katerimi upravlja
zavod)
Če državni tožilec pri svojem delu
potrebuje podatek o tem, ali in če da, kdaj je bil otrok že obravnavan v
zavodu, mu ga mora zavod na njegovo zaprosilo posredovati brez odlašanja. 
IV. SODELOVANJE MED ZAVODOM IN POLICIJO
8. člen
(zbiranje obvestil in opravljanje drugih
nalog policije v predkazenskem postopku v hiši za otroke)
(1) Če policija meni, da bi bilo treba za
uspešno izvedbo predkazenskega postopka zbiranje obvestil in drugih nalog
policije po zakonu, ki ureja kazenski postopek, zaradi varstva največjih
koristi otroka, ki je mladoletni oškodovanec ali priča v predkazenskem
postopku, ali ki je mladoletnik, ki še ni star osemnajst let, zoper njega pa
teče predkazenski postopek, naloge izvesti v hiši za otroke, zaprosi zavod za
uporabo prostorov in drugo potrebno pomoč ter v zaprosilu opredeli, ali
potrebuje prostore za izvedbo zbiranja obvestil ali tudi prostore za telesni
pregled otroka in kakšno tehnično podporo zavoda bi potrebovala ter časovni
okvir za izvedbo nalog v zavodu. 
(2) Zavod v izdanem soglasju opredeli
pogoje in način za izvedbo predlaganih nalog policije iz prejšnjega odstavka
tako, da ob upoštevanju svojih kadrovskih, prostorskih in časovnih možnosti
poskrbi, da se v časovnem okviru, ki ga v zaprosilu opredeli policija, ne ovira
dejavnosti zavoda. 
9. člen
(posredovanje podatkov, s katerimi
upravlja zavod)
Če policija pri svojem delu potrebuje
podatek, s katerim upravlja zavod, o tem, ali in če da, kdaj je bil otrok že
obravnavan v zavodu, kot tudi če potrebuje podatke v zvezi z drugimi
okoliščinami, ki bi lahko bile koristne za uspešno izvedbo predkazenskega ali
kazenskega postopka, ji jih mora zavod na njeno zaprosilo brez odlašanja
posredovati v pisnem poročilu. 
V. SODELOVANJE MED ZAVODOM IN CENTROM ZA SOCIALNO DELO 
10. člen
(zagotavljanje udeležbe otroka na
zaslišanju)
Zavod v dogovoru z udeleženci stori vse
potrebno, da je otrok prisoten na zaslišanju oziroma telesnem pregledu, in v ta
namen sodeluje predvsem s centrom za socialno delo, zakonitim zastopnikom
otroka in policijo. 
11. člen
(obveščanje centra za socialno delo)
Zavod obvesti center za socialno delo o
začetku nudenja psihosocialne pomoči in zaključku obravnave ter o morebitni
nadaljnji obravnavi zunaj zavoda. 
12. člen
(izvedba nalog centra za socialno delo v
hiši za otroke)
(1) Če center za socialno delo meni, da bi
bilo treba za uspešno izvedbo njegovih nalog po predpisih, ki urejajo socialno
varstvo, zaradi varstva največjih koristi otroka, ki je mladoletni oškodovanec
ali priča v predkazenskem postopku, ali ki je mladoletnik, ki še ni star
osemnajst let, zoper njega pa teče predkazenski postopek, te naloge izvesti v
hiši za otroke, zaprosi zavod za uporabo prostorov in drugo potrebno pomoč in
opredeli, kakšno tehnično podporo zavoda bi potreboval ter časovni okvir za
izvedbo nalog v zavodu. 
(2) Zavod v izdanem soglasju opredeli
pogoje in način za izvedbo predlaganih nalog centra za socialno delo tako, da
ob upoštevanju svojih kadrovskih, prostorskih in časovnih možnosti poskrbi, da
se v časovnem okviru, ki ga v zaprosilu opredeli center za socialno delo, ne
ovira dejavnosti zavoda. 
13. člen
(posredovanje podatkov s katerimi upravlja
zavod)
Če center za socialno delo pri svojem delu
potrebuje podatek, s katerim upravlja zavod, o tem, ali, in če da, kdaj je bil
otrok že obravnavan v zavodu, kot tudi če potrebuje podatke v zvezi drugimi
okoliščinami, ki bi lahko bile koristne za uspešno izvedbo nalog centra za
socialno delo, mu jih mora zavod na njegovo zaprosilo brez odlašanja
posredovati v pisnem poročilu. 
VI. SODELOVANJE MED ZAVODOM IN IZVAJALCI ZDRAVSTVENE
DEJAVNOSTI 
14. člen
(zagotavljanje pogojev za telesni pregled
otroka v zavodu)
(1) Zavod zagotavlja pogoje za izvajanje
telesnega pregleda otroka v hiši za otroke tako, da je zagotovljena skrbna in
obzirna obravnava otroka brez odlašanja. 
(2) Pogoji iz prejšnjega odstavka
vključujejo tudi pomoč dodeljenega svetovalca, ki nudi krizno podporo otroku
pred telesnim pregledom in po njem. 
(3) Zavod vzdržuje prostor in opremo za
nemoteno izvajanje telesnih pregledov otrok in zagotavlja tehnične možnosti za
čim bolj natančno ugotavljanje in evidentiranje poškodb. 
15. člen
(protokol o načinu telesnega pregleda
otroka in strokovnih standardih v hiši za otroke)
(1) Zavod sprejme protokol, ki vsebuje
priporočila za poenoteno in strokovno izvajanje telesnega pregleda otroka v
zavodu, obliko in vsebino obvestila o stanju oziroma o poškodbi (anamneza, opis
poškodb, diagnoza) in strokovne standarde sodelovanja med udeleženci pri tem. 
(2) Zavod poskrbi, da so zdravnik, ki bo
opravil telesni pregled otroka, in medicinsko osebje, ki bo pri tem sodelovalo,
seznanjeni s protokoli in standardi sodelovanja iz prejšnjega odstavka. 
VII. SODELOVANJE MED ZAVODOM IN ORGANIZACIJAMI Z NAMENOM
IZVAJANJA KRIZNE PODPORE IN PSIHOSOCIALNE POMOČI TER IZVAJANJA USPOSABLJANJ V
ZAVODU
16. člen
(sodelovanje med zavodom in organizacijami,
ki nudijo pomoč)
Organizacije, ki nudijo pomoč, zlasti
centri za socialno delo, izvajalci zdravstvene dejavnosti in drugi strokovnjaki
ter nevladne organizacije, sodelujejo z zavodom na način, ki zavodu omogoča
učinkovito izvajanje krizne podpore in psihosocialne pomoči brez nepotrebnega
odlašanja. 
17. člen
(sodelovanje med zavodom in vzgojno-izobraževalnimi
zavodi)
(1) Zavod in vzgojno-izobraževalni zavod, kateremu
je otrok zaupan v vzgojo, varstvo oziroma izobraževanje, v okviru krizne
podpore in psihosocialne pomoči otroku sodelujeta z namenom ustreznih
prilagoditev v vzgojno-izobraževalnem procesu. 
(2) Določbe tega poglavja se uporabljajo
tudi za sodelovanje zavoda s prevzgojnim domom. 
18. člen
(sodelovanje organizacij in strokovnjakov
pri usposabljanju v zavodu)
Zavod pri izvajanju rednih usposabljanj ter
multidisciplinarnih in medinstitucionalnih usposabljanj sodeluje z državnimi
organi, nevladnimi organizacijami,
izobraževalnimi in raziskovalnimi organizacijami ter drugimi strokovnjaki in
spodbuja udeležbo zainteresirane javnosti na usposabljanjih, ki jih organizira
zavod.
VIII. PREHODNA IN KONČNA DOLOČBA
19. člen
(zaslišanje otrok v hiši za otroke v prehodnem
obdobju)
(1) Če zavod v konkretni zadevi v prehodnem
obdobju po 42. členu Zakona o zaščiti otrok v kazenskem postopku in njihovi
celostni obravnavi v hiši za otroke (Uradni list RS, št. 54/21; v nadaljnjem
besedilu: ZZOKPOHO) ugotovi, da nima na voljo strokovnjaka, ki bi izvedel
zaslišanje otroka, o tem brez odlašanja obvesti policijo in jo zaprosi za
posredovanje seznama usposobljenih uradnih oseb policije.
(2) Na podlagi takšnega obvestila policija
v najkrajšem možnem času sestavi seznam uradnih oseb policije, ki izpolnjujejo
pogoje iz 42. člena ZZOKPOHO, ki so nepristranske v konkretni zadevi in so po
oceni policije glede na njihove delovne obveznosti, obremenitve in druge
okoliščine primerne za izvajanje tega pooblastila. Kot nepristranska se šteje
uradna oseba policije, ki v konkretni zadevi predhodno ni zbirala obvestil ali
opravljala drugih nalog policije v predkazenskem postopku, ki v drugi zadevi ni
predhodno zbirala obvestil ali opravljala drugih nalog policije v predkazenskem
postopku v povezavi z osebami v konkretni zadevi in ki ni z osebami v konkretni
zadevi sorodstveno ali prijateljsko povezana.
(3) Seznam uradnih oseb policije iz
prejšnjega odstavka policija posreduje zavodu skupaj z njihovimi kontaktnimi
podatki.
(4) Uradno osebo policije s prejetega
seznama določi direktor zavoda.
(5) Uradni osebi policije iz prejšnjega
odstavka policija omogoči sodelovanje z zavodom.
(6) Zavod uradni osebi policije, ki jo je
določil za zaslišanje otroka, nudi potrebno pomoč za izvedbo zaslišanja. Uradna
oseba policije in zavod se o načinu pomoči dogovorita neposredno.
(7) Policija za komunikacijo z zavodom na
podlagi prvega in tretjega odstavka tega člena imenuje stalno kontaktno osebo.
20. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00704-357/2022
Ljubljana, dne 19. oktobra 2022
EVA 2021-2030-0042
Vlada Republike Slovenije
dr. Robert Golob
predsednik