I. SPLOŠNE DOLOČBE
1. člen
(predmet in dolžnost izvajanja uredbe)
(1) Ta uredba ureja upravno poslovanje organov državne
uprave, organov samoupravnih lokalnih skupnosti ter drugih pravnih in fizičnih
oseb, če na podlagi javnih pooblastil opravljajo upravne naloge (v nadaljnjem
besedilu: organ) in ni s to uredbo določeno drugače.
(2) Ta uredba ureja poslovanje in zagotavljanje javnosti
dela, upravljanje dokumentarnega gradiva, posebne primere krajevne
pristojnosti, uradna dejanja, uradne zgradbe, prostore in opremo ter
zagotavljanje varnosti in nadzor nad izvajanjem uredbe.
(3) Ne glede na določbo prvega odstavka tega člena se
določijo naslednje izjeme:
1.     
določbe 63. člena te uredbe (razen 5. in 6. točke) veljajo za
organe državne uprave;
2.     
določbe, ki urejajo komuniciranje organa z javnostmi, poslovni čas in
uradne ure, ter določbe, ki se nanašajo na uradne zgradbe, prostore in opremo
ter zagotavljanje varnosti, se ne uporabljajo za organe samoupravnih lokalnih
skupnosti;
3.     
določbe, ki urejajo komuniciranje organa z javnostmi, poslovni čas in
uradne ure, ter določbe, ki se nanašajo na uradne zgradbe, prostore in opremo,
se ne uporabljajo za predstavništva Republike Slovenije v tujini;
4.     
določbe, ki urejajo uporabo uradnega jezika, se ne uporabljajo pri
poslovanju in komuniciranju s tujimi fizičnimi in pravnimi osebami, ki potekata
v skladu s pravili tujega ali mednarodnega prava, ustaljenimi mednarodnimi
običaji ali na ustaljen način v mednarodni skupnosti (na primer diplomatska
korespondenca, diplomatski protokol).
2. člen
(obveznost dokumentiranja in evidentiranja)
Pri opravljanju upravnih nalog organi dokumentirajo
opravljeno delo in ga evidentirajo v evidenci dokumentarnega gradiva.
3. člen
(enakost elektronske in fizične oblike dokumentarnega
gradiva)
Določila te uredbe, ki veljajo za dokumentarno gradivo, se
uporabljajo ne glede na to, ali je gradivo v elektronski ali fizični obliki.
4. člen
(poslovanje v elektronski obliki)
(1) Organi med seboj poslujejo z dokumenti v elektronski
obliki, če z uredbo ni določeno drugače.
(2) Organ posluje z dokumenti v elektronski obliki prek
svojega uradnega elektronskega naslova.
(3) Organ lahko izjemoma uporablja posebne elektronske
naslove, če to zahtevajo pravila sodelovanja v mednarodnih projektih.
5. člen
(poslovanje v jezikih italijanske in madžarske narodne
skupnosti)
Na območjih samoupravnih lokalnih skupnosti, kjer sta poleg
slovenskega jezika uradna jezika tudi italijanski oziroma madžarski jezik, so
sestavine dokumentov, žigi organa in obrazci tudi v italijanskem oziroma
madžarskem jeziku.
6. člen
(pomen izrazov)
Izrazi, uporabljeni v tej uredbi, pomenijo:
1.     
dokument je izviren ali reproduciran (pisan, risan, tiskan, fotografiran,
fotokopiran, fonografski, v elektronski obliki ali kako drugače zapisan) zapis,
ki je bil prejet ali je nastal pri delu organa in je pomemben za njegovo
poslovanje;
2.     
dokument v elektronski obliki je dokument, ki je zapisan v digitalni ali
analogni obliki;
3.     
elektronska kopija ali elektronski prepis dokumenta v fizični obliki je
dokument, ki je nastal s skeniranjem ali drugačno pretvorbo dokumenta v fizični
obliki v elektronsko obliko;
3.a  elektronski podpis je kvalificirani elektronski
podpis po Uredbi (EU) št. 910/2014 Evropskega parlamenta in Sveta o elektronski
identifikaciji in storitvah zaupanja za elektronske transakcije na notranjem
trgu in o razveljavitvi Direktive 1999/93/ES;
4.     
evidentiranje je vnos dokumentov ali podatkov o dokumentih v evidenco
dokumentarnega gradiva;
5.     
fizična kopija ali fizični prepis dokumenta v elektronski obliki je
natisnjen ali drugače pretvorjen dokument iz elektronske oblike v fizično
obliko;
6.     
fizična kopija ali fizični prepis dokumenta v fizični obliki je
fotokopija, računalniški izpis ali drugače podvojen dokument dokumenta v
fizični obliki;
7.     
informacijski sistem za vodenje evidence dokumentarnega gradiva je
skupek informacijskih sistemov, ki so potrebni za vodenje evidence
dokumentarnega gradiva;
8.     
informacijski sistem za oddajo vlog je informacijski sistem za sprejem
vlog, vročanje in obveščanje v delu, v katerem informacijski sistem za sprejem
vlog, vročanje in obveščanje zagotavlja oddajo elektronskih vlog;
9.     
informacijski sistem za vročanje je informacijski sistem za sprejem
vlog, vročanje in obveščanje v delu, v katerem informacijski sistem za sprejem
vlog, vročanje in obveščanje zagotavlja vročanje po elektronski poti;
10.  
izhodni dokument je dokument, ki je nastal pri delu organa in ga je
organ poslal drugemu naslovniku;
11.  
izjemne okoliščine so primeri višje sile, ki je že nastopila (epidemija,
potres, požar, poplava in druge naravne nesreče) ali se neposredno pričakuje,
in drugi primeri, ko so ogrožena človeška življenja in zdravje ljudi ali je
treba preprečiti materialno škodo, ki grozi organu;
12.  
izvirnik dokumenta je dokument v obliki, v kateri je bil izdan oziroma
podpisan;
13.  
lastni dokument je dokument, ki je nastal pri delu organa in ga organ ni
poslal drugemu naslovniku;
14.  
območna enota organa je notranja organizacijska enota organa, ki je
organizirana po teritorialnem načelu zunaj sedeža organa;
15.  
pisarniška odredba je napotilo za poslovanje z dokumentarnim gradivom;
16.  
pošta je zapis ali stvar, ki jo na kakršen koli način prejmejo organi;
17.  
sprejemni prostor je uradni prostor organa, ki je namenjen za splošno
poslovanje s strankami;
18.  
številka dokumenta je evidenčna oznaka dokumenta, ki je sestavljena iz
številke zadeve in zaporedne številke dokumenta v okviru zadeve;
19.  
številka zadeve je evidenčna oznaka zadeve, ki je sestavljena iz
klasifikacijskega znaka, zaporedne številke zadeve v okviru tega znaka in
štirimestne letnice nastanka zadeve;
20.  
varnostni dogodek je dogodek, ob katerem je ali bi lahko bilo ogroženo
življenje ali osebna varnost ljudi, varnost premoženja, ali ki krši pravila
zagotavljanja varnosti;
21.  
varovani podatki so osebni podatki, davčne tajnosti, tajni podatki,
poslovne skrivnosti in drugi podatki, katerih razkritje tretjim osebam bi
povzročilo škodo organom, potekom uradnih postopkov ali osebam, na katere se
podatki nanašajo;
22.  
vhodni dokument je dokument, ki ga je organ prejel;
23.  
zadeva je celota vseh dokumentov, ki se nanašajo na isto vsebinsko
vprašanje ali nalogo;
24.  
zaznamek je zapis dejanja poslovanja, ki ima lahko posledice za
nadaljnje poslovanje.
II. POSLOVANJE IN ZAGOTAVLJANJE JAVNOSTI DELA
1. Zagotavljanje splošnih informacij
7. člen
(pomen splošnih informacij)
(1) Splošne informacije so informacije o načinu
poslovanja organa pri odločanju o upravnih zadevah in izdajanju potrdil,
pojasnila v zvezi z uresničevanjem pravic, obveznosti in pravnih koristi ter
pojasnila v zvezi z drugimi upravnimi storitvami in o načinu poslovanja organa
pri izvajanju upravnih nalog. Splošne informacije se ne nanašajo na potek
oziroma stanje konkretnega upravnega ali drugega postopka.
(2) Splošne informacije v zvezi z upravnimi storitvami,
ki se opravijo na vlogo stranke, obsegajo zlasti podatke o tem:
1.     
kakšni so pogoji za pridobitev pravice;
2.     
kje in po kakšnem postopku lahko stranka pridobi pravico;
3.     
kaj je treba priložiti vlogi;
4.     
kolikšna je višina upravne takse in morebitnih drugih plačil ter kako se
plačilo lahko izvede.
8. člen
(zagotavljanje splošnih informacij)
(1) Organ zagotavlja splošne informacije brezplačno
vsakomur  po svetovalcu za pomoč strankam ali po drugih javnih uslužbencih in
po svetovnem spletu, lahko pa tudi v obliki pisnih informacij (brošure, zloženke,
zgoščenke in podobno), ki so strankam dostopne v sprejemnih prostorih in na
drugih ustreznih mestih.
(2) Če v istem objektu posluje več organov, lahko
organizirajo skupno podajanje splošnih informacij.
(3) Svetovalec za pomoč strankam daje splošne
informacije v sprejemnem prostoru oziroma drugem primernem prostoru, ki je
ustrezno označen.
(4) Organ na vidnem mestu in na spletni strani objavi
imena,telefonske številke, naslove elektronske pošte in lokacijo javnih
uslužbencev, ki zagotavljajo splošne informacije.
(5) Javni uslužbenci iz prvega odstavka tega člena
stranki zagotovijo individualno obravnavo. Če to ni mogoče, je obravnava zagotovljena
v vidno označenem polju diskretnosti.
9. člen
(objava seznama uradnih oseb)
(1) Organ na oglasni deski organa in na svoji spletni
strani objavi seznam uradnih oseb, ki so v skladu z zakonom pooblaščene za
vodenje upravnega postopka in odločanje v upravni zadevi.
(2) Seznam vsebuje osebno ime in naziv uradne osebe, ki
je v skladu z zakonom pooblaščena za odločanje o upravnih zadevah in za dejanja
v postopku pred odločbo, ter pooblastila, ki jih ima ta uradna oseba.
10. člen
(izkazovanje uradnih oseb)
Javni uslužbenci se pri poslovanju s strankami izkazujejo z
identifikacijsko priponko ali tablico, na kateri sta osebno ime in naziv, ali
svojo identiteto izkazujejo kako drugače.
2. Zagotavljanje javnosti dela
11. člen
(obveščanje javnosti)
(1) Pri obveščanju javnosti se spoštujejo predpisi o
varovanju podatkov, pri čemer se varujejo tudi ugled, zasebnost ter poslovni
interesi fizičnih in pravnih oseb.
(2) O posamičnih odločitvah organa se javnost lahko
obvešča šele po njihovi vročitvi strankam.
(3) Če javni uslužbenec v javnosti nastopa kot
predstavnik organa, mora izraziti stališče organa.
12. člen
(obveščanje in spremljanje poročanja medijev)
(1) Organi spremljajo poročanje medijev na svojem
področju in obveščajo javnost o svojem delu.
(2) Za odnose z javnostmi skrbi predstojnik ali
pooblaščene osebe v skladu s pravili, ki jih določi predstojnik.
(3) Če organ ugotovi, da v mediju objavljena informacija
ni v skladu z obvestilom, ki ga je javnosti poslal organ, ali da je bila z v
medijih objavljeno informacijo prizadeta pravica ali interes organa,
predstojnik v skladu s predpisi zahteva objavo popravka ali odgovora.
3. Uradni elektronski naslov organa
13. člen
(uradni elektronski poštni naslov organa)
(1) Organ na svoji spletni strani objavi svoj uradni
elektronski poštni naslov (v nadaljnjem besedilu: uradni elektronski naslov
organa).
(2) Organ zagotovi sprotno pregledovanje pošte, prejete
na uradni elektronski naslov organa.
4. Zagotavljanje odzivnosti
14. člen
(podajanje pripomb strank)
(1) Stranka poda svoje predloge, pripombe, kritike glede
kakovosti poslovanja organa s strankami (v nadaljnjem besedilu: pripombe
strank) pisno, ustno ali z zapisom v knjigo pripomb in pohval, ki je v
sprejemnem prostoru organa ali drugem primernem prostoru organa. Javni
uslužbenec stranki na njeno zahtevo omogoči zapis v knjigo pripomb in pohval.
(2) V poslovnih prostorih, kjer potekajo uradne ure s
strankami, je vidno označeno, kje je knjiga iz prejšnjega odstavka.
(3) Oblika knjige pripomb in pohval je določena v
prilogi 1, ki je sestavni del te uredbe.
15. člen
(obravnavanje pripomb strank in odgovarjanje nanje)
(1) Pripombe strank organ obravnava in nanje odgovori najpozneje
v 15 dneh po prejemu, če razpolaga s strankinim osebnim imenom in naslovom.
(2) Če stranka ni zadovoljna z odgovorom, se lahko obrne
na organ, ki izvaja nadzor nad organom, ki je podal odgovor. Ta možnost se v
odgovoru posebej navede. Za odgovor na to vlogo veljajo roki iz prejšnjega
odstavka.
16. člen
(ugotavljanje zadovoljstva strank)
Organi državne uprave, ki poslujejo s strankami, ugotavljajo zadovoljstvo
strank glede poslovanja z njimi najmanj vsaki dve leti na podlagi metodologije,
ki jo objavi minister na spletnih straneh ministrstva, pristojnega za javno
upravo.
17. člen
(odgovarjanje na prejete dopise)
(1) Organ odgovori na vse dopise, iz katerih je mogoče
razbrati pričakovanje odgovora organa in identiteto pošiljatelja, razen če se
vsebina dopisa nanaša na postopek, ki se še vodi pri organu, če je dopis
šikanozen ali če je organ pošiljatelju na bistveno podobno vprašanje že
odgovoril.
(2) Organ odgovori najpozneje v 15 dneh po prejemu
dokumenta. Odgovor pošlje pošiljatelju na naslov, ki izhaja iz dopisa.
(3) Organ lahko odgovor objavi anonimizirano na
svetovnem spletu.
(4) Za zahtevnejše zadeve organ v tem roku pošiljatelju
pošlje vsaj obvestilo o nadaljnjem postopanju in roku, ki ga je mogoče
pričakovati za pripravo odgovora.
(5) Če je v vsebinsko bistveno podobni zadevi organ že
objavil anonimiziran odgovor, organ v tem delu pošiljatelja napoti na ta
odgovor.
5. Poslovanje s strankami v posamičnih zadevah
18. člen
(obveznost sprejema vloge)
(1) Organ sprejme vlogo, naslovljeno na organ.
(2) Sprejema vloge se ne sme pogojevati s predložitvijo
priloge v obliki javne listine o dejstvu iz uradne evidence.
19. člen
(sprejemanje vlog)
(1) Javni uslužbenci vložnikom pomagajo pri vlaganju
vlog, vloge pregledujejo in opozarjajo na morebitne nepravilnosti in
pomanjkljivosti, dajejo druge splošne informacije in nudijo pomoč v skladu s
posebnimi predpisi.
(2) Naloge iz prejšnjega odstavka lahko opravlja tudi
svetovalec za pomoč strankam, če tako določi predstojnik organa.
20. člen
(obrazci vlog)
(1) Organ zagotavlja predpisane obrazce vlog za upravne
postopke, ki jih izvaja.
(2) Organ zagotavlja obrazce vlog v sprejemnem prostoru,
pri svetovalcu za pomoč strankam, na svoji spletni strani ali na drug primeren
način.
(3) Če se upravni ali drug postopek izvaja v več organih
oziroma organizacijskih enotah, pristojni organ zagotovi, da se povsod
uporabljajo enaki obrazci vlog.
21. člen
(dostop strank in drugih udeležencev do organa)
(1) Organ sprejema vloge ves poslovni čas.
(2) Organ sprejema stranke v času uradnih ur.
(3) (črtan)
21.a člen
(naročanje)
(1) Stranka lahko zahteva, da ji organ določi dan in uro za
vložitev vloge ali drugo upravno storitev. Stranka se neposredno pri organu ali
po telefonu lahko naroči v poslovnem času, po elektronski poti pa ves čas. Če
organ zaradi prevelikega števila telefonskih klicev telefonskega naročila
stranke ne more sprejeti, najpozneje v naslednjih dveh delovnih dneh pokliče
stranko na telefonsko številko, s katere je prejel klic, ali pa ji po
elektronski poti sporoči dan in uro naročila, če je stranka sporočila
elektronski naslov.
(2) Organ na spletni strani in na prosto dostopnem mestu v
uradnih prostorih objavi postopek naročanja, telefonsko številko in elektronski
naslov ali naslov za spletno naročanje, če se pri organu omogoča spletno
naročanje.
(3) Organ stranko naroči na dan in uro, ki jo predlaga
stranka, če to ni mogoče pa na prvi prost termin. Če stranka ob dogovorjenem
času ne pride in tega ne sporoči, je organ ni dolžan znova naročati.
(4) Če organ stranke ob dogovorjenem času ne more sprejeti,
jo o tem nemudoma obvesti in določi nov dan in uro.
(5) Stranki, ki se ni naročila, samo zaradi tega ni mogoče
odreči možnosti vložitve vloge v poslovnem času.
(6) Organ podatke o osebnem imenu in kontaktne podatke naročenih
strank izbriše po poteku 15 dni od dneva, določenega za obravnavo.
22. člen
(obvestila o razlogih za neizdajo odločbe)
(1) Stranka lahko zahteva pojasnilo o razlogu, zaradi
katerega odločba ni bila izdana v zakonsko določenem roku. Organ stranko obvesti
o razlogu za zamudo najpozneje v treh delovnih dneh po sprejemu zahtevka.
(2) Obvestilo o poteku postopkov o istovrstnih upravnih
zadevah lahko organ sporoči tudi prek medijev ali po svetovnem spletu.
6. Državni portal eUprava
23. člen
(državni portal eUprava)
(1) Državni portal eUprava zagotavlja informacije o
upravnih storitvah, vpogled v osebne podatke fizične osebe, na katero se
podatki nanašajo, in vložitev vlog preko informacijskega sistema za oddajo
vlog, ki jih državni portal eUprava pošlje organom za izvajanje njihovih
upravnih nalog.
(2) Državni portal eUprava omogoča fizičnim osebam
brezplačno in prostovoljno uporabo varnega elektronskega predala ter hrambo
dokumentov za namene poslovanja z organi.
(3) Organi zagotavljajo informacije za zagotavljanje
osnovnih funkcionalnosti državnega portala eUprava in za pripravo odgovorov na
vprašanja ter za reševanje drugih zahtev strank državnega portala eUprava.
7. Enotni kontaktni center državne uprave
24. člen
(enotni kontaktni center državne uprave)
(1) Za zagotavljanje podajanja splošnih informacij o
organizaciji, poslovanju organov in upravnih storitvah ter za nudenje tehnične
pomoči pri uporabi elektronskih storitev državne uprave se zagotovi delovanje
enotnega kontaktnega centra državne uprave.
(2) Enotni kontaktni center državne uprave informacije
podaja telefonsko, po elektronski pošti ali drugih sodobnih komunikacijskih
poteh.
(3) Organi zagotavljajo informacije za delovanje
enotnega kontaktnega centra državne uprave, prevzem klicev in reševanje drugih
zahtev strank enotnega kontaktnega centra državne uprave ves poslovni čas.
8. Poslovni čas in uradne ure
8.1. Splošna določba
25. člen
(poslovni čas in uradne ure)
(1) Poslovni čas je čas poslovanja organa z drugimi
organi ali drugimi državnimi organi.
(2) Uradne ure so čas poslovanja organa s strankami.
8.2. Poslovni čas
26. člen
(poslovni čas)
(1) Poslovni čas se v vladnih službah, ministrstvih in
organih v njihovi sestavi začne v ponedeljek, torek, sredo in četrtek ob 9.00
in konča ob 15.30, v petek pa se začne ob 9.00 in konča ob 14.30.
(2) V upravnih enotah, območnih enotah in izpostavah
organov se poslovni čas začne v ponedeljek, torek in četrtek ob 8.00 in konča
ob 15.00, v sredo se začne ob 8.00 in konča ob 18.00, v petek se začne ob 8.00
in konča ob 13.00.
(3) V organih iz prvega odstavka tega člena, ki imajo
območne enote oziroma izpostave, se poslovni čas določi kot v prejšnjem
odstavku.
(4) V izjemnih okoliščinah organ ali njegova
organizacijska enota lahko začasno posluje v soboto, nedeljo, na državni
praznik ali na drug z zakonom določen dela prost dan.
(5) Organ ali njegova organizacijska enota lahko začasno
posluje v soboto zaradi izvajanja uradnih ur s strankami, če zaradi povečanega
zanimanja za neko upravno storitev strankam ne more zagotoviti obravnave sproti
ali je to nujno potrebno za opravljanje dela, ki mora biti opravljeno brez
prekinitve ali v določenem roku.
(6) Okoliščine, ki zahtevajo poslovanje po četrtem in
petem odstavku tega člena, ugotovi predstojnik, ki odredi drugačen poslovni
čas.
8.3. Uradne ure
27. člen
(določitev uradnih ur)
(1) Uradne ure se praviloma določijo v okviru poslovnega
časa organa.
(2) Uradne ure se določijo v skladu z naravo nalog
delovnega področja organa in načinom njihovega izvajanja ter v skladu s krajevnimi
običaji in potrebami strank.
(3) V skladu s 107. členom te uredbe organ objavi
razpored uradnih ur.
28. člen
(uradne ure organa)
(1) Ministrstva in organi v njihovi sestavi imajo uradne
ure najmanj trikrat tedensko, vsak ponedeljek, sredo in petek v dopoldanskem
času in vsako sredo v popoldanskem času, v skupnem obsegu najmanj 11 ur, od
tega v popoldanskem času najmanj dve uri. Razpored uradnih ur določi
predstojnik.
(2) Uradne ure v predstavništvih Republike Slovenije v
tujini se določijo s splošnim aktom ministrstva, pristojnega za zunanje zadeve,
pri čemer se upoštevajo krajevni običaji.
(3) Uradne ure se v dopoldanskem času ne smejo začeti po
9.00 in ne končati pred 12.00, v popoldanskem času pa se ne smejo končati pred
16.00. Najmanjši obseg popoldanskih uradnih ur je dve uri.
(4) Inšpektorati in njihove izpostave ter območne enote
drugih organov, ki izvajajo inšpekcijski nadzor, imajo uradne ure vsak
ponedeljek in sredo od 9.00 do 11.00.
(5) Če izhaja iz narave nalog delovnega področja, imajo
uradne ure tudi vladne službe.
(6) V izjemnih okoliščinah ali če je to nujno zaradi
obsega nalog, posebnosti obdobja v koledarskem letu ali za opravljanje dela, ki
mora biti opravljeno brez prekinitve ali v določenem času, lahko predstojnik
organa začasno odredi razpored uradnih ur nad minimumom, določenim s tem
členom.
(7) Če predstojnik ugotovi okoliščine, ki zahtevajo
poslovanje v skladu s četrtim in petim odstavkom 26. člena te uredbe, odredi
tudi uradne ure.
(8) (črtan)
29. člen
(uradne ure upravnih enot in območnih enot)
(1) Upravne enote in območne enote organov imajo uradne ure
v ponedeljek, torek, sredo in petek. V ponedeljek in torek se začnejo ob 8.00
in končajo ob 15.00, v sredo se začnejo ob 8.00 in končajo ob 18.00, v petek se
začnejo ob 8.00 in končajo ob 13.00. Uradne ure se v ponedeljek, torek in sredo
izvajajo neprekinjeno, razen če z organizacijo dela ni mogoče vsem zagotoviti
odmora za malico. V tem primeru od 12.00 do 13.00 ni uradnih ur.
(2) Upravna enota Ljubljana in območne enote organov na
njenem območju imajo uradne ure na delovnih mestih, na katerih se delo opravlja
v izmenah in posluje s strankami, v ponedeljek, torek sredo, četrtek in petek.
V ponedeljek, torek in četrtek se začnejo ob 8.00 in končajo ob 18.00, v sredo
se začnejo ob 8.00 in končajo ob 19.00, v petek se začnejo ob 8.00 in končajo
ob 14.00.
(3) Finančne pisarne Finančne uprave Republike Slovenije
imajo uradne ure v ponedeljek in sredo. V ponedeljek se začnejo ob 8.00 in
končajo ob 15.00, v sredo se začnejo ob 8.00 in končajo ob 17.00.
(4) Določbe prejšnjih odstavkov ne veljajo za
dislocirano opravljanje nalog krajevnih uradov kot načina dela v upravni enoti.
(5) V izjemnih okoliščinah ali če je to nujno zaradi
obsega nalog, posebnosti obdobja v koledarskem letu ali dela, ki mora biti
opravljeno brez prekinitve ali v določenem času, lahko predstojnik upravne
enote ali območne enote organa začasno odredi razpored uradnih ur nad
minimumom, določenim s tem členom.
(6) Če upravna enota ali območna enota organa v času uradnih
ur ne more zagotavljati nemotenega poslovanja s strankami zaradi odsotnosti
javnih uslužbencev, nezasedenosti delovnih mest in podobno, predstojnik organa
s soglasjem ministra, pristojnega za javno upravo, lahko odredi, da se uradne
ure do prenehanja razlogov, a ne več kot tri mesece, izjemoma opravljajo pod
minimumom, določenim s tem členom. Skrajšanje uradnih ur je dopustno v
najmanjšem možnem obsegu, ki še omogoča nemoteno poslovanje s strankami, vendar
ne za več kot dve uri dnevno. Če se stanje na upravni enoti ali območni enoti
organa ne spremeni v treh mesecih, lahko predstojnik v skladu s tem odstavkom
znova odredi zmanjšanje obsega uradnih ur.
(7) Zaradi lokalnih potreb ali krajevnih običajev imajo
upravne enote in območne enote organov lahko drugačno razporeditev uradnih ur,
kot je določena v prejšnjih odstavkih. Okoliščine za drugačno razporeditev
uradnih ur ugotovi predstojnik, ki s soglasjem ministra, pristojnega za javno
upravo, odredi drugačen razpored uradnih ur.
(8) Če predstojnik upravne enote ali območne enote organa
ugotovi okoliščine, ki zahtevajo poslovanje v skladu s četrtim in petim
odstavkom 26. člena te uredbe, odredi tudi razpored uradnih ur.
29.a člen
(pooblastilo ministra, pristojnega za javno upravo)
V izjemnih okoliščinah lahko minister, pristojen za javno
upravo, začasno odredi drugačen razpored uradnih ur posameznih ali vseh
upravnih enot, kot je določen v prejšnjem členu, in odredi poslovanje po
četrtem odstavku 26. člena te uredbe ter določi razpored uradnih ur.
30. člen
(uradne ure po telefonu)
(1) Organi zagotavljajo uradne ure po telefonu ves
poslovni čas.
(2) Med uradnimi urami po telefonu je zagotovljena
prisotnost javnih uslužbencev, ki lahko dajejo informacije z vseh področij
dela.
(3) Organi javno objavijo telefonsko številko, na kateri
zagotavljajo uradne ure po telefonu.
31. člen
(poslovni čas in uradne ure pred dela prostima dnevoma)
Poslovni čas in uradne ure na dan 24. in 31. decembra se
začnejo ob 8.00 in končajo ob 13.00, če bi organ po tej uredbi v teh dneh
posloval oziroma zagotavljal uradne ure.
III. UPRAVLJANJE DOKUMENTARNEGA GRADIVA
1. Splošno
32. člen
(način dokumentiranja)
(1) Delo organov se dokumentira z ustreznim zapisom:
dokumentom, zaznamkom ali pisarniško odredbo tako, da je mogoče delo pozneje
pregledovati, preverjati njegovo pravilnost, pravočasnost in kakovost
izvajanja, dokazovati dejstva in ohraniti zapise za znanost in kulturo ali za
pravno varnost pravnih in fizičnih oseb.
(2) Delo v organu je organizirano tako, da se vsako
dokumentarno gradivo nemudoma evidentira.
33. člen
(neevidenčno gradivo)
(1) Neevidenčno gradivo je pošta, ki se ne evidentira,
ker ne bi mogla biti pomembna za poslovanje organa in jo iz vsega gradiva
določi predstojnik tega organa, na primer oglaševalska sporočila, čestitke, voščila,
poslovna vabila, časopisi, publikacije, predstavitve izobraževalnih programov
in podobno.
(2) Če organ v zvezi z neevidenčnim gradivom kaj ukrene,
je treba to gradivo evidentirati v skladu z uredbo.
34. člen
(glavna pisarna)
(1) Organ za upravljanje dokumentarnega gradiva zagotovi
opravljanje nalog glavne pisarne.
(2) Naloge glavne pisarne obsegajo upravljanje
dokumentarnega gradiva, opravljanje nalog sprejemnega prostora, evidentiranje
dokumentarnega gradiva, njegovo odpremljanje ter zagotavljanje varovanja
dokumentarnega gradiva, vodenje, urejanje in vzdrževanje evidenc dokumentarnega
gradiva (zbirke nerešenih zadev, tekoče zbirke, stalne zbirke) ter usklajevanje
in nadziranje ravnanja z dokumentarnim gradivom.
(3) Naloge glavne pisarne se lahko opravljajo poenoteno
za več organov. Evidence dokumentarnega gradiva se vodijo ločeno za vsak organ.
(4) Organi z velikim številom dislociranih
organizacijskih enot in velikim obsegom dela lahko organizirajo več enot
glavnih pisarn pod nadzorstvom glavne pisarne na sedežu organa.
2. Prejemanje pošte
35. člen
(prejem pošte)
(1) Pošto, naslovljeno na organ, glavna pisarna
prevzame, odpre, pregleda in evidentira v evidenco dokumentarnega gradiva prek
informacijskega sistema za vodenje evidence dokumentarnega gradiva.
(2) Pošta, ki je označena z oznakami »poslovna skrivnost
«, »LIMITE« in »NATO UNCLASSIFIED«, se prevzame, odpre, pregleda in evidentira
v evidenco dokumentarnega gradiva prek informacijskega sistema za vodenje
evidence dokumentarnega gradiva ter se v evidenci oznaka evidentira.
(3) Pri odpiranju pošte se pazi, da se ne poškoduje
vsebina in da se ne pomešajo priloge k posameznim dokumentom.
(4) Če se v zvezi s priporočeno pošto in pošto, na
kateri je označena vrednost (paketi, vrednostna pisma), ugotovi, da je pošta
poškodovana, ali če obstaja sum, da je bila odprta, javni uslužbenec o tem
napravi uradni zaznamek.
(5) Pošto v elektronski obliki, ki je naslovljena
neposredno na javne uslužbence, ti pošljejo glavni pisarni. Takšno pošto lahko
tudi sami evidentirajo, če se nanaša na obstoječo zadevo.
(6) Pošto v elektronski obliki lahko organ prejme
neposredno v informacijski sistem za vodenje evidence dokumentarnega gradiva.
(7) Pošta v elektronski obliki se za potrebe
evidentiranja ne tiska.
36. člen
(čas sprejema pošte)
(1) Pošta v fizični obliki se prejema ves poslovni čas
organa. Pošta v elektronski obliki se prejema ves čas.
(2) Za čas sprejema pošte v fizični obliki se šteje čas,
ko javni uslužbenec pošto prevzame. Za čas sprejema pošte v elektronski obliki
se šteje čas, ko informacijski sistem organa pošto prejme.
37. člen
(omejitve odpiranja pošte)
(1) Če obstaja sum, da je pošta nevarna za zdravje ali
življenje ljudi ali za premoženje organa, se ne odpira, temveč zavaruje ter se
o tem nemudoma obvestijo predstojnik in pristojni organi.
(2) Pošte, ki je dostavljena pomotoma, se ne odpira.
(3) Če se pri odpiranju pošte ugotovi, da je v pisemski
ovojnici ali elektronskem sporočilu dokument, ki je naslovljen na drug organ
ali javnega uslužbenca drugega organa, se pošta brez odlašanja pošlje pravemu
naslovniku in se to evidentira.
(4) Javni uslužbenec, ki je določen za odpiranje pošte,
ne sme odpreti pošte, ki je naslovljena na organ in javnega uslužbenca tega
organa z navedbo, iz katere izhaja, da se vroči osebno naslovniku (»osebno«, »v
roke«, »naslovniku« in podobno). Če se izkaže, da taka pošta vsebuje dokumente,
ki naj bi se evidentirali, naslovnik nemudoma poskrbi za njihovo evidentiranje.
(5) Pošte, za katero iz označb na ovojnici izhaja, da se
ne odpira, javni uslužbenec, določen za odpiranje pošte, ne odpira, temveč na
ovojnico zapiše datum in čas (ura, minuta) prejema ter ovojnico evidentira.
38. člen
(postopek s pomanjkljivo in nepravilno pošto)
(1) Pomanjkljivosti in nepravilnosti, ki se ugotovijo pri
odpiranju pošte v fizični obliki, se evidentirajo.
(2) Če se pri prejemanju ali odpiranju pošte v
elektronski obliki ugotovi, da organ pošte ne more odpreti, o tem obvesti
pošiljatelja in ga pozove, da pošto pošlje v ustrezni obliki.
39. člen
(ravnanje z ovojnico)
(1) Sprejetemu dokumentu v fizični obliki se priloži
pisemska ovojnica vselej, kadar je datum oddaje na pošti pomemben za
ugotavljanje poteka roka ali če iz dokumenta ni mogoče ugotoviti naslova
pošiljatelja, pa je ta podatek napisan na ovojnici.
(2) Če je v posamezni ovojnici več dokumentov, ki naj bi
se jim priložila ovojnica, se ta priloži prvemu dokumentu, v evidenco
dokumentarnega gradiva pa se evidentira, kateremu dokumentu je priložena.
40. člen
(prejem fizičnega nosilca zapisa elektronskih podatkov)
(1) Če so fizični nosilci zapisa elektronskih podatkov
in podatki na njem v primerni obliki, da jih organ neposredno reproducira, organ
sprejme tak fizični nosilec zapisa elektronskih podatkov, to evidentira in
prenese podatke v svojo evidenco dokumentarnega gradiva.
(2) Če bi velikost prenesenih podatkov čezmerno
bremenila informacijski sistem organa, lahko organ ohrani podatke na fizičnem
nosilcu zapisa elektronskih podatkov, če nosilec zapisa in oblika zapisa
izpolnjujeta pogoje predpisov o varstvu dokumentarnega gradiva v elektronski
obliki.
41. člen
(plačila upravnih storitev)
(1) Organ zagotovi možnost plačila upravnih taks in
drugih plačil upravnih storitev na načine, ki jih predvideva zakon, ter ne sme
pogojevati izvedbe postopka s točno določeno obliko plačila.
(2) Pri plačilu upravne takse uradna oseba podatek o
plačilu pridobi z vpogledom v evidenco in to ustrezno evidentira v evidenco
dokumentarnega gradiva, če sistem tega ne opravi samodejno. Če uradna oseba
nima možnosti vpogleda v evidenco, podatke o plačilu upravne takse pridobi po
uradni dolžnosti.
42. člen
(potrjevanje prejema)
(1) Stranki, ki odda vlogo ali drug dokument, javni
uslužbenec na njeno zahtevo potrdi prejem. Javni uslužbenec prejem lahko potrdi
na kopiji dokumenta z navedbo organa, ki je dokument prejel, in datuma ter s
svojim podpisom.
(2) Prejem dokumenta na uradni elektronski naslov organa
informacijski sistem za vodenje evidence dokumentarnega gradiva organa
samodejno potrdi s povratnim sporočilom v elektronski obliki, ki vsebuje
navedbo prejetega sporočila ali njegovo celotno vsebino, datum in čas prejema.
43. člen
(prejemni podatki vhodnega dokumenta)
(1) Iz vhodnega dokumenta v fizični obliki je iz odtisa
žiga ali drugače razviden organ, ki je dokument prejel, datum prejema in
številka dokumenta.
(2) Organ za potrebe svojega poslovanja lahko na
dokument zapiše tudi druge podatke.
3. Razvrščanje (klasificiranje)
44. člen
(klasifikacija zadev in dokumentov)
Če se z dokumentom zadeva začne, glavna pisarna ali za to
določeni javni uslužbenec dokument uvrsti v novo zadevo, ki jo odpre tako, da
zanjo izbere tisti klasifikacijski znak iz načrta klasifikacijskih znakov, ki
ustreza vsebini celotne zadeve. Če dokument nadaljuje obstoječo zadevo, se
uvrsti v to zadevo.
45. člen
(načrt klasifikacijskih znakov)
(1) Klasifikacijski znak je številčni znak iz
klasifikacijskega načrta. Načrt klasifikacijskih znakov določi predstojnik.
(2) Načrt klasifikacijskih znakov vsebuje seznam
klasifikacijskih znakov, opis klasifikacijskega znaka, z besedami opisan pomen
posameznega znaka in rok hrambe v skladu z 78. členom te uredbe.
(3) Obvezni okvir načrta klasifikacijskih znakov je kot
priloga 2 sestavni del te uredbe.
(4) Evidenčni sistem zadev temelji na decimalni
razdelitvi vsebin z delovnega področja organa.
(5) Klasifikacijski znaki so številčni, zapisani kot
zaporedje števk, brez vmesnih znakov, in se lahko le izjemoma podrobneje razdelijo
na največ petmestne znake. Organi ne smejo dodajati znakov na tretjem nivoju.
(6) Opis klasifikacijskega znaka je primerno dolg in
razumljiv.
(7) Znakov v načrtu ni dovoljeno črtati.
(8) Iz načrta klasifikacijskih znakov je razviden datum,
od katerega se posamezni znak uporablja.
(9) Organ pošlje svoj načrt klasifikacijskih znakov
pristojnemu arhivu zaradi določitve arhivskega gradiva v skladu z drugim
odstavkom 76. člena te uredbe.
(10) Minister, pristojen za področje, na katerem deluje,
v soglasju z ministrom, pristojnim za javno upravo, določi enotni načrt
klasifikacijskih znakov za istovrstne organe ali istovrstne pravne osebe.
4. Dodeljevanje (signiranje)
46. člen
(dodeljevanje dokumentarnega gradiva v reševanje in
signiranje)
(1) Dodeljevanje je določitev tistega, ki bo zadevo
reševal, in se izvede kot evidentiranje signirnega znaka med evidenčne podatke
dokumenta v evidenci dokumentarnega gradiva (signiranje) in takojšnje
pošiljanje dokumentarnega gradiva nosilcu signirnega znaka.
(2) Glavna pisarna prejeto dokumentarno gradivo dodeli notranji
organizacijski enoti (delno signiranje) ali javnemu uslužbencu (popolno
signiranje).
(3) Če je dokumentarno gradivo delno signirano, ga
predstojnik ali vodja notranje organizacijske enote dodeli v reševanje javnemu
uslužbencu.
(4) Spremembo signirnega znaka (presigniranje) lahko
izvede tisti, ki je zadevo dodelil, ali glavna pisarna.
(5) Postopek dodeljevanja določi predstojnik.
47. člen
(načrt signirnih znakov)
(1) Notranje organizacijske enote in delovna mesta
znotraj teh enot se določijo s signirnimi znaki v načrtu signirnih znakov.
Načrt signirnih znakov organa določi predstojnik ali druga oseba po njegovem
pooblastilu.
(2) Načrt signirnih znakov sestavi organ na podlagi akta
o notranji organizaciji in sistemizaciji delovnih mest tako, da določi šifro in
naziv vsake notranje organizacijske enote in delovnega mesta ter pripiše ime in
priimek osebe, ki zaseda določeno delovno mesto. V načrtu signirnih znakov so
organizacijske enote označene z eno ali več števkami, delovno mesto pa z
naslednjo eno ali več števkami. Uporabljajo se lahko tudi črkovne oznake. Imena
ob nazivih delovnih mest so v pomoč pri delu.
(3) Spremembo načrta signirnih znakov organ dokumentira tako,
da je razvidno, kdaj so se posamezni signirni znaki spremenili in katere
prejšnje znake so imele v točno določenem času posamezne notranje organizacijske
enote in posamezna delovna mesta oziroma kdaj so bile izvedene določene
spremembe načina dodeljevanja in pooblastila v zvezi z dodeljevanjem ter kdo
jih je izvedel.
5. Evidenca dokumentarnega gradiva
48. člen
(pomen evidence dokumentarnega gradiva)
(1) Evidenca dokumentarnega gradiva je temeljna evidenca
o opravljanju del in nalog organa.
(2) V evidenco dokumentarnega gradiva se evidentira
dokumentarno gradivo, ki ga organ prejme ali nastane pri njegovem delu.
(3) Notranje organizacijske enote organa lahko zaradi
utemeljenih razlogov vodijo ločene evidence dokumentarnega gradiva.
(4) Okoliščine, ki zahtevajo poslovanje po prejšnjem
odstavku, ugotovi predstojnik, ki odredi ločene evidence dokumentarnega gradiva.
(5) Evidentiranje dokumentarnega gradiva po tej uredbi
ni obvezno za dokumentarno gradivo, za katero je evidentiranje določeno s
posebnimi predpisi.
49. člen
(način vodenja evidence dokumentarnega gradiva)
(1) Evidenca dokumentarnega gradiva se vodi na podlagi
načrta klasifikacijskih znakov in po vrstnem redu zadev.
(2) Evidenca dokumentarnega gradiva se vodi v
elektronski obliki v informacijskem sistemu za vodenje evidence dokumentarnega
gradiva.
50. člen
(uporaba evidence dokumentarnega gradiva)
(1) Evidenca dokumentarnega gradiva zagotavlja
evidentiranje vseh dokumentov, in sicer tako, da se shranjujejo sami dokumenti,
evidenčni podatki dokumenta, podatki, za katere ta uredba določa, da se dodatno
evidentirajo k dokumentarnemu gradivu, ter podatki o tem, kdo in kdaj je
izvajal posamezna opravila v zvezi s posameznim dokumentom.
(2) Dokumente v fizični obliki organ skenira v evidenco
dokumentarnega gradiva.
(3) Zaradi preobsežnosti dokumentarnega gradiva ali iz
razlogov učinkovitega poslovanja organa lahko organ določenega gradiva ne
skenira.
(4) Okoliščine iz prejšnjega odstavka ugotovi
predstojnik, ki odredi vrste dokumentarnega gradiva, ki se ne skenira.
(5) Pri skeniranju dokumentov se zagotovi, da se dokument
skenira v celoti, skupaj s pripadajočimi prilogami. Pazi se na čitljivost in
identičnost skenirane slike dokumenta in pripadajočih prilog z dokumentom v
fizični obliki.
(6) Organ zagotovi redno notranjo kontrolo pravilnosti
skeniranja dokumentov najpozneje pred vložitvijo zadeve v tekočo zbirko.
6. Evidentiranje dokumentov, zadev, dokumentnih seznamov
in dosjejev
51. člen
(evidentiranje dokumentov)
(1) Dokument evidentira glavna pisarna. Dokument lahko evidentira
tudi javni uslužbenec, ki je dokument prejel ali pripravil.
(2) Dokumenti se evidentirajo v okviru zadeve in
pošljejo v reševanje isti dan, ko organ prejme dokument, najpozneje pa
naslednji delovni dan.
(3) Javni uslužbenec, na katerega je zadeva signirana,
zagotovi ustrezno evidentiranje dokumentov v zadevi.
52. člen
(evidenčni podatki dokumenta)
(1) V evidenco dokumentarnega gradiva se o dokumentu
evidentirajo najmanj naslednji evidenčni podatki:
1.     
številka dokumenta;
2.     
datum dokumenta;
3.     
datum prejema oziroma odpreme dokumenta;
4.     
signirni znak;
5.     
subjekt dokumenta;
6.     
kratka vsebina dokumenta;
7.     
oznaka, ali gre za vhodni, izhodni ali lastni dokument;
8.     
kratek opis vsake morebitne priloge;
9.     
morebitna stopnja tajnosti (»STROGO TAJNO«, »TAJNO«, »ZAUPNO«,
»INTERNO«) ali oznaka (»poslovna skrivnost«, »LIMITE«, »NATO UNCLASSIFIED«);
10.  
rok.
(2) Datum dokumenta je datum nastanka dokumenta in je
naveden na dokumentu.
(3) Podatki o subjektu dokumenta so praviloma osebno ime
oziroma firma pravne osebe ali naziv organa ter naslov prebivališča oziroma
sedež ter morebitni elektronski naslov pošiljatelja pri vhodnih dokumentih in
naslovnika pri izhodnih dokumentih. Pri lastnih dokumentih subjekta dokumenta
ni treba evidentirati.
(4) Rok se evidentira pri dokumentih, ki so vezani na
rok.
(5) Predstojnik lahko določi, da se v evidenco
dokumentarnega gradiva vpišejo tudi drugi evidenčni podatki, ki omogočajo
pregled nad dokumenti (na primer: ključne besede, rok rešitve, čas odpreme, da
je dokument v fizični obliki in podobno). Drugi evidenčni podatki ne smejo
vsebovati varovanih podatkov.
53. člen
(vlaganje dokumentov v fizični obliki v zadevo)
(1) Dokument v fizični obliki vloži v ovoj glavna
pisarna oziroma javni uslužbenec, ki hrani dokument v fizični obliki.
(2) Dokumenti iste zadeve v fizični obliki se vlagajo v
ovoj po datumu dokumenta.
54. člen
(evidenčni podatki zadeve)
(1) Dokumenti se evidentirajo in shranjujejo v zadevah
po kronološkem vrstnem redu. Novo zadevo odpre glavna pisarna oziroma za to
določeni javni uslužbenec.
(2) V evidenco dokumentarnega gradiva se o zadevi
evidentirajo najmanj naslednji evidenčni podatki:
1.     
številka zadeve;
2.     
datum začetka zadeve;
3.     
signirni znak;
4.     
subjekt zadeve;
5.     
kratka vsebina zadeve;
6.     
rok hrambe;
7.     
morebitne ključne besede;
8.     
zveza, če obstaja;
9.     
seznam dokumentov v zadevi;
10.  
stanje zadeve.
(3) Številka zadeve se ne more spremeniti. Če se izkaže,
da je bila zadeva narobe številčena, se stara in nova zadeva obravnavata kot
povezani zadevi.
(4) Podatki o subjektu ali subjektih zadeve so praviloma
osebno ime oziroma firma pravne osebe ali naziv organa ter naslov prebivališča
oziroma sedež ter morebitni elektronski naslov subjekta, na katerega se zadeva
nanaša.
(5) Kratka vsebina zadeve se smiselno ujema z opisom
klasifikacijskega znaka. Če se pozneje izkaže, da vsebina zadeve ne ustreza
vsebini postopka, se opis vsebine popravi.
(6) Ključne besede so vsebinsko najpomembnejši pojmi
zadeve, ki omogočijo iskanje zadeve, če iskalcu o njem niso znani drugi
podatki.
(7) Predstojnik lahko določi, da se v evidenco
dokumentarnega gradiva vpišejo tudi drugi evidenčni podatki, ki omogočajo pregled
nad zadevo. Drugi evidenčni podatki ne smejo vsebovati varovanih podatkov.
55. člen
(ovoj)
(1) Na ovoj se napišejo številka zadeve, signirni znak,
subjekt zadeve, kratka vsebina zadeve, rok hrambe in stopnja tajnosti. Ovoj se
ne uporablja, če so v zadevi le dokumenti v elektronski obliki.
(2) V zgornjem levem kotu ovoja se navede številka
zadeve.
Pod številko zadeve se napiše signirni znak. Na sredini ovoja
se navede subjekt, v naslednji vrstici pa kratka vsebina zadeve.
(3) Pisarniške odredbe za rokovnik se lahko navajajo
tudi v zgornjem desnem kotu ovoja.
(4) V spodnjem desnem kotu ovoja se označi rok hrambe.
Pri zadevah z določenim rokom se zapiše šele ob rešitvi.
(5) V spodnjem levem kotu ovoja se lahko navede
pisarniška odredba za rok rešitve zadeve z izpisano besedno zvezo »rok
rešitve«.
56. člen
(popis zadeve)
(1) Popis zadeve vsebuje zaporedno številko vsakega
dokumenta v zadevi, kratko vsebino dokumenta, datum dokumenta, navedbo, ali je
dokument v fizični obliki, in morebitno stopnjo tajnosti.
(2) Popis zadeve se natisne, če v zadevi obstajajo
dokumenti v fizični obliki, in vloži v ovoj zadeve najpozneje pred odstopom
zadeve drugemu organu ali pred vložitvijo v tekočo zbirko.
57. člen
(dokumentni seznam)
(1) Dokumentni seznam je zadeva, ki se odpre za
nedoločeno število subjektov v posameznem koledarskem letu.
(2) V dokumentnem seznamu se evidentirajo le vloge
strank, njihovo ime ali naziv in naslov ter datum in način rešitve vloge.
58. člen
(dosje)
Dosje sestavljajo kopije dokumentov ali kopije zadev, lahko
pa se oblikuje kot poseben vpogled v evidenco dokumentarnega gradiva, če z
uredbo ni določeno drugače.
59. člen
(rešitev zadev)
(1) Zadeve se štejejo za rešene, ko v zadevi ne bo
nastal noben dokument več ali ni potrebno nobeno dejanje več.
(2) Upravne zadeve se štejejo za rešene, ko je v zadevi
pravnomočno odločeno.
(3) Dokumentni seznami se zaključijo s koncem
koledarskega leta ali ko preneha potreba za vodenje dokumentnega seznama.
(4) Dosjeji se zaključijo s koncem koledarskega leta ali
ob dogodku, ki povzroči, da novi dokumenti v ta dosje ne bodo več prihajali.
60. člen
(evidentiranje povezanih zadev)
(1) Če obstaja med posameznimi zadevami vsebinska ali
formalna povezanost, se zadeve v evidenci povežejo z zaznamkom na vsaki od
povezanih zadev.
(2) Če se dve ali več zadev združi v eno, se ali odpre
nova skupna zadeva ali pa se nadaljnji postopek vodi v eni od obstoječih zadev,
v kateri se evidentira dokument o tem, katere zadeve so se združile. V tem
primeru se na novo prispeli ali nastali dokumenti evidentirajo le pri zadevi,
ki se nadaljuje, in se ne evidentirajo pri drugih združenih zadevah. V evidenci
se pri združenih zadevah in pri zadevi, ki se nadaljuje, evidentirajo »zveza«
ter številke vseh združenih zadev in nadaljevane zadeve. Združene zadeve, ki se
ne nadaljujejo, dobijo stanje »REŠENA združena«.
61. člen
(pisarniške odredbe in stanja zadev)
(1) Pri poslovanju z zadevami se uporabljajo pisarniške
odredbe, ki se vnašajo v evidenco dokumentarnega gradiva prek informacijskega
sistema za vodenje evidence dokumentarnega gradiva:
1.     
»rokovnik + datum, ko poteče rok za vložitev v rokovnik«: za zadeve, v
katerih teče rok, ki je razlog za odreditev rokovnika; na ovoj zadeve se zapiše
»R + datum«;
2.     
»rešena + datum odredbe za vložitev zadeve v tekočo zbirko«: za zadeve,
v katerih je upravni akt postal pravnomočen ali ko je postopek končan; na ovoj
zadeve se zapiše »REŠ + datum«;
3.     
»storno«: za označitev pomotoma evidentiranega dokumentarnega gradiva.
(2) Evidenca dokumentarnega gradiva omogoča spremljanje reševanja
zadev tako, da omogoči določanje stanj zadev, na primer:
1.     
stanje zadeve »nerešena«: za stanje zadeve od prejema vloge do prvega
dejanja;
2.     
stanje zadeve »rokovnik«: za stanje zadeve, za katero je odrejen
rokovnik;
3.     
stanje zadeve »v reševanju«: za stanje zadeve, ko uradna oseba zadevo
aktivno rešuje;
4.     
stanje zadeve »rešena«: za stanje zadeve, ki je rešena.
(3) Evidenca dokumentarnega gradiva lahko uporablja
dodatna stanja zadeve:
1.     
v okviru stanja ROKOVNIK:
- 
»čaka se odziv/dopolnitev«: za zadeve, v katerih organ čaka odziv
naslovnika izhodnega dokumenta ali dopolnitev zadeve s strani stranke;
- 
»čaka se odziv/dopolnitev – rok za rešitev ne teče«: za zadeve, v
katerih organ čaka odziv naslovnika izhodnega dokumenta ali dopolnitev zadeve s
strani stranke, v tem času pa rok za rešitev zadeve ne teče;
- 
»postopek je prekinjen«: za zadeve, v katerih je postopek prekinjen s
sklepom o prekinitvi postopka;
- 
»odločeno, čakajo se povratnice/vročilnice«: za zadeve, v katerih je
izdan pravni akt, s katerim naj bi se zadeva rešila, in organ čaka na
informacije o vročitvi;
- 
»vročeno, čaka se pravnomočnost«: za zadeve, v katerih je vročen pravni
akt, s katerim naj bi se zadeva rešila, in organ čaka na potek roka za
določitev pravnomočnosti;
- 
»v reviziji«: za zadeve, v katerih je nastal pravni akt, v zvezi s
katerim je bila sprožena revizija;
- 
»v postopku pritožbe«: za zadeve, v katerih je nastal pravni akt, v
zvezi s katerim je bilo vloženo redno pravno sredstvo;
- 
»v upravnem sporu«: za zadeve, v katerih je nastal pravni akt, v zvezi s
katerim je bil sprožen upravni spor;
2.     
v okviru stanja REŠENA:
- 
»odstopljena«: za zadeve, ki so odstopljene drugemu organu;
- 
»združena«: za zadeve, ki so združene.
(4) Pisarniške odredbe ali stanja imajo lahko tudi
drugačno vsebino in so opisna, če to odredi predstojnik.
(5) Pisarniško odredbo določi javni uslužbenec in
zagotovi njeno evidentiranje v evidenco dokumentarnega gradiva.
(6) Evidenca dokumentarnega gradiva v največji mogoči
meri samodejno evidentira stanje zadeve in zaznava razloge za prekinitev stanja
ter o tem obvešča javnega uslužbenca.
62. člen
(vodenje rokovnika v fizični obliki)
(1) Rokovnik je zbirka zadev, ki jih glede na vsebino ni
mogoče neprekinjeno reševati.
(2) Organ, ki posluje z dokumenti v fizični obliki,
lahko organizira rokovnik. Rokovnik vodi glavna pisarna ali notranja
organizacijska enota, če to zahteva narava dela.
(3) Rokovnik je urejen kot zbirka zadev, zloženih po
številkah zadev ali po zaporedju datumov, do katerih naj bi bile zadeve v
rokovniku, v okviru datumov po klasifikacijskih znakih, v okviru znakov pa po
zaporednih številkah zadev ali abecednem redu imen strank.
(4) Organ zagotovi dnevno spremljanje rokovnika in
zadevo vrne javnemu uslužbencu, ki vodi postopek, takoj ko se izpolni pogoj za
spremembo stanja zadeve ali pa na dan, ki je določen za iztek roka za rokovnik.
Če se rok izteče na dan, ko se pri organu ne dela, se zadeve vrnejo uradni
osebi, ki vodi postopek, zadnji delovni dan pred dnevom, ko se pri organu ne dela.
(5) Iz rokovnika se vsak delavnik odberejo tiste zadeve,
ki se jim tistega dne izteče rok za rokovnik, in se nemudoma pošljejo javnim
uslužbencem, ki zadeve rešujejo. Če je javni uslužbenec odsoten, se zadeva iz
rokovnika izroči vodji notranje organizacijske enote ali drugemu pooblaščenemu
javnemu uslužbencu. V evidenci dokumentarnega gradiva se evidentira datum, ko
je bila zadeva vrnjena iz rokovnika.
7. Priprava dokumentov
63. člen
(sestavine dokumentov)
Če uredba ne določa drugače, dokumenti vsebujejo najmanj:
1.     
grb Republike Slovenije;
2.     
naziv »Republika Slovenija«;
3.     
naziv organa državne uprave;
4.     
kontaktne podatke organa (sedež, telefon, uradni elektronski naslov,
spletni naslov);
5.     
številko dokumenta;
6.     
datum;
7.     
navedbo in podpis uradne oziroma odgovorne osebe.
63.a člen
(oblika in podpis dokumenta)
(1) Dokument se izda v elektronski obliki, če z uredbo ni
določeno drugače.
(2) Dokument se izda v fizični obliki, če izdaja v
elektronski obliki ni mogoča zaradi tehničnih razlogov ali je pri pravnih
poslih sklenjen tak dogovor.
(3) Potrdilo iz uradne evidence se izda v elektronski ali
fizični obliki, v kateri se izroči ali pošlje stranki.
(4) Dokument v fizični obliki se podpiše z lastnoročnim
podpisom, dokument v elektronski obliki pa z elektronskim podpisom.
(5) Na dokumentu, izdanem v elektronski obliki in podpisanem
z elektronskim podpisom, se na vidnem mestu označi, da je podpisan z
elektronskim podpisom, kdo ga je podpisal, datum podpisa, številka dokumenta,
podatke o izdajatelju, identifikacijski številki in veljavnosti potrdila za
elektronski podpis.
(6) Na dokumentu v elektronski obliki, ki ga z elektronskim
podpisom podpiše več oseb, se v skladu s prejšnjim odstavkom označijo le
podatki osebe, ki je dokument izdala. Če je izdajateljev več, se lahko označi
samo, da je dokument podpisan z elektronskim podpisom.
64. člen
(žigi organov državne uprave in nosilcev javnih pooblastil v
fizični obliki)
(1) Žigi organov državne uprave in nosilcev javnih
pooblastil v fizični obliki so okrogle oblike, v sredini žiga je grb Republike
Slovenije.
(2) Žigi organov državne uprave v zunanjem krogu
vsebujejo naziv »Republika Slovenija«, v notranjem krogu pod njim je naziv
organa. Kraj sedeža organa je izpisan v zunanjem krogu spodnje strani žiga, nad
njim pa številka žiga.
(3) Žigi nosilcev javnih pooblastil v zunanjem krogu
vsebujejo naziv »Republika Slovenija«, v notranjem krogu pod njim je naziv
»nosilec javnega pooblastila«. Ime in kraj sedeža nosilca sta izpisana v
zunanjem krogu spodnje strani žiga, nad njima pa številka žiga.
65. člen
(kopije dokumentov)
(1) Na kopiji dokumenta, ki ga je izdal organ in je namenjen
stranki ali drugemu udeležencu postopka, se potrdi skladnost kopije z
izvirnikom dokumenta, če ni z uredbo določeno drugače.
(2) Pred potrditvijo skladnosti kopije z izvirnikom dokumenta
se kopija skrbno primerja z izvirnikom dokumenta.
(3) Skladnost kopije z izvirnikom dokumenta se potrdi s
potrdilom na kopiji dokumenta z navedbo organa, zaznamkom o skladnosti in
podpisom javnega uslužbenca. Če je kopija dokumenta namenjena za uporabo v tujini,
se opremi z žigom organa.
65.a člen
(elektronska kopija dokumenta v fizični obliki)
(1) Potrdilo o skladnosti elektronske kopije z dokumentom v
fizični obliki lahko namesto javnega uslužbenca samodejno potrdi informacijski
sistem za vodenje evidence dokumentarnega gradiva s kvalificiranim elektronskim
žigom organa, če je elektronska kopija izdelana v informacijskem sistemu za
vodenje evidence dokumentarnega gradiva. Podatki o javnem uslužbencu, ki je
naredil elektronsko kopijo, se hranijo v informacijskem sistemu.
(2) Na elektronski kopiji, ki jo potrdi javni uslužbenec, se
na vidnem mestu označijo podatki iz petega odstavka 63.a člena te uredbe. Na
elektronski kopiji, ki jo potrdi informacijski sistem, se na vidnem mestu označi,
da je potrjena s kvalificiranim elektronskim žigom organa, označijo se tudi
podatki o izdajatelju žiga, njegovi identifikacijski številki in veljavnosti.
(3) Če na elektronski kopiji dokumenta ni prostora za izpis
potrdila, se lahko pri pretvorbi v elektronsko obliko elektronski kopiji doda
dodatna stran.
(4) Elektronska kopija dokumenta v fizični obliki se
evidentira k izvirnemu dokumentu v fizični obliki.
65.b člen
(fizična kopija dokumenta v elektronski obliki)
(1) Na fizični kopiji dokumenta v elektronski obliki,
opremljenega s podatki iz petega odstavka 63.a člena te uredbe, se skladnost
kopije z izvirnikom dokumenta potrjuje samo, če organ presodi, da se bo kopija
uporabljala v pravnem prometu, da se tako izogne verjetnemu naknadnemu
potrjevanju, in v drugih podobnih primerih.
(2) Če fizična kopija odločbe, sklepa ali drugega dokumenta v
elektronski obliki, s katerim se ureja pravni položaj, ni opremljena s
potrdilom o skladnosti kopije z izvirnikom dokumenta, se stranka ob vročitvi
pouči, da lahko zahteva, da se ji pošlje izvirnik na elektronski naslov ali
potrdi skladnost kopije z izvirnikom, in da uveljavljanje zahteve ne vpliva na
pravni položaj oziroma tek roka, ki je začel teči z vročitvijo kopije.
(3) Če informacijski sistem organa omogoča preverjanje
pristnosti kopije po elektronski poti oziroma neposredni prevzem elektronskega
izvirnika dokumenta, se stranka pouči tudi o tem. Organ zagotavlja preverjanje
pristnosti in prevzem elektronskega izvirnika še najmanj tri mesece po odpremi
kopije dokumenta.
(4) Sporočilo, s katerim organ pouči stranko o postopku
preverjanja pristnosti kopije iz drugega in tretjega odstavka tega člena, se
zapiše na izvirnik dokumenta, lahko pa tudi na njegovo kopijo, priloženo
sporočilo ali na drug primeren način.
(5) Na zahtevo za potrditev fizične kopije se potrditev
opravi na obstoječi kopiji ali pa se izroči oziroma pošlje novo kopijo s
potrdilom o skladnosti.
(6) Organ, ki mu je v zadevah iz njegove pristojnosti
predložena fizična kopija elektronskega dokumenta, ne more zahtevati, da
stranka predloži kopijo s potrdilom o skladnosti kopije, ampak mora v primeru
dvoma v skladu s procesnimi predpisi sam pridobiti dokument pri organu, ki ga
je izdal. Če organ v skladu s procesnimi predpisi ni pristojen za pridobivanje
dokumentov pri drugem organu, zaprošeni organ na poslani kopiji potrdi
skladnost z izvirnikom, če kopija ni poslana, pa potrdi le dejanje izdaje
dokumenta.
65.c člen
(izpisek)
(1) Izpisek iz uradne evidence ali drug dokument, ki ga v
elektronski obliki samodejno izdela informacijski sistem, se potrdi s
kvalificiranim elektronskim žigom organa.
(2) Na izpisku ali v dokumentu iz prejšnjega odstavka se na
vidnem mestu označi, da je potrjen z elektronskim žigom organa, označijo se
tudi podatki o izdajatelju žiga, njegovi identifikacijski številki in
veljavnosti.
(3) Izpisek ali dokument se prevzeme iz informacijskega
sistema ali pa se pošlje na elektronski naslov.
8. Odprema dokumentarnega gradiva
66. člen
(nosilec odpreme)
(1) Dokument odpremi glavna pisarna.
(2) Dokument lahko odpremi tudi drug javni uslužbenec
ali pa se odpremi samodejno iz evidence dokumentarnega gradiva.
66.a člen
(oblika odpremljenega dokumenta)
(1) Dokument se odpremi v obliki, v kateri je bil izdan.
(2) Dokument se odpremi kot fizična ali elektronska kopija,
če ga zaradi razlogov na strani naslovnika ali organa ni mogoče poslati ali
vročiti v obliki, v kateri je bil izdan.
67. člen
(odreditev odpreme)
(1) Javni uslužbenec, ki je pripravil dokument, odredi,
kateremu naslovniku se dokument odpošlje, katere priloge se priložijo in kako
naj se dokument odpošlje (osebno, osebno elektronsko, na oglasno desko,
navadno, priporočeno, priporočeno s povratnico, navadno elektronsko idr.). Javni
uslužbenec lahko odredi, da nosilec odpreme pripravi kopijo dokumenta in jo
odpremi.
(2) Odprema dokumentov je organizirana tako, da so
odpremljeni praviloma še isti dan.
68. člen
(evidentiranje vročilnice ali povratnice)
Če organ prejme potrjeno vročilnico, povratnico ali drug
dokument, ki potrjuje prejem dokumenta, ga evidentira k dokumentu, na podlagi
katerega je nastal.
9. Zbirke in hramba dokumentarnega gradiva 
9.1. Zbirke dokumentarnega gradiva
69. člen
(zbirke dokumentarnega gradiva)
(1) Dokumenti, ki so nastali pri delu organa, se pri
organu hranijo v izvirniku.
(2) Organi hranijo dokumentarno gradivo v zbirki
nerešenih zadev, tekoči zbirki in stalni zbirki.
70. člen
(dostop do dokumentov)
(1) Vpogled in kopiranje dokumentarnega gradiva se
omogočita upravičenim uporabnikom. Vpogled ali kopiranje dokumentarnega gradiva
se evidentira.
(2) Če ima uporabnik dovoljenje, da dokumentarno gradivo
v fizični obliki odnese iz prostorov organa, potrdi prevzem, na primer z
reverzom, zapisnikom o zasegu, potrdilom.
71. člen
(zbirka nerešenih zadev)
(1) Zbirka nerešenih zadev je zbirka, v kateri se
dokumentarno gradivo hrani do prenosa v tekočo zbirko.
(2) Ko se zadeva reši, se nemudoma vloži v tekočo
zbirko.
(3) Preden se zadeva vloži v tekočo zbirko, se uredi.
Tako se na primer v elektronski obliki pregleda, ali so dokumenti ustrezno
evidentirani, izločijo se dokumenti, ki niso del zadeve (kopije dokumentov,
pomožni obrazci, neizpolnjene tiskovine in podobno).
(4) Zadevi se pred vložitvijo v tekočo zbirko označi rok
hrambe.
(5) Pred vložitvijo zadeve v tekočo zbirko se ugotovi
pravnomočnost upravnega akta, s katerim je bil postopek zaključen.
(6) Če se zadeva iz tekoče ali stalne zbirke dodeli v
ponovno obravnavo javnemu uslužbencu, se prenese v zbirko nerešenih zadev.
72. člen
(tekoča zbirka)
(1) Tekoča zbirka je zbirka dokumentarnega gradiva, v
kateri se dokumentarno gradivo hrani dve leti po letu rešitve zadeve.
(2) Po dveh letih, najpozneje pa do konca marca
naslednjega leta po poteku roka dveh let, se dokumentarno gradivo prenese iz
tekoče zbirke v stalno zbirko. Pred prenosom se iz vsega dokumentarnega gradiva
izloči dokumentarno gradivo, ki mu je potekel dveletni rok.
73. člen
(stalna zbirka)
(1) Stalna zbirka je zbirka dokumentarnega gradiva, v
kateri organ hrani vse dokumentarno gradivo, ki ga organ hrani več kot dve
leti.
(2) V stalni zbirki se gradivo hrani do izteka rokov
hrambe ali do izročitve arhivskega gradiva pristojnemu arhivu.
(3) Iz stalne zbirke se dokumentarno gradivo odbira in
izloča najmanj vsakih pet let.
(4) Organ izdela načrt razporeditve dokumentarnega
gradiva v fizični obliki v stalni zbirki oziroma tehnično dokumentacijo glede
hranjenja dokumentarnega gradiva v elektronski obliki, ki se dopolnjuje, če se
gradivo iz stalne zbirke uniči oziroma arhivsko gradivo preda pristojnemu
arhivu.
9.2. Hramba dokumentarnega gradiva
74. člen
(hramba posameznih zbirk)
(1) Tekoča in stalna zbirka se hranita ločeno.
(2) Zbirki se vzdržujeta tako, da je dokumentarno
gradivo zavarovano pred poškodbami, uničenjem in izgubo ter da je onemogočena
njegova neupravičena sprememba ali uporaba.
75. člen
(način hrambe dokumentarnega gradiva)
(1) Dokumentarno gradivo se hrani v elektronski ali
fizični obliki.
(2) Dokumentarno gradivo v fizični obliki se hrani v
arhivskih škatlah ali drugi ustrezni opremi po letih nastanka in po klasifikacijskih
znakih.
(3) Vsaka enota tehnične opreme, v kateri se hrani
dokumentarno gradivo, se označi z nazivom organa, klasifikacijskim znakom,
zaporednimi številkami zadev oziroma z začetnimi črkami imen ali nazivov
subjektov, če so zadeve v okviru klasifikacijskega znaka urejene po abecedi, in
z letom nastanka.
(4) Dokumentarno gradivo, ki vsebuje tajne podatke, se v
skladu s posebnimi predpisi hrani ločeno, in sicer tako, da je zavarovana
njihova tajnost.
9.3. Vrste dokumentarnega
gradiva
76. člen
(arhivsko gradivo)
(1) Arhivsko gradivo je v stalni zbirki odbrano in
posebej označeno s črko A.
(2) V skladu s predpisi, ki urejajo varstvo arhivskega
gradiva, pristojni arhiv v sodelovanju z organom določi na podlagi načrta
klasifikacijskih znakov arhivsko gradivo tega organa.
(3) V skladu z dogovorom in strokovnimi navodili
pristojnega arhiva se arhivsko gradivo, ki nastaja v fizični obliki, lahko
izroči pristojnemu arhivu tudi v elektronski obliki. Izvirno elektronsko
arhivsko gradivo se pristojnemu arhivu izroča v predpisani digitalni obliki na
standardiziranih nosilcih in v standardiziranih oblikah zapisa.
77. člen
(trajno gradivo)
(1) Trajno gradivo je dokumentarno gradivo, ki je bilo
določeno s predpisi kot gradivo, ki je trajno pomembno za organ in se zato
hrani trajno oziroma do poteka roka trajne hrambe pri organu, če nima narave
arhivskega gradiva in ga ni treba izročiti pristojnemu arhivu.
(2) Organi trajno hranijo naslednje dokumentarno
gradivo:
1.     
uradne (javne) evidence, ki jih vodijo;
2.     
gradivo v zvezi s pripravo in sprejemanjem predpisov in drugih splošnih
aktov;
3.     
poročila in analitična gradiva o stanju in pojavih na posameznih
upravnih področjih;
4.     
zbirna statistična poročila in rezultate raziskav;
5.     
tiskane ali elektronske publikacije;
6.     
zadeve v zvezi z odločanjem o upravnih zadevah razen zadev s krajšim
rokom hrambe;
7.     
premoženjskopravne zadeve;
8.     
investicijsko, projektno, lokacijsko, gradbeno in podobno dokumentacijo
objektov in naprav, če je organ investitor, lastnik ali uporabnik;
9.     
zadeve, za katere tako določa zakon ali drug predpis.
(3) Predstojnik lahko določi tudi druge zadeve, ki se
trajno hranijo.
(4) Trajno gradivo se označi s črko T in se v stalni
zbirki hrani praviloma ločeno od preostalega dokumentarnega gradiva.
(5) Dokumentarnemu gradivu iz drugega odstavka tega
člena razen dokumentarnemu gradivu iz 1. točke drugega odstavka tega člena se
rok trajne hrambe lahko omeji na časovno omejeni rok hrambe, dokler ne
prenehajo pravne in dejanske posledice, ki izhajajo iz gradiva.
(6) Minister, pristojen za arhive, določi roke hrambe iz
prejšnjega odstavka in navodila organom za določanje rokov hranjenja
dokumentarnega gradiva javne uprave.
78. člen
(roki hrambe)
(1) Roki hrambe se določijo v skladu s predpisi in
strokovnim navodilom pristojnega arhiva, v njihovem okviru pa glede na oceno,
koliko časa je posamezno dokumentarno gradivo pomembno za delo organa.
(2) Če ni predpisov, ki neposredno določajo roke hrambe,
se roki hrambe določijo v skladu s predpisi, na podlagi katerih je mogoče
sklepati na dobo hrambe. Če tudi teh predpisov ni, se roki hrambe določijo v
skladu z izkustvenimi predvidevanji o tem, koliko časa je bilo oziroma bo
gradivo potrebno za poslovanje in delo, ter s konkretnimi potrebami poslovanja
oziroma dela ustanove ali posameznika.
(3) Rok hrambe se označi in navede v spodnjem desnem
kotu ovoja, in sicer:
1.     
velika črka A;
2.     
velika črka T;
3.     
rok hrambe v letih in letnica, ko zadevi poteče rok hrambe.
(4) Rok hrambe se izračuna, ko je zadeva rešena, na
naslednji način:
1.     
čas od dneva rešitve zadeve do zadnjega dne v letu se izpusti; rok
trajanja začne teči vselej 1. januarja naslednje leto;
2.     
na podlagi zapisanega roka v evidenci se izračuna najbližje leto, ko je
zadevo dovoljeno izločiti iz zbirke in uničiti.
9.4. Izločanje in odbiranje
dokumentarnega gradiva
79. člen
(izločanje in odbiranje dokumentarnega gradiva)
(1) Organ iz zbirk dokumentarnega gradiva izloča
gradivo, ki mu je potekel rok hrambe, in odbira dokumentarno gradivo, ki ima
lastnosti arhivskega gradiva.
(2) Arhivsko gradivo se odbere iz stalne zbirke in hrani
v izvirnikih, dokler se v skladu s posebnimi predpisi ne izroči pristojnemu
arhivu.
80. člen
(komisija za izločanje in odbiranje dokumentarnega gradiva)
(1) Izločanje in odbiranje dokumentarnega gradiva izvaja
komisija za izločanje in odbiranje dokumentarnega gradiva.
(2) Komisijo za izločanje in odbiranje dokumentarnega
gradiva imenuje predstojnik.
(3) Komisija za izločanje in odbiranje dokumentarnega
gradiva:
1.     
najmanj 30 dni pred začetkom izločanja ali odbiranja dokumentarnega gradiva
pisno obvesti pristojni arhiv o začetku izločanja ali odbiranja in navede, iz
katerih letnikov dokumentarnega gradiva bo odbrala gradivo;
2.     
določi dokumentarno gradivo, ki se odbere iz zbirke dokumentarnega
gradiva;
3.     
po izvedenem odbiranju določi dokumentarno gradivo, ki se izloči iz
zbirke dokumentarnega gradiva;
4.     
zagotovi, da se iz dokumentarnega gradiva ne izloči arhivsko gradivo.
(4) Komisija o vsaki odločitvi sestavi zapisnik, ki
vsebuje natančno navedbo dokumentarnega gradiva, iz katere je mogoče v evidenci
dokumentarnega gradiva za vsak dokument posebej označiti, kdaj je bil izločen
ali odbran.
(5) Komisija opravlja svoje naloge v skladu z navodili
pristojnega arhiva.
(6) Komisija je praviloma sestavljena iz javnih
uslužbencev, ki opravljajo naloge glavne pisarne, in strokovnih javnih
uslužbencev, ki rešujejo zadeve z vsebinskega področja, na katero se nanaša
dokumentarno gradivo.
81. člen
(izločanje skeniranega dokumentarnega gradiva v fizični
obliki)
(1) Predstojnik lahko določi, da se izločanje dokumentarnega
gradiva v fizični obliki, ki je bilo pretvorjeno v elektronsko obliko v skladu
s predpisi, ki urejajo hrambo dokumentarnega in arhivskega gradiva, izvede
takoj po zagotovitvi ustreznega skeniranja.
(2) Seznam dokumentarnega gradiva, ki se izloča v skladu
s tem členom, se pripravi najpozneje pred predajo dokumentarnega gradiva v
uničenje.
(3) Podatek o izločitvi posameznega dokumenta se
evidentira v evidenci dokumentarnega gradiva.
82. člen
(uničenje izločenega dokumentarnega gradiva)
(1) Izločeno dokumentarno gradivo se uniči v 30 dneh od
dneva, ko je bil sestavljen zapisnik o izločitvi gradiva.
(2) Dokumentarno gradivo, ki je bilo izločeno v skladu s
prejšnjim členom, se uniči po roku, ki ga določi predstojnik.
(3) Komisija za uničenje dokumentarnega gradiva poskrbi,
da se izločeno dokumentarno gradivo, ki vsebuje varovane podatke, uniči tako,
da ga ni več mogoče prebrati.
(4) Komisija je sestavljena iz najmanj treh članov.
(5) Dokumentarno gradivo v elektronski obliki se uniči
tako, da se izbrišejo vsi podatki razen evidenčnih podatkov iz prvega odstavka
52. člena in iz drugega odstavka 54. člena te uredbe ter vsebina
dokumenta.
(6) Komisija o uničenju in morebitni oddaji izločenega
dokumentarnega gradiva v industrijsko predelavo sestavi zapisnik, ki vsebuje
popis članov komisije, datum uničenja in popis uničenega dokumentarnega
gradiva.
IV. POSEBNI PRIMERI KRAJEVNE PRISTOJNOSTI
83. člen
(krajevna pristojnost)
Organi državne uprave, organizirani po teritorialnem načelu, odločajo
v upravnih zadevah na območju celotne države v naslednjih na zahtevo stranke
uvedenih postopkih:
1.     
izdaja listin:
- 
osebne izkaznice,
- 
potni listi,
- 
vozniška dovoljenja,
- 
dovoljenja za učitelje vožnje, učitelje predpisov in strokovne vodje šol
vožnje,
- 
izkaznice o vozniških kvalifikacijah,
- 
prometna dovoljenja,
- 
naznanitve pogrešitev, izgub in tatvin osebnih izkaznic, potnih listin,
vozniških dovoljenj in prometnih dovoljenj;
2.     
izdaja potrdil iz centraliziranih in informatiziranih uradnih evidenc;
3.     
odločanje o denacionalizacijskih zahtevkih po 1. točki prvega odstavka
54. člena Zakona o denacionalizaciji (Uradni list RS, št. 27/91-I,
56/92 – odl. US, 13/93 – odl. US, 31/93, 24/95 – odl. US, 20/97 – odl. US,
23/97 – odl. US, 65/98, 76/98 – odl. US, 66/00, 66/00 – ORZDen27, 11/01 – odl.
US, 54/04 – ZDoh-1 in 18/05 – odl. US);
4.     
vpis v register pridelovalcev grozdja in vina v okviru vinorodnih dežel;
5.     
priglasitev in opustitev osebnega dopolnilnega dela ter pridobitev
vrednotnice;
6.     
izdaja EU kartice ugodnosti za invalide;
7.     
priglasitev in prijava na vozniški izpit;
8.     
vpis spremljevalcev v evidenco o vozniških dovoljenjih in evidenčni
karton vožnje,
9.     
odločanje o spremembi podatka o spolu in vpisu spremembe podatka o spolu
v matični register.
V. URADNA DEJANJA
1. Vročanje
84. člen
(vročanje)
(1) Če zakon vročitve ne določa, naslovnik lahko potrdi
prevzem dokumenta s podpisom in navedbo datuma tudi na izvirniku dokumenta, ki
ostane v zadevi.
(2) Z dostavno oziroma kurirsko knjigo se vročajo
nosilci tajnih podatkov, vrednostna pisma, vrednotnice, paketi, druga pošta pa,
če to zahteva narava dela.
1.1. Vročanje v tujino
85. člen
(vročanje v tujino)
Za vročanje v tujino se ovojnica za osebno vročanje
uporablja, če je tak način vročanja v skladu z mednarodnimi poštnimi predpisi.
Sicer se osebno vročanje v tujino opravlja neposredno z uporabo mednarodnih
poštnih predpisov.
1.2. Elektronsko vročanje v varni elektronski predal
86. člen
(dovoljenje za vročanje po elektronski poti)
Vročanje po elektronski poti se opravi v varni elektronski
predal v informacijskem sistemu pravne ali fizične osebe, ki ima dovoljenje
ministrstva, pristojnega za javno upravo, za vročanje po elektronski poti.
86.a člen
(pogoji za izdajo dovoljenja)
Dovoljenje za vročanje po elektronski poti se izda pravni ali
fizični osebi, ki opravlja vročanje kot svojo dejavnost, če informacijski
sistem pravne ali fizične osebe omogoča:
-       
vročanje po elektronski poti v varni elektronski predal v skladu z
Zakonom o splošnem upravnem postopku (Uradni list RS, št. 24/06 – uradno
prečiščeno besedilo, 105/06 – ZUS-1, 126/07, 65/08, 8/10 in 82/13), Pravilnikom
o obliki in vsebini ovojnice, vsebini vročilnice in drugih sporočil za osebno
vročanje v upravnem postopku (Uradni list RS, št. 1/19) in to uredbo,
-       
izmenjavo elektronskih obvestil z informacijskim sistemom za vročanje v
skladu s tehničnimi pogoji, ki jih določi vlada,
-       
vlaganje dokumentov v varni elektronski predal, ne glede na obseg in
število dokumentov, ki so že v varnem elektronskem predalu,
-       
sledljivost dostopa do varnega elektronskega predala in preprečevanje
nepooblaščenih dostopov ter
-       
dostop do varnega elektronskega predala imetniku predala, v primeru
državnega organa, organa samoupravne lokalne skupnosti, pravne ali fizične
osebe, registrirane za opravljanje dejavnosti, pa osebi, ki je določena za
prevzem dokumentov, če imetnik predala ali oseba izkaže svojo istovetnost.
86.b člen
(postopek izdaje dovoljenja)
(1) Vložnik zahteve v postopku izdaje dovoljenja predloži
listinska dokazila o izpolnjevanju pogojev iz prejšnjega člena. V postopku mora
ministrstvu, pristojnemu za javno upravo, omogočiti testiranje informacijskega
sistema.
(2) Dovoljenje se izda, če se na podlagi listinskih dokazov
in opravljenega testiranja ugotovi, da informacijski sistem ustreza pogojem iz
te uredbe. V primeru ugotovljenih pomanjkljivosti se vložnik zahteve pozove, da
jih odpravi v roku, ki ga določi ministrstvo, pristojno za javno upravo. Če
vložnik v roku pomanjkljivosti ne odpravi, se zahteva za izdajo dovoljenja
zavrne.
86.c člen
(sporazum)
Po izdaji dovoljenja ministrstvo, pristojno za javno upravo,
z imetnikom dovoljenja sklene sporazum, v katerem se podrobneje uredijo
medsebojna razmerja v zvezi z izmenjavo elektronskih sporočil in drugih
dokumentov v postopku vročanja po elektronski poti.
86.č člen
(vročanje v varne elektronske predale organov)
(1) Poleg načina vročanja iz 86. člena te uredbe se vročanje
po elektronski poti opravi v varni elektronski predal v informacijskem sistemu
ministrstva, pristojnega za javno upravo, ki je za opravljanje elektronskega
vročanja vzpostavljen na podlagi zakona.
(2) Ne glede na 86. člen te uredbe se vročanje organu po
elektronski poti opravi v varni elektronski predal v njegovem informacijskem
sistemu.
(3) Ministrstvo, pristojno za javno upravo, preveri skladnost
informacijskih sistemov iz prvega in drugega odstavka tega člena z
informacijskim sistemom za vročanje. Z organom iz prejšnjega odstavka se sklene
sporazum, v katerem se podrobneje uredijo medsebojna razmerja v zvezi z
izmenjavo elektronskih sporočil in drugih dokumentov v postopku vročanja po
elektronski poti.
86.d člen
(odprava pomanjkljivosti in odvzem dovoljenja)
(1) Če informacijski sistem pravne ali fizične osebe ne
deluje v skladu s pogoji iz 86.a člena te uredbe, ministrstvo, pristojno za
javno upravo, pozove pravno ali fizično osebo, da odpravi pomanjkljivosti v
določenem roku. Če pomanjkljivosti v roku niso odpravljene, se dovoljenje za
vročanje po elektronski poti odvzame.
(2) Po dokončnosti odločbe o odvzemu dovoljenja se onemogoči
opravljanje vročanja preko informacijskega sistema pravne ali fizične osebe.
Dokumenti, ki so po odvzemu dovoljenja še v postopku vročanja, se vročijo kljub
odvzetemu dovoljenju.
(3) Pravna ali fizična oseba o odvzemu dovoljenja ali
prenehanju opravljanja dejavnosti iz drugih razlogov obvesti uporabnika varnega
elektronskega predala in mu omogoči, da v roku treh mesecev prevzame dokumente
iz varnega elektronskega predala. Obvestilo se vloži v varni elektronski
predal.
(4) Če pravna ali fizična oseba preneha opravljati dejavnost
vročanja, se dokumenti, ki niso bili vročeni v skladu z zakonom, vročijo na
drug način.
86.e člen
(odprava pomanjkljivosti v informacijskih sistemih organov)
Če informacijski sistem organa iz drugega odstavka 86.č člena
te uredbe ne deluje v skladu s pogoji iz 86.a člena te uredbe, ministrstvo,
pristojno za javno upravo, organ pozove, da pomanjkljivosti odpravi. Če
pomanjkljivosti ne odpravi v roku, ministrstvo, pristojno za javno upravo,
onemogoči povezavo med informacijskim sistemom za vročanje in informacijskim
sistemom organa, dokler pomanjkljivosti niso odpravljene.
86.f člen
(objava na spletni strani)
(1) Ministrstvo, pristojno za javno upravo, na svoji spletni
strani objavi seznam ponudnikov varnih elektronskih predalov, ki imajo
dovoljenje ministrstva, pristojnega za javno upravo, za vročanje po elektronski
poti.
(2) Ministrstvo, pristojno za javno upravo, na svoji spletni
strani objavi obvestilo o odvzemu dovoljenja ali prenehanju opravljanja
dejavnosti vročanja pravne ali fizične osebe.
86.g člen
(priprava na vročanje po elektronski poti)
(1) Pred elektronskim vročanjem v varni elektronski predal se
nedvoumno preveri obstoj varnega elektronskega predala.
(2) Informacijski sistem organa pošlje informacijskemu
sistemu za vročanje dokument, ki se elektronsko vroča.
(3) Informacijskemu sistemu za vročanje se pošljejo naslednji
podatki:
1.     
osebno ime oziroma naziv naslovnika;
2.     
zahteva za vročitev v varni elektronski predal in naslov varnega
elektronskega predala;
3.     
številka in datum izdaje dokumenta ter naziv organa, katerega dokument
se vroča;
4.     
zahteva za vročitev v slovenskem jeziku in jeziku narodne skupnosti, če
je vročitev treba opraviti v obeh uradnih jezikih.
(4) Podatki in dokumenti se na celotni poti med elektronsko
evidenco dokumentarnega gradiva in varnim elektronskim predalom ščitijo tako,
da nepooblaščene osebe ne morejo dostopati do njihove vsebine.
(5) Informacijski sistem za vročanje hrani podatke iz
tretjega odstavka tega člena en mesec od prejema zahteve za vročitev.
87. člen
(informacijski sistem za vročanje)
(1) Informacijski sistem za vročanje pošlje zahtevo za
vročitev in obvestilo o dolžnosti prevzema dokumenta in pravnih posledicah,
skupaj s podatki iz tretjega odstavka prejšnjega člena, v varni elektronski
predal naslovnika.
(2) (črtan)
88. člen
(obvestilo naslovniku)
(1) Obvestilo iz prejšnjega člena vsebuje navedbo, da je
v informacijskem sistemu za vročanje dokument in naj ga naslovnik prevzame v
roku, kot ga določa zakon, ki ureja splošni upravni postopek, sicer se bo po
poteku tega roka vročitev štela za opravljeno.
(2) (črtan)
89. člen
(prevzem dokumentov)
(1) Ko naslovnik podpiše vročilnico oziroma po poteku
roka, kot ga določa zakon, ki ureja splošni upravni postopek, informacijski
sistem za vročanje pošlje elektronski evidenci dokumentarnega gradiva podpisano
elektronsko vročilnico oziroma sporočilo o poteku roka.
(2) Naslovnik prevzame dokument tako, da mu ga
informacijski sistem za vročanje vloži v varni elektronski predal po tem, ko
naslovnik podpiše elektronsko vročilnico z elektronskim podpisom ali po poteku
roka iz prejšnjega odstavka.
89.a člen
(elektronsko vročanje drugih dokumentov)
Organ preko informacijskega sistema za vročanje v varni
elektronski predal lahko pošlje tudi dokumente, ki se ne vročajo po zakonu, ki
ureja splošni upravni postopek.
1.3 Elektronsko vročanje s seznanitvijo
89.b člen
(elektronsko vročanje s seznanitvijo)
(1) Elektronsko vročanje s seznanitvijo se opravi tako, da se
naslovniku omogoči seznanitev z dokumentom tako, da se mu na telefonsko
številko mobilnega telefona in v elektronski predal, ki ni varen elektronski
predal, pošlje sporočilo o možnosti prevzema dokumenta iz informacijskega
sistema za vročanje (v nadaljnjem besedilu: elektronsko vročanje s seznanitvijo
in s potrditvijo prevzema) ali da se v elektronski predal, ki ni varen
elektronski predal, pošlje dokument, ki se vroča (v nadaljnjem besedilu:
elektronsko vročanje s seznanitvijo brez potrditve prevzema).
(2) Informacijski sistem organa pošlje informacijskemu
sistemu za vročanje dokument, ki se vroča.
(3) Informacijskemu sistemu se pošljejo naslednji podatki:
1.     
osebno ime oziroma naziv naslovnika;
2.     
zahteva za vročitev s potrditvijo ali brez potrditve prevzema;
3.     
naslov elektronskega predala naslovnika;
4.     
telefonska številka mobilnega telefona naslovnika, če se vroča s seznanitvijo
s potrditvijo prevzema;
5.     
številka in datum izdaje dokumenta ter naziv organa, katerega dokument
se vroča;
6.     
zahteva za vročitev v slovenskem jeziku in jeziku narodne skupnosti, če
je vročitev treba opraviti v obeh uradnih jezikih.
(4) Podatki in dokumenti se na celotni poti med elektronsko
evidenco dokumentarnega gradiva in informacijskim sistemom za vročanje ščitijo
tako, da nepooblaščene osebe ne morejo dostopati do njihove vsebine.
(5) Informacijski sistem za vročanje hrani podatke iz
tretjega odstavka tega člena en mesec od prejema zahteve za vročitev.
89.c člen
(elektronsko vročanje s seznanitvijo in s potrditvijo
prevzema)
(1) Pri elektronskem vročanju s seznanitvijo in s potrditvijo
prevzema informacijski sistem za vročanje naslovniku pošlje elektronsko
sporočilo na telefonsko številko mobilnega telefona in v elektronski predal, da
v roku, ki ga določa zakon, ki ureja splošni upravni postopek, lahko prevzame
dokument in obvestilo o posledicah takega vročanja.
(2) V sporočilu iz prejšnjega odstavka je aktivna povezava,
ki omogoča začetek postopka prevzema dokumenta iz informacijskega sistema za
vročanje.
(3) Informacijski sistem za vročanje na zahtevo naslovnika na
telefonsko številko mobilnega telefona pošlje enolično identifikacijsko
številko za prevzem dokumenta. Naslovnik z vpisom enolične identifikacijske
številke v informacijskem sistemu za vročanje potrdi prevzem dokumenta,
informacijski sistem pa dokument pošlje v njegov elektronski predal in ga o tem
obvesti s sporočilom na telefonsko številko mobilnega telefona ter v
elektronski predal.
(4) Veljavnost enolične identifikacijske številke je časovno
omejena. Če naslovnik v določenem času ne vpiše enolične identifikacijske
številke v informacijski sistem, lahko prek aktivne povezave iz drugega
odstavka tega člena ponovno začne postopek prevzema in pridobi novo enolično
identifikacijsko številko.
(5) Če naslovnik dokumenta ne prevzame iz informacijskega
sistema za vročanje v roku za prevzem, informacijski sistem po poteku tega roka
pošlje dokument v elektronski predal naslovnika ter o tem obvesti naslovnika s
sporočilom na telefonsko številko mobilnega telefona in v elektronski predal.
(6) Informacijski sistem za vročanje obvesti organ o prevzemu
ali neprevzemu dokumenta oziroma da dokument ni bil prevzet v zakonitem roku.
(7) V informacijskem sistemu za vročanje in v sporočilih, ki
jih pošilja, se naslovniku omogoči povratno obveščanje o morebitnih pomotah pri
pošiljanju sporočil na telefonsko številko ali v elektronski predal, o
neprejemu enolične identifikacijske številke ali drugih dogodkih, ki
onemogočajo dejansko seznanitev z dokumentom.
89.č člen
(elektronsko vročanje s seznanitvijo brez potrditve
prevzema)
(1) Elektronsko vročanje s seznanitvijo brez potrditve
prevzema se opravi tako, da se v elektronski predal pošlje sporočilo o vročanju
in dokument, ki se vroča.
(2) Informacijski sistem za vročanje obvesti organ, kdaj sta
bila sporočilo in dokument iz prejšnjega odstavka poslana v elektronski predal
naslovnika.
(3) V sporočilu iz prvega odstavka tega člena se naslovniku
omogoči, da obvesti informacijski sistem za vročanje o morebitnih napakah pri
vročanju, ki onemogočajo dejansko seznanitev o dostavi napačni osebi in
podobno.
2. Pridobivanje in posredovanje podatkov
90. člen
(pristojnost za pridobivanje podatkov)
(1) Podatke o dejstvih iz uradnih evidenc, potrebne za
odločanje v upravnih in drugih javnopravnih zadevah, pridobiva organ, ki vodi
postopek.
(2) Organ, ki vodi postopek, ki se je začel na zahtevo
stranke, stranko seznani, da osebne podatke, ki se nanašajo nanjo, lahko
predloži tudi sama oziroma da lahko v skladu z zakonom organu prepove
pridobivanje teh podatkov.
91. člen
(način pridobivanja podatkov)
(1) Organ pridobiva podatke z elektronskim ali fizičnim
vpogledom v uradno evidenco ali na podlagi zahteve.
(2) Podatki se zahtevajo in sporočajo v pisni obliki.
(3) Če se podatki zahtevajo ali sporočijo po elektronski
poti, morata biti zahteva ali sporočilo elektronsko podpisana z elektronskim
podpisom oziroma mora biti nedvomno razvidno, da je zahtevo ali sporočilo poslala
pooblaščena oseba.
92. člen
(pridobivanje podatkov z vpogledom)
(1) Če ima organ možnost pridobiti podatek z neposrednim
vpogledom v uradno evidenco, to stori sam in napravi uradni zaznamek. V uradnem
zaznamku se navedejo ime ali naziv uradne evidence in datum vpogleda ter
podatki, ki so bili pridobljeni z vpogledom.
(2) Pravico vpogleda dodeli upravljavec uradne evidence
na podlagi zahteve organa. Če upravljavec uradne evidence dvomi o obstoju
pooblastila za vpogled, to preveri pri organu, ki je poslal zahtevo za
dodelitev pravice vpogleda.
93. člen
(pridobivanje podatkov na zahtevo)
(1) Če organ nima možnosti vpogleda v uradno evidenco,
pridobi podatke na podlagi zahteve.
(2) V zahtevi iz prejšnjega odstavka so navedeni zadeva,
za katero se pridobivajo podatki, podatki, ki se zahtevajo, in pravna podlaga.
Zahteva in odgovor sta evidentirana pri obeh organih.
94. člen
(zavrnitev zahteve za posredovanje podatkov)
Če so podani razlogi, zaradi katerih bi organ zahtevo za
izdajo ali pridobitev podatkov iz uradne evidence zavrnil, o tem brez odlašanja
obvesti organ, ki je podatek iz uradne evidence zahteval.
95. člen
(brezplačno posredovanje podatkov)
Upravljavec uradne evidence, ki je zaradi izvajanja te uredbe
zaprošen za posredovanje podatkov iz uradne evidence, zaprošene podatke
posreduje brezplačno.
3. Upravna overitev lastnoročnih podpisov, prepisov in
kopij
96. člen
(splošno o overitvi)
(1) Upravna enota opravlja upravne overitve ves poslovni
čas.
(2) Overitev se evidentira v elektronski evidenci
overitev.
97. člen
(elektronska evidenca overitev)
(1) V elektronsko evidenco overitev se vpišejo:
-       
številka overitve,
-       
datum in ura overitve,
-       
osebno ime predlagatelja overitve in njegovo prebivališče,
-       
vrsta listine, na kateri se overja lastnoročni podpis, oziroma vrsta
listine, katere prepis oziroma kopija se overja, datum njene izdaje, številka
listine,
-       
način ugotovitve istovetnosti predlagatelja overitve,
-       
opombe v zvezi z overitvijo.
(2) Podatek iz tretje alineje prejšnjega odstavka se ne
vpiše pri overitvi prepisa ali kopije v fizični obliki.
(3) Iz evidence je razvidno, katera uradna oseba je
opravila vpis overitve.
(4) Po potrditvi vpisa overitve je onemogočeno kakršno
koli spreminjanje vpisa. V primeru napak pri vnosu je omogočena označitev
pomotnega vpisa, kar pa ne vpliva na številčenje overitev.
(5) Podatki iz evidence overitev se hranijo trajno.
98. člen
(overitev lastnoročnega podpisa)
(1) Overitev podpisa uradna oseba potrdi na obrazcu, ki
je v prilogi 3, ki je sestavni del te uredbe (v nadaljnjem besedilu: priloga
3).
(2) Način ugotovitve istovetnosti se vpiše v evidenco
overitev.
(3) Pri overjanju podpisa se uradna oseba seznani z
vsebino listine toliko, da lahko izpolni polja v evidenci overitev in potrdilu
o overitvi.
(4) Če uradna oseba ugotovi, da se listina, na kateri se
overja podpis, ne more uporabiti v upravnem postopku, predlagatelja overitve na
to opozori. Če ta vztraja, se overitev opravi, v evidenco overitev pa se vpiše
opozorilo stranki.
99. člen
(overitev prepisa ali kopije)
(1) Overitev prepisa ali kopije uradna oseba potrdi na
obrazcu, ki je v prilogi 3.
(2) Uradna oseba, ki overja prepis ali kopijo listine,
ki je v tujem jeziku, lahko sama kopira listino in kopijo overi.
100. člen
(overitev elektronske (skenirane) kopije)
(1) Overitev elektronske kopije opravi uradna oseba na
podlagi izvirne listine, ki jo skenira, podpiše z elektronskim podpisom in
vpiše v evidenco overitev.
(2) V evidenco overitev se poleg podatkov, ki se
evidentirajo pri overitvi kopije, vpiše tudi elektronski naslov, na katerega bo
poslana overjena elektronska kopija.
(3) Overjeno elektronsko kopijo evidenca overitev pošlje
na elektronski naslov, ki ga je navedel predlagatelj overitve, in dokument
izbriše po preteku 30 dni od dneva overitve.
(4) Za overitev elektronske kopije se smiselno
uporabljajo določbe te uredbe, ki določajo overitev prepisov ali kopij.
4. Elektronske vloge brez kvalificiranega elektronskega
podpisa
101. člen
(opredelitev postopkov)
(1) Elektronska vloga se lahko vloži brez kvalificiranega
elektronskega podpisa v postopkih:
1.     
z zahtevo za dostop do informacij javnega značaja;
2.     
z zahtevo za dostop do informacij za medije po zakonu, ki ureja medije;
3.     
pobiranja davkov, če zavezanec za davek vloži vlogo prek portala eDavki;
4.     
z zahtevo za izplačilo nadomestila za čas začasne zadržanosti od dela in
z zahtevo za povračilo stroškov, ki se izplačata iz sredstev obveznega
zdravstvenega zavarovanja, če je zahteva vložena prek informacijskega sistema
Zavoda za zdravstveno zavarovanje Slovenije;
5.     
uveljavljanja pravice do pokojnine, pravice na podlagi invalidnosti,
pravice do letnega dodatka, pravice do dodatka za pomoč in postrežbo ter
vlaganja zahtev in izdaje potrdil na področju matične evidence zavarovancev in
uživalcev pravic, če je zahteva vložena preko informacijskega sistema eZPIZ;
6.     
vlaganja vloge za prijavo in odjavo iz evidence brezposelnih oseb in
evidence iskalcev zaposlitve, vloge za nadomestilo stroškov iskanja zaposlitve,
vloge za uveljavljanje pravice do denarnega nadomestila za primer
brezposelnosti, do plačila prispevkov za obvezna socialna zavarovanja in do
plačila prispevkov za pokojninsko in invalidsko zavarovanje eno leto pred
izpolnitvijo minimalnih pogojev za pridobitev pravice do starostne pokojnine po
predpisih o pokojninskem in invalidskem zavarovanju ter vloge za uveljavljanje
spodbude za zaposlitev prejemnikov denarnega nadomestila, če je vloga vložena
prek informacijskega sistema Zavoda Republike Slovenije za zaposlovanje.
(2) V vlogah iz prejšnjega odstavka se vložnik lahko
identificira z elektronskim podpisom, ki ni enakovreden kvalificiranemu
elektronskemu podpisu, z uradno dodeljeno identifikacijsko številko ali drugim
enoličnim identifikatorjem, ki ga za potrebe elektronskega poslovanja določi
organ. V primeru dvoma, kdo je vložil vlogo, organ postopa po zakonu, ki ureja
splošni upravni postopek, kot če vloga ni podpisana oziroma če dvomi v
pristnost podpisa.
VI. URADNE ZGRADBE, PROSTORI IN OPREMA TER ZAGOTAVLJANJE
VARNOSTI
1. Zgradbe in prostori
102. člen
(hišni red)
(1) V zgradbi organa predstojnik lahko sprejme hišni
red. Če je v zgradbi več organov, sprejmejo hišni red predstojniki vseh organov
soglasno.
(2) S hišnim redom se določijo način uporabe delovnih in
drugih prostorov v zgradbi organa ter razpolaganja s ključi vhodnih vrat,
ukrepi za vzdrževanje reda in čistoče v zgradbi, ukrepi za zagotavljanje
varnosti zgradbe in oseb v zgradbi, način dostopa obiskovalcev v zgradbo,
vključno z kdaj in kako se morajo obiskovalci izkazati z osebnim dokumentom, ter
postopek v zvezi s kontrolo obiskovalcev, uporaba funkcionalnega zemljišča in
zgradbi pripadajočih parkirnih prostorov in podobno.
(3) Pod načinom uporabe delovnih in drugih prostorov v
zgradbi organa se razumejo tudi dodelitev, razdelitev, odvzem in omejitev
uporabe določenih prostorov med posameznimi organi.
103. člen
(snemanje v prostorih organa)
(1) V uradnih prostorih organa niso dovoljena slikovna,
zvočna ali slikovno-zvočna snemanja razen na tiskovnih konferencah in v drugih
primerih, ki so določeni s predpisi.
(2) Predstojnik organa ali druga uradna oseba lahko
izjemoma odobri slikovna, zvočna ali slikovno-zvočna snemanja posameznih
prostorov. Posnetki se lahko uporabljajo le za namen, ki ga navede prosilec.
(3) Predstojnik organa ali druga uradna oseba osebi, ki
krši prepoved snemanja, prepove vstop z napravami, ki omogočajo snemanje.
104. člen
(zastava in grb)
(1) Na ali ob zgradbi organa državne uprave, kjer je
sedež organa ali dislocirane notranje organizacijske enote organa državne
uprave, je stalno izobešena zastava Republike Slovenije, lahko pa tudi zastava
Evropske unije.
(2) V prostoru predstojnika organa državne uprave je
nameščen državni grb ali državna zastava.
(3) V prostorih organa državne uprave, ki so namenjeni
vodenju javnih obravnav, je nameščen državni grb ali državna zastava.
105. člen
(označevanje zgradb)
(1) Ob vhodu v zgradbo organa državne uprave je na
pročelju zgradbe pritrjena tabla, na kateri so državni grb, napis Republika
Slovenija in naziv organa.
(2) Organ na vidnih mestih v prostorih, kjer posluje,
namesti napotilne table ali razpored prostorov, v katerem je razporeditev služb
in oddelkov organa oziroma dejavnosti in drugih prostorov, ter table z navedbo
naziva uradnih prostorov.
(3) V prostorih, ki so namenjeni poslovanju s strankami,
je označeno polje diskretnosti oziroma je kako drugače zagotovljena možnost
individualne obravnave.
106. člen
(oznake na vratih)
Na vhodnih vratih v prostore posameznih notranjih
organizacijskih enot organa so pritrjene oznake, na podlagi katerih je
razvidno, katera dela se pretežno opravljajo v teh prostorih. Na vseh vratih
prostorov je tudi številka prostora, lahko pa je izpisana tudi dejavnost, ki se
opravlja v tem prostoru, ter osebno ime in delovno mesto javnega uslužbenca.
107. člen
(objava uradnih ur)
(1) Pri vhodu v zgradbo organa organ na vidnem mestu
objavi razpored uradnih ur in uradnih ur po telefonu.
(2) Sprememba razporeda uradnih ur je objavljena in
vidno označena v poslovnih prostorih najmanj štirinajst dni pred začetkom njene
veljavnosti.
108. člen
(oglasna deska)
Organ na vidnem in javno dostopnem mestu zagotovi oglasno
desko, ki je lahko v fizični ali elektronski obliki.
2. Oprema
109. člen
(upravljanje opreme)
(1) Zagotovi se učinkovito upravljanje opreme in drugega
premoženja, s katerima se razpolaga tako, da se zagotovi njuna pravilna, varna,
gospodarna in učinkovita uporaba.
(2) Organ zagotavlja ekološko in energijsko varčno
uporabo svoje opreme.
(3) Javni uslužbenci skrbno ravnajo z opremo in jo
uporabljajo v skladu z navodili proizvajalca in internimi navodili.
110. člen
(informacijski sistem za vodenje evidence dokumentarnega
gradiva)
(1) Informacijski sistem za vodenje evidence
dokumentarnega gradiva (v nadaljnjem besedilu tega člena: informacijski sistem)
omogoča celovito poslovanje s pošto v elektronski obliki, ki je urejeno v tej
uredbi, med drugim tudi zavračanje neželene elektronske pošte, samodejno
potrjevanje prejetih sporočil, evidentiranje ali samodejno evidentiranje
vhodnih dokumentov v informacijskem sistemu, povezavo z elektronskimi poštnimi
predali javnih uslužbencev in samodejno evidentiranje izbranega elektronskega
sporočila v informacijskem sistemu.
(2) Informacijski sistem omogoča upravljanje dokumentov,
med drugim tudi pripravo in zaščito končanega dokumenta pred spreminjanjem,
oblikovanje izhodnih dokumentov po vnaprej pripravljenih obrazcih, usklajevanje
vsebine dokumenta, posredovanje dokumenta v potrditev in podpisovanje.
(3) Informacijski sistem omogoča tudi elektronsko
določanje stanja dokumentov, odpremo dokumenta in njeno samodejno evidentiranje
ter pošiljanje dokumentov, skeniranje in samodejno evidentiranje prispelih
vročilnic in povratnic kot del dokumenta, določanje stanj zadev prek
pisarniških odredb in vezavo določenih dokumentov oziroma obrazcev na določeno
stanje ter določitev prehodov in avtomatiziranih prehodov med stanji,
premeščanje dokumentov med zadevami ali posameznimi evidencami oziroma v
primeru pomot vračanje v posamezno evidenco, podatke o posegih v dokument,
zadevo, dokumentni seznam ali dosje, podatkov o času, subjektu, ki je izvedel
določeno aktivnost, in o izvedeni aktivnosti v elektronski evidenci
dokumentarnega gradiva (revizijsko sled), vključno z vpogledi v dokumentarno
gradivo in navedbo namena vpogleda, kot to določajo predpisi, vodenje rokovnika
in drugih rokov, možnost skeniranja dokumentov in njihovo pošiljanje po
elektronski poti, možnost shranjevanja priponk in elektronsko podpisanih
dokumentov na mesto, ki zagotavlja varno hrambo.
(4) Informacijski sistem omogoča upravljanje
dokumentarnega gradiva tako, da je mogoče določiti enega ali več javnih
uslužbencev, ki imajo pravico vpogleda v dokumentarno gradivo ali njegovega
upravljanja, ločevanje med zbirko nerešenih zadev, tekočo in stalno zbirko in
izločanje oziroma odbiranje dokumentarnega gradiva. Informacijski sistem
omogoča samodejno obveščanje javnih uslužbencev o spremembah v evidenci
dokumentarnega sistema.
(5) Informacijski sistem omogoča vodenje evidence o
upravnem postopku.
(6) Informacijski sistem omogoča izpis popisa zadeve.
(7) Informacijski sistem omogoča podporo poslovanju, in
sicer najmanj možnost pridobivanja podatkov po elektronski poti, generiranje
poročil, tiskanje ovojnic, samodejni izračun roka hrambe, različne možnosti
iskanja in pregledov ter tudi evidentirano uničenje dokumentov.
(8) Informacijska oprema za skeniranje in shranjevanje
skeniranih dokumentov zagotavlja nespremenljivost in celovitost skeniranih
dokumentov oziroma omogoča preprosto ugotovitev vsakršne spremembe skeniranega
dokumenta. Omogoča tudi shranjevanje podatkov o času, načinu in izvedbi
skeniranja ter osebi, ki je skenirala, skupaj z dokumentom.
(9) Informacijski sistem ob evidentiranju dokumenta in
na zahtevo javnega uslužbenca omogoča preverjanje ustreznosti elektronskega podpisa
morebitnih elektronsko podpisanih dokumentov in veljavnosti elektronskega
podpisa ter evidentiranje identitete podpisnika in podatkov o preverjanju kot
podatke o dokumentu.
(10) Če za to obstaja ustrezna pravna podlaga in so
izpolnjeni vsi zakonski pogoji, informacijski sistem omogoča tudi povezovanje z
informatiziranimi zbirkami podatkov za posebne postopke ali namene (na primer z
zakonodajnim postopkom, zadevami v zvezi z Evropsko unijo, razvidom upravnih
postopkov, drugimi upravnimi nalogami, enotnim finančno-računovodskim sistemom
posrednih in neposrednih proračunskih uporabnikov državnega proračuna in
podobno) ter z informatiziranimi javnimi evidencami (na primer s centralnim
registrom prebivalstva, poslovnim in sodnim registrom in podobno).
(11) Minister, pristojen za javno upravo, lahko določi
tehnološke zahteve in standarde za informacijski sistem.
111. člen
(uvajanje novih rešitev)
Ob uvajanju novih tehničnih in tehnoloških rešitev pri
ravnanju z dokumentarnim gradivom sta zagotovljeni dostopnost in neokrnjenost
do takrat nastalega dokumentarnega gradiva.
3. Zagotavljanje varnosti ljudi in premoženja
112. člen
(zagotavljanje varnosti)
(1) Organi zagotavljajo varnost oseb, ki se nahajajo v
prostorih organa, skrbijo za vzdrževanje reda in varnost premoženja.
(2) Odločitev o organiziranosti varovanja sprejme predstojnik
na podlagi ocene stopnje tveganja in načrta varovanja. Za izdelavo ocene
stopnje tveganja in načrta varovanja se smiselno uporablja zakon, ki ureja
zasebno varovanje.
(3) Če je v zgradbi več organov, se izdelata skupna ocena
stopnje tveganja in načrt varovanja.
(4) Javni uslužbenci varnostni dogodek ali sum varnostnega
dogodka prijavijo predstojniku ali za to določenemu javnemu uslužbencu oziroma
varnostni službi, če je organizirana v organu.
113. člen
(prepoved vnosa strelnega orožja in nevarnih predmetov)
(1) V zgradbo organa ni dovoljen vnos strelnega in
drugega orožja, streliva ter eksplozivnih in drugih nevarnih snovi in
predmetov, razen strankam izključno za namen izvajanja upravnih postopkov z
orožjem.
(2) Ne glede na prejšnji odstavek se dovoli vstop
oboroženim uradnim osebam in oboroženim osebam izvajalcev nalog zasebnega
varovanja, ko ti v organu opravljajo svoje uradne naloge ali naloge varovanja.
114. člen
(vstop v zgradbo)
(1) Organ lahko vzpostavi kontrolo vstopa v zgradbo, če je to
potrebno zaradi zagotavljanja varnosti ljudi in premoženja.
(2) Če je pri organu povečano tveganje za varnost javnih
uslužbencev, se zagotovijo posebej urejeni prostori za sprejem strank in oprema,
ki zmanjšajo tveganje za varnost in omogočijo takojšnji dostop morebitne
pomoči.
VII. NADZOR NAD IZVAJANJEM TE UREDBE
115. člen
(odgovornost za izvajanje uredbe)
Za izvajanje te uredbe je odgovoren predstojnik organa.
116. člen
(izvajanje nadzora)
(1) Nadzor nad izvajanjem te uredbe opravlja upravna
inšpekcija pri ministrstvu, pristojnem za javno upravo.
(2) V primeru kršitev te uredbe upravna inšpekcija
predlaga ukrepe za izboljšanje poslovanja organa ali odredi odpravo
nezakonitosti.
(3) Upravna inšpekcija lahko pri izvajanju nadzora
sodeluje s pristojnim arhivom.

Priloga
1: Oblika knjige pripomb in pohval
Priloga
2: Obvezni okvir načrta klasifikacijskih znakov
Priloga
3: Potrdilo o overitvi – obrazec

Uredba o upravnem poslovanju (Uradni list RS,
št. 9/18) vsebuje naslednje prehodne in
končne določbe:
»VIII. PREHODNE IN KONČNE DOLOČBE
117. člen
(prehodno obdobje)
(1) Določbe 110. člena te uredbe se začnejo
uporabljati ob vzpostavitvi tehničnih pogojev za namestitev informacijskega
sistema za vodenje evidence dokumentarnega gradiva.
(2) Vzpostavitev tehničnih pogojev naznani minister,
pristojen za javno upravo, z odredbo.
118. člen
(roki)
(1) Minister, pristojen za upravo, izda pravilnik iz
petega odstavka 97. člena Zakona o splošnem upravnem postopku (Uradni list
RS, št. 24/06 – uradno prečiščeno besedilo, 105/06 – ZUS-1, 126/07, 65/08,
8/10 in 82/13) v šestih mesecih po uveljavitvi te uredbe.
(2) Minister, pristojen za arhive, izda pravilnik iz
šestega odstavka 77. člena te uredbe v šestih mesecih po njeni
uveljavitvi.
(3) Ministri izdajo odredbe, s katerimi določijo enotne
načrte klasifikacijskih znakov iz desetega odstavka 45. člena te uredbe v
treh mesecih po uveljavitvi pravilnika iz prejšnjega odstavka.
(4) Predstojniki sprejmejo akte, s katerimi določijo
načrte klasifikacijskih znakov iz 45. člena te uredbe, v treh mesecih po
uveljavitvi pravilnika iz drugega odstavka tega člena.
119. člen
(uskladitev obstoječih
notranjih aktov)
Notranji akti, izdani na podlagi Uredbe o upravnem poslovanju
(Uradni list RS, št. 20/05, 106/05, 30/06, 86/06, 32/07, 63/07, 115/07,
31/08, 35/09, 58/10, 101/10 in 81/13), se uskladijo z določbami te uredbe v
šestih mesecih po njeni uveljavitvi.
120. člen
(prenehanje veljavnosti
predpisov)
(1) Z dnem uveljavitve te uredbe preneha veljati Uredba
o upravnem poslovanju (Uradni list RS, št. 20/05, 106/05, 30/06, 86/06,
32/07, 63/07, 115/07, 31/08, 35/09, 58/10, 101/10 in 81/13) razen določb
68. člena, 70. do 73. in 80. do 91. člena.
(2) Z dnem uveljavitve te uredbe preneha veljati
Pravilnik o opravljanju strokovnega izpita iz upravnega poslovanja (Uradni list
RS, št. 20/06).
(3) Z dnem uveljavitve te uredbe preneha veljati
Pravilnik o izvrševanju uredbe o upravnem poslovanju (Uradni list RS,
št. 75/05, 86/06, 47/08 in 58/10), določbe 9. in 10. poglavja Pravilnika o
izvrševanju uredbe o upravnem poslovanju pa se uporabljajo do uveljavitve
pravilnika iz petega odstavka 97. člena Zakona o splošnem upravnem postopku
(Uradni list RS, št. 24/06 – uradno prečiščeno besedilo, 105/06 – ZUS-1,
126/07, 65/08, 8/10 in 82/13), ki bo določil obliko in vsebino ovojnice ter
obliko in način elektronskega vročanja v upravnem postopku.
121. člen
(začetek veljavnosti)
Ta uredba začne veljati šestdeseti dan po objavi v Uradnem listu
Republike Slovenije.«.

Uredba o spremembah in dopolnitvah Uredbe o
upravnem poslovanju (Uradni list RS, št. 14/20) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Organi uskladijo poslovanje s spremenjenim 112. členom uredbe
najpozneje v šestih mesecih od uveljavitve te uredbe.
7. člen
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembah in dopolnitvah Uredbe o
upravnem poslovanju (Uradni list RS, št. 167/20) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
Organi uskladijo poslovanje z novim drugim odstavkom 63.a
člena uredbe do 31. januarja 2021.
10. člen
Ta uredba začne veljati petnajsti dan po objavi v Uradnem
listu Republike Slovenije, razen spremenjenega 23. člena uredbe, ki začne veljati
naslednji dan po objavi v Uradnem listu Republike Slovenije, in spremenjenega
86. člena novega 86.a in 89.a člena ter 4. točke spremenjenega 101. člena
uredbe, ki začnejo veljati 1. januarja 2021.«.

Uredba o spremembah in dopolnitvah Uredbe o
upravnem poslovanju (Uradni list RS, št. 172/21) vsebuje naslednjo prehodno in
končno določbo:
»PREHODNA IN KONČNA DOLOČBA
13. člen
Organi uskladijo poslovanje z novima prvim in drugim odstavkom
63.a člena in novim 66.a členom uredbe do 4. aprila 2022.
14. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
upravnem poslovanju (Uradni list RS, št. 68/22) vsebuje naslednjo prehodno in
končno določbo:
»PREHODNA IN KONČNA DOLOČBA
12. člen
Informacijski sistem za vodenje evidence dokumentarnega
gradiva omogoči poslovanje organov državne uprave v skladu s to uredbo v enem
letu od njene uveljavitve.
13. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
upravnem poslovanju (Uradni list RS, št. 89/22) vsebuje naslednjo končno določbo:
»KONČNA DOLOČBA
7. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o dopolnitvi Uredbe o upravnem
poslovanju (Uradni list RS, št. 135/22) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o dopolnitvi Uredbe o upravnem
poslovanju (Uradni list RS, št. 77/23) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.