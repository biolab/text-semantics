I. SPLOŠNE DOLOČBE
1. člen
S tem aktom se določajo pravila in postopek
za izvajanje Uredbe (ES) št. 715/2009 Evropskega parlamenta in sveta z dne 13.
julij 2009 o pogojih za dostop do prenosnih omrežij zemeljskega plina in
razveljavitvi Uredbe (ES) št. 1775/2005 (UL L, št. 211, z dne 14. 8. 2009,
str. 36; v nadaljnjem besedilu: uredba).
2. člen
S tem aktom se ureja:
-      
metoda vstopno-izstopnih točk,
-      
trgovanje z zmogljivostmi na primarnem ter na
sekundarnem trgu,
-      
kratkoročne storitve, ki jih ponuja operater
prenosnega sistema,
-      
objave informacij.
3. člen
Izrazi v teh pravilih imajo enak pomen kot
v uredbi, Energetskem zakonu in podzakonskih predpisih, v kolikor v
nadaljevanju niso opredeljeni drugače:
-      
delovni dan: vsi dnevi razen sobot in nedelj
ter praznikov in dela prostih dni, kot jih določa zakon;
-      
dolgoročne storitve: so storitve, ki jih
operater prenosnega sistema ponuja za obdobje enega leta ali več;
-      
končni odjemalec: je odjemalec, ki kupuje
zemeljski plin za lastno rabo;
-      
kratkoročne storitve: so storitve, ki jih
operater prenosnega sistema ponuja za obdobje krajše od enega leta;
-      
neizkoriščena zmogljivost: je zagotovljena
zmogljivost, ki jo je uporabnik sicer pridobil v okviru pogodbe o prenosu,
vendar njene uporabe ni napovedal do poteka roka, določenega s pogodbo, z
zakonom ali podzakonskim aktom;
-      
operater prenosnega sistema: je pravna ali
fizična oseba, ki opravlja gospodarsko javno službo dejavnost sistemskega
operaterja prenosnega omrežja zemeljskega plina;
-      
pogodba o prenosu: je pogodba, ki jo je
operater prenosnega sistema sklenil z uporabnikom z namenom izvajati prenos
zemeljskega plina;
-      
pogodbena prezasedenost: je stanje, ko je
povpraševanje po zagotovljeni zmogljivosti večje od tehnične zmogljivosti
prenosnega sistema;
-      
prekinljiva zmogljivost: je prenosna
zmogljivost, ki jo operater prenosnega sistema lahko prekine v skladu s pogoji,
določenimi v pogodbi o prenosu;
-      
prekinljive storitve: so storitve, ki jih v
zvezi s prekinljivo zmogljivostjo ponuja operater prenosnega sistema;
-      
prenosni sistem: je prenosno plinsko omrežje od
proizvajalca oziroma povezave s sosednjimi prenosnimi omrežji do
distribucijskega omrežja ali do uporabnikov;
-      
primarni trg: je trg, na katerem operater
prenosnega sistema trguje neposredno z zmogljivostjo;
-      
razpoložljiva zmogljivost: je tisti del
tehnične zmogljivosti, ki ni dodeljena in je v tem trenutku še vedno na
razpolago v sistemu;
-      
sekundarni trg: je trg zmogljivosti, s katerimi
se trguje drugače kot na primarnem trgu;
-      
uporabnik: je uporabnik prenosnega sistema, ki
je pravna ali fizična oseba, ki dobavlja zemeljski plin v prenosni sistem ali
ki se ji dobavlja zemeljski plin iz prenosnega sistema oziroma operater
distribucijskega sistema zemeljskega plina;
-      
zagotovljena zmogljivost: je prenosna
zmogljivost zemeljskega plina, za katero operater prenosnega sistema s pogodbo
jamči, da se ne prekinja;
-      
zagotovljene storitve: so storitve, ki jih v
zvezi z zagotovljeno zmogljivostjo ponuja operater prenosnega sistema;
-      
vstopna točka (prevzemno mesto): je točka na
prenosnem sistemu, v kateri operater prenosnega sistema na podlagi pogodbe o
prenosu prevzame v prenos količine zemeljskega plina za uporabnika;
-      
vstopna zmogljivost: je za uporabnika v pogodbi
o prenosu dogovorjena zakupljena zmogljivost posamezne vstopne točke;
-      
izstopna točka (predajno mesto): je točka na
prenosnem sistemu, v kateri operater prenosnega sistema na podlagi pogodbe o
prenosu preda uporabniku zemeljski plin;
-      
izstopna zmogljivost: je za uporabnika v
pogodbi o prenosu dogovorjena zakupljena zmogljivost posamezne izstopne točke.
II. METODA VSTOPNO-IZSTOPNIH TOČK
4. člen
Operater prenosnega sistema na primarnem
trgu prodaja pravice do uporabe zmogljivosti s sklepanjem dolgoročnih in
kratkoročnih pogodb o prenosu, ločeno in neodvisno na vstopnih in izstopnih
točkah prenosnega sistema.
S sklenitvijo pogodbe o prenosu za določeno
vstopno točko pridobi uporabnik pravico, da operater prenosnega sistema na
vstopni točki, določeni s pogodbo o prenosu, od njega prevzame zemeljski plin.
S sklenitvijo pogodbe o prenosu za določeno
izstopno točko pridobi uporabnik pravico, da mu operater prenosnega sistema na
izstopni točki, določeni s pogodbo o prenosu preda zemeljski plin.
Uporabnik oziroma tretji, katerega je
uporabnik za to pooblastil, lahko sklene pogodbo o prenosu za določeno izstopno
točko, če ima za predmetno izstopno točko sklenjeno pogodbo o priključitvi z
operaterjem prenosnega sistema oziroma ima s skleniteljem pogodbe o
priključitvi sklenjen drug pravni posel, na podlagi katerega lahko uporablja to
izstopno točko.
III. TRGOVANJE Z ZMOGLJIVOSTMI
1. Trgovanje z zmogljivostmi na
primarnem trgu
5. člen
Operater prenosnega sistema na primarnem
trgu prodaja pravice do zmogljivosti s sklepanjem:
-      
dolgoročnih pogodb o prenosu (za obdobje enega
leta ali več) in
-      
kratkoročnih pogodb o prenosu,
pri čemer so lahko
sklenjene za:
-      
zagotovljene zmogljivosti ali
-      
za prekinljive zmogljivosti.
Storitve, ki jih operater prenosnega
sistema ponuja na primarnem trgu, se obračunajo v skladu z aktom, ki ureja
obračun omrežnine.
6. člen
Operater prenosnega sistema v okviru
izvajanja nalog upravljanja prenosnega sistema spremlja in nadzoruje napovedano
uporabo prenosnih zmogljivosti z zakupljenimi zagotovljenimi prenosnimi zmogljivostmi.
Če ostane zmogljivost, ki je dodeljena
uporabnikom s pogodbami o prenosu za zagotovljene zmogljivosti neizkoriščena,
in če nastopi pogodbena prezasedenost in operater prenosnega sistema prejme
vlogo za dostop do prenosnega sistema, ki ji ne more ugoditi s ponudbo
zagotovljene zmogljivosti, lahko operater prenosnega sistema neizkoriščeno
zmogljivost ponudi kot prekinljivo zmogljivost.
Z uporabnikom, ki je podal vlogo iz drugega
odstavka tega člena za dostop do prenosnega sistema, operater prenosnega
sistema sklene pogodbo o prenosu za prekinljive zmogljivosti. Le-ta je lahko
prekinjena vsak obračunski dan, glede na zahteve uporabnika, ki ima sklenjeno
pogodbo o prenosu za zagotovljene zmogljivosti.
V primeru, da uporabnik, ki je izkoriščal
zagotovljeno pogodbeno zmogljivost le delno, obvesti operaterja prenosnega
sistema, da bo povečal uporabo zmogljivosti v okviru sklenjene pogodbe o
prenosu za zagotovljene zmogljivosti, operater prenosnega sistema delno ali v
celoti prekine novemu uporabniku prenos zemeljskega plina po pogodbi o prenosu
za prekinljive zmogljivosti.
V primeru prenosa neizkoriščene
zmogljivosti zaradi pogodbene prezasedenosti iz enega uporabnika na drugega
uporabnika in v primeru realizacije prekinitve pogodbe za prekinljive zmogljivosti,
operater prenosnega sistema ne odgovarja za eventualne škodne posledice na
strani uporabnikov.
7. člen
Operater prenosnega sistema izvede
prekinitev prekinljivih zmogljivosti po metodi sorazmernega zmanjševanja
(metoda pro rata). V primeru potrebe po izvedbi prekinitve, se prekinitev vsake
prekinljive pogodbe izvede sorazmerno z nominiranim deležem pretoka, ki ga
le-ta predstavlja v vsoti nominacij vseh prekinljivih pogodb.
2. Trgovanje z zmogljivostmi na
sekundarnem trgu
8. člen
Uporabniki, ki imajo s pogodbo o prenosu z
operaterjem prenosnega sistema zakupljeno zmogljivost, lahko pogodbeno
zmogljivost, ki je ne izkoriščajo, prodajo na sekundarnem trgu, in sicer tako:
-      
da jo dajo v podzakup ali
-      
da jo ponovno prodajo (prenos pogodbe o
prenosu).
Na sekundarnem trgu se trguje v skladu s
tem aktom po tržno dogovorjenih cenah ter v okviru pravic in obveznosti s
katerimi uporabniki razpolagajo, razen v primerih iz 11. člena.
Uporabniki lahko na sekundarnem trgu s
sklenitvijo pogodbe o podzakupu izstopnih točk v Republiki Sloveniji
pridobivajo pravice le, če imajo z operaterjem prenosnega sistema sklenjeno
pogodbo o prenosu, s katero je dogovorjena dnevna zakupljena zmogljivost vsaj v
višini 24 kratnika minimalnega urnega odjema, kot je določen s Pogodbo o priključitvi
za predmetno merilno mesto.
V kolikor je s pogodbo o priključitvi
dogovorjen pogoj uporabe priključka, ki ga je potrebno šteti za izstopno točko,
v določenem obsegu in trajanju, se šteje ta pogoj za izpolnjen, v kolikor ima
uporabnik z operaterjem prenosnega sistema za predmetno izstopno točko
sklenjeno eno ali več pogodb o prenosu, v skupnem obsegu in trajanju, kot je
določen s pogodbo o priključitvi. Pogoj uporabe po pogodbi o priključitvi ni
izpolnjen, če si uporabnik del ali celoten obseg zmogljivosti za predmetno
izstopno točko zagotovi s sklenitvijo pogodbe o podzakupu na sekundarnem trgu.
V kolikor uporabnik oceni, da bi lahko pogoj iz pogodbe o priključitvi izpolnil
v daljšem časovnem obdobju, lahko operaterju prenosnega sistema predlaga
sklenitev aneksa k pogodbi o priključitvi, pri tem pa mora biti predlagano
časovno obdobje enako ali krajše od petih let.
9. člen
Uporabnik, ki ima del pogodbeno dogovorjene
zmogljivosti neizkoriščene, lahko le-to odda v podzakup na sekundarnem trgu
tako, da sklene pogodbo o podzakupu, pri tem pa ostane njegova pogodba o
prenosu z operaterjem prenosnega sistema v veljavi.
Uporabnik, ki je zmogljivost dal v
podzakup, mora najkasneje v petnajstih dneh po sklenitvi pogodbe o podzakupu,
vendar ne kasneje kot sedem dni pred začetkom izvajanja le-te, o tem obvestiti
operaterja prenosnega sistema tako, da mu posreduje fotokopijo pogodbe o
podzakupu, pri čemer v tej pogodbi lahko prikrije podatek o ceni oziroma druge,
zanj poslovno občutljive podatke. Operater prenosnega sistema realizira pogodbo
o podzakupu pod pogojem, da je sklenjena skladno z določili tega člena.
Uporabnik, ki daje zmogljivosti v podzakup,
mora operaterju prenosnega sistema o podzakupniku posredovati vse podatke, ki
jih operater prenosnega sistema potrebuje za izpolnjevanje obveznosti
trošarinske in carinske zakonodaje.
10. člen
V primeru ponovne prodaje zmogljivosti na
sekundarnem trgu uporabnik (prenosnik) v celoti prenese pogodbo o prenosu, ki
jo ima sklenjeno z operaterjem prenosnega sistema na tretjo osebo (prevzemnik),
tako da postane prevzemnik imetnik vseh njegovih pravic in obveznosti iz
pogodbe o prenosu ter namesto prenosnika vstopi v pravno razmerje z operaterjem
prenosnega sistema.
Uporabnik, ki ponovno prodaja zmogljivosti,
mora pred sklenitvijo pravnega posla pisno obvestiti operaterja prenosnega
sistema o predlogu sporazuma o prenosu pogodbe o prenosu. Pri predložitvi
predloga sporazuma lahko prikrije podatek o ceni oziroma druge, zanj poslovno
občutljive podatke.
Operater prenosnega sistema na podlagi
obvestila iz drugega odstavka v roku osmih dni pisno potrdi ali zavrne ponovno
prodajo zmogljivosti. Po preteku tega roka se šteje, da je bila s strani
operaterja prenosnega sistema izdana potrditev za ponovno prodajo.
Uporabnik sme skleniti sporazum o prenosu
pogodbe o prenosu le, če operater prenosnega sistema pravni posel potrdi
skladno s prejšnjim odstavkom.
Prenos pogodbe o prenosu je veljaven le na
podlagi potrditve operaterja prenosnega sistema iz četrtega odstavka ter začne
veljati po prejemu te potrditve.
Operater prenosnega sistema lahko zavrne
potrditev predvsem iz naslednjih razlogov:
-      
zaradi napak pri sklenitvi pogodbe,
-      
če nastane dvom o plačilni sposobnosti
uporabnika, ki pridobiva pravice na sekundarnem trgu, in le-ta ne zagotovi
ustreznih jamstev.
Uporabnik, ki je zmogljivost ponovno
prodal, mora najkasneje v 15 dneh po sklenitvi sporazuma o prenosu pogodbe o
prenosu zmogljivosti, vendar ne kasneje kot 7 dni pred začetkom izvajanja
le-tega, o tem obvestiti operaterja prenosnega sistema tako, da mu posreduje
fotokopijo sporazuma o prenosu pogodbe o prenosu zmogljivosti, pri čemer lahko
prikrije podatek o ceni oziroma druge, zanj poslovno občutljive podatke.
Operater prenosnega sistema realizira
prenos pogodbe o prenosu zmogljivosti pod pogojem, da je sporazum sklenjen
skladno z določili tega člena.
3. Storitev spremembe izstopnih točk v
Republiki Sloveniji na sekundarnem trgu
11. člen
Uporabnik, pri sklepanju pravnih poslov na
sekundarnem trgu, pod pogoji iz tega člena, lahko spremeni posamezne izstopne
točke v Republiki Sloveniji, kot so določene s pogodbo o prenosu.
V tem primeru mora uporabnik, ki sklepa
pravni posel na sekundarnem trgu, pred sklenitvijo pravnega posla, pisno
obvestiti operaterja prenosnega sistema o predvideni izstopni točki v Republiki
Sloveniji, predvideni višini zakupljene zmogljivosti in predvidenem datumu
začetka in konca prenosa.
Operater prenosnega sistema po prejemu
obvestila iz prejšnjega odstavka, na podlagi preučitve pretočno tlačnih razmer,
v roku treh dni pisno potrdi ali zavrne pravni posel na sekundarnem trgu, za
predvideno izstopno točko in za predviden začetek ter konec trajanja pravnega
posla.
Uporabnik sme skleniti pogodbo na
sekundarnem trgu le, če jo operater prenosnega sistema potrdi skladno s
prejšnjim odstavkom, in sicer le v obsegu potrditve.
Uporabnik, ki je z zmogljivostjo trgoval na
sekundarnem trgu, mora najkasneje v petnajstih dneh pred začetkom izvajanja tako
sklenjene pogodbe, obvestiti operaterja prenosnega sistema tako, da mu
posreduje fotokopijo pogodbe, pri čemer lahko v tej pogodbi prikrije podatek o
ceni oziroma druge, zanj poslovno občutljive podatke.
Storitev prenosa izstopnih točk v Republiki
Sloveniji na sekundarnem trgu se obračuna skladno z aktom, ki ureja obračun
omrežnine.
12. člen
Z namenom zagotavljanja transparentnosti in
nediskriminatornosti pri trgovanju z zmogljivostmi, je pri operaterju
prenosnega sistema oblikovan enotni spletni portal, na katerem lahko vsi
ponudniki zmogljivosti in vsi povpraševalci po zmogljivostih posredujejo svoje
ponudbe oziroma povpraševanja.
Operater prenosnega sistema na spletnem
portalu objavi tudi obvezujoč vzorec pogodbe o podzakupu in sporazuma o prenosu
pogodbe o prenosu. Obvezujoč vzorec lahko pogodbeni stranki dopolnita z
dodatnimi določili, ki ne smejo biti v nasprotju z vsebino obvezujočega vzorca.
Ponudba oziroma povpraševanje mora
vsebovati najmanj naslednje podatke:
-      
ime in naslov ponudnika oziroma povpraševalca;
-      
matično številko ponudnika oziroma
povpraševalca;
-      
obdobje opredeljeno z datumom začetka in konca
nameravanega podzakupa;
-      
obseg zmogljivosti, ki se daje v podzakup;
-      
pri ponudbi za sklenitev sporazuma o prenosu
pogodbe o prenosu, morata biti obdobje in obseg zmogljivosti v ponudbi
opredeljena v celotnem obsegu in za celotno obdobje, kot sta določena s pogodbo
o prenosu zmogljivosti;
-      
vstopno oziroma izstopno točko;
-      
rok veljavnosti ponudbe oziroma rok veljavnosti
povpraševanja.
Operater prenosnega sistema objavi obrazec
za objavljanje povpraševanj oziroma ponudb na spletnem portalu za trgovanje z
zmogljivostmi na sekundarnem trgu.
IV. KRATKOROČNE STORITVE
1. Splošno
13. člen
Operater prenosnega sistema zagotavlja
kratkoročne storitve vsem uporabnikom,v obdobju med 1. januarjem in
31. decembrom tekočega koledarskega leta, pri čemer lahko začne operater
prenosnega sistema sklepati pogodbe o prenosu za kratkoročne storitve s
16. novembrom prejšnjega koledarskega leta, vse pa pod pogojem, da
obstajajo razpoložljive zmogljivosti.
Operater prenosnega sistema odobrava
kratkoročne storitve v skladu z vrstnim redom prejetih popolnih zahtevkov za
kratkoročni dostop do prenosnega sistema.
14. člen
Operater prenosnega sistema sklepa z
uporabniki kratkoročne pogodbe o prenosu v okviru obdobja iz prvega odstavka 4.
člena teh pravil za naslednja tipska obdobja:
-      
mesečno;
-      
dnevno;
-      
dan vnaprej.
2. Mesečni zakup prenosnih zmogljivosti
15. člen
Mesečno obdobje je obdobje od prvega do
vključno zadnjega dne v koledarskem mesecu. Posamezno mesečno obdobje prične
teči s prvim obračunskim dnem meseca in traja do izteka zadnjega obračunskega
dne istega meseca.
Mesečno pogodbo o prenosu sklene uporabnik
z operaterjem prenosnega sistema za obdobje enega ali več mesecev znotraj koledarskega
leta, vendar za največ enajst mesecev.
Zainteresirana oseba zaprosi za dostop do
sistema najkasneje deset delovnih dni pred začetkom meseca, v katerem naj bi se
prenos izvršil. Operater prenosnega sistema odloči o dostopu do prenosnega
sistema najkasneje pet delovnih dni po dnevu prejetja vloge. Šteje se, da je
operater prenosnega sistema odobril kratkoročni dostop do prenosnega sistema,
ko je upravičencu do dostopa posredoval v podpis kratkoročno pogodbo o prenosu
z opcijskim rokom dveh delovnih dni od prejema pogodbe, za podpis pogodbe.
3. Dnevni zakup prenosnih zmogljivosti
16. člen
Dnevno obdobje je obdobje obračunskega dne.
Dnevno pogodbo o prenosu sklene uporabnik z
operaterjem prenosnega sistema za obdobje enega ali več dni, vendar največ za obdobje,
ki je najmanj en dan krajše kot je število dni v koledarskem mesecu, za
katerega se sklepa dnevna pogodba o prenosu.
Zainteresirana oseba zaprosi za dnevni
zagotovljen dostop do sistema najkasneje pet delovnih dni pred dnevom začetka
predvidenega prenosa, ki jo mora operater prenosnega sistema prejeti do 10. ure
dopoldan. Pri tem pa se za dnevni zagotovljen dostop do sistema ne more
zaprositi prej kot trideset dni pred dnevom začetka predvidenega prenosa.
Operater prenosnega sistema odloči o dostopu do prenosnega sistema najkasneje
dva delovna dneva po prejemu vloge. Šteje se, da je operater prenosnega sistema
odobril kratkoročni dostop do prenosnega sistema, ko je upravičencu do dostopa
posredoval v podpis kratkoročno pogodbo o prenosu z opcijskim rokom en delovni
dan od prejema pogodbe, za podpis pogodbe.
4. Zakup prenosnih zmogljivosti za dan
vnaprej
17. člen
Poleg pogodb o prenosu določenih s temi
pravili, lahko uporabnik z operaterjem prenosnega sistema sklene tudi okvirno
pogodbo, na podlagi katere se lahko zakupi prenosna zmogljivost tudi za dan
vnaprej.
Z okvirno pogodbo se določi: največja možna
zakupljena zmogljivost po tej pogodbi, minimalni vstopni tlak na vstopni točki
v prenosni sistem, izstopni tlak na izstopni točki in dovoljeno odstopanje,
največji pretok in najmanjši dovoljeni pretok zemeljskega plina, način
obveščanja operaterja prenosnega sistema o vseh pričakovanih izrednih
povečanjih potreb po prenosni zmogljivosti, ki so posledica izvajanja
predvidenih vzdrževalnih del, način obračuna, plačilni pogoji, načini
zavarovanja plačil, odgovorne osebe za aktiviranje prenosne zmogljivosti,
podroben postopek aktiviranja prenosne zmogljivosti in čas veljavnosti pogodbe.
Operater prenosnega sistema na svoji spletni strani objavi vzorec okvirne
pogodbe.
Pogoj za sklenitev okvirne pogodbe je, da
ima uporabnik v trenutku sklenitve veljavno vsaj eno pogodbo o prenosu za
zagotovljene zmogljivosti, ki ni bila sklenjena skladno s tem členom. Največja
možna zakupljena zmogljivost, ki se določi z okvirno pogodbo, lahko znaša
največ 2,5 kratnik zakupljene zmogljivosti po pogodbi o prenosu za zagotovljene
zmogljivosti, pri čemer mora biti čas veljavnosti okvirne pogodbe v celoti
znotraj veljavnosti navedene pogodbe o prenosu. Okvirna pogodba se praviloma sklepa
hkrati s pogodbo o prenosu za zagotovljene zmogljivosti in v rokih, ki jih
pravila določajo za sklepanje take pogodbe o prenosu, v kolikor pa se ne
sklepata sočasno, se glede rokov smiselno uporabljajo določbe 15. člena.
S sklenitvijo okvirne pogodbe se stranki
veljavno zavežeta k splošnim pogojem, pod katerimi bodo na njeni podlagi
sklenjene morebitne bodoče, posamezne pogodbe o prenosu. Vsebina sklenjene
okvirne pogodbe je v celoti veljavna in neodvisna od posameznih pogodb o
prenosu, sklenjenih na njeni podlagi ter je za pogodbeni stranki v celoti in
brezpogojno zavezujoča. Obseg zmogljivosti in čas, za katerega se zakupi ta
zmogljivost, stranki dogovorita s posameznimi pogodbami o prenosu, sklenjenimi
na podlagi okvirne pogodbe. Te pogodbe so po sklenitvi samostojno zavezujoče.
Zahtevek za aktiviranje prenosne
zmogljivosti predstavlja ponudbo uporabnika za sklenitev pogodbe o prenosu na
podlagi sklenjene okvirne pogodbe. S potrditvijo zahtevka za aktiviranje
prenosne zmogljivosti pa se šteje, da je operater prenosnega sistema sprejel
ponudbo uporabnika ter da je na podlagi okvirne pogodbe sklenjena pogodba o
prenosu za obseg zmogljivosti ter čas, kot sta bila potrjena na zahtevku za
aktiviranje prenosne zmogljivosti ter pod pogoji in v okviru iz okvirne
pogodbe. V kolikor operater prenosnega sistema zahtevek za aktiviranje prenosne
zmogljivosti potrdi le delno (delna potrditev je možna za zahtevan obseg
zmogljivosti in za čas, za katerega se zmogljivost zakupi), se šteje, da je v
tem delu ponudbo uporabnika sprejel, v presežku pa jo zavrnil in da je iz
strani uporabnika vnaprej dana izjava o sprejemu takšne delne potrditve s
strani operaterja prenosnega sistema.
Zahtevek za aktiviranje prenosne
zmogljivosti se lahko pošlje po pošti (na sedež operaterja prenosnega sistema)
ali po elektronskih komunikacijskih sredstvih (na elektronski naslov ali faks,
ki sta navedena v okvirni pogodbi).
Okvirna pogodba se ne izčrpa s sklenitvijo
posameznih pogodb o prenosu na njeni podlagi. Posamezne pogodbe o prenosu, sklenjene
na podlagi okvirne pogodbe, so lahko sklenjene tudi za ista oziroma
prekrivajoča se obdobja, pri čemer skupna dnevna zakupljena zmogljivost po vseh
posameznih pogodbah o prenosu, sklenjenih na podlagi okvirne pogodbe, ne sme
preseči največje možne dnevne zakupljene zmogljivosti, ki je določena z okvirno
pogodbo.
Prenosna zmogljivost določena v okvirni
pogodbi se za dan »D« (obračunski dan) aktivira tako, da prejšnji dan »D-1«
(dan pred obračunskim dnevom) pooblaščena oseba uporabnika posreduje operaterju
prenosnega sistema v času, ki je predviden za napoved uporabe sistema, zahtevek
za aktiviranje prenosne zmogljivosti. Pooblaščena oseba operaterja prenosnega
sistema v času, ki je predviden za potrditev napovedi, pisno potrdi ali zavrne
aktiviranje zmogljivosti.
V primeru, da je pooblaščena oseba
operaterja prenosnega sistema potrdila aktiviranje, ima uporabnik pravico
uporabiti prenosno zmogljivost v obsegu in času, kot je bil potrjen na podlagi
zahtevka za aktiviranje prenosne zmogljivosti ter pod pogoji iz okvirne
pogodbe.
Operater prenosnega sistema ne glede na
okvirno pogodbo ni dolžan potrditi zahtevka za aktiviranje prenosne
zmogljivosti, v kolikor bi bila s tem ogrožena varnost in zanesljivost
delovanja prenosnega sistema.
Umik zahtevka za aktiviranje prenosne
zmogljivosti nima učinka po tem, ko ga prejme operater prenosnega sistema.
5. Poročanje v zvezi s kratkoročnimi
storitvami
18. člen
Operater prenosnega sistema je dolžan vsako
leto, najkasneje do 31. januarja za preteklo koledarsko leto poročati
Javni agenciji Republike Slovenije za energijo (v nadaljnjem besedilu:
Agencija) o posameznih sklenjenih kratkoročnih pogodbah o prenosu. Na zahtevo
agencije je operater prenosnega sistema dolžan posredovati tudi fotokopije
sklenjenih kratkoročnih pogodb o prenosu.
V. OBJAVE INFORMACIJ
19. člen
Operater prenosnega sistema zagotavlja
objavo informacij skladno z zahtevami uredbe.
Operater prenosnega sistema na svoji
spletni strani objavi vzorec pogodbe o podzakupu in sporazuma o prenosu pogodbe
o prenosu. Vzorec lahko stranki dopolnita z dodatnimi komercialnimi določili,
ki ne smejo biti v nasprotju z vsebino objavljenega vzorca in ki niso
relevantna za opravljanje dejavnosti operaterja prenosnega sistema.
Objavljene informacije so podane na jasen
in pregleden način in so dostopne vsem uporabnikom enako.
20. člen
Podatke iz IV. poglavja mora operater
prenosnega sistema arhivirati in hraniti še pet let po objavi.
VI. PREHODNA in KONČNA DOLOČBA
21. člen
Šteje se, da imajo uporabniki, ki imajo z
dnem uveljavitve tega akta z operaterjem prenosnega sistema sklenjeno pogodbo o
dostopu, sklenjene pogodbe o prenosu za vsako vstopno točko in za vsako
izstopno točko iz prenosnega sistema v obsegu in pod pogoji sklenjene pogodbe o
dostopu.
22. člen
Z dnem začetka uporabe teh pravil prenehajo
veljati Pravila o postopku za izvajanje Uredbe (ES) št. 1775/2005 o pogojih za
dostop do prenosnega omrežja zemeljskega plina (Uradni list RS, št. 49/09).
23. člen
Ta pravila  začnejo veljati naslednji dan
po objavi v Uradnem listu Republike Slovenije, uporabljati pa se začnejo
1. januarja 2013.
Št. PSP-534-SM/TŠ
Ljubljana, dne 19. junija 2012
EVA 2012-2430-0161
PLINOVODI d.o.o.
glavni direktor
Marjan Eberlinc l.r.