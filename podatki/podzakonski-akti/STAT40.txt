I. STATUS RTV SLOVENIJA
1. člen
Radiotelevizija Slovenija je javna, enotna in neprofitna
radiotelevizijska organizacija, z zakonom zadolžena, da v korist javnosti
ustvarja, pripravlja in oddaja nacionalne in druge posebne radijske in
televizijske programe ter zagotavlja delovanje radijskega in televizijskega
prenosnega sistema na območju celotne Republike Slovenije. 
RTV Slovenija opravlja radijsko in televizijsko dejavnost kot
javno službo. RTV Slovenija ima status javnega zavoda.
2. člen
Ime RTV Slovenija je: RADIOTELEVIZIJA SLOVENIJA, javni zavod,
Ljubljana. 
Skrajšano ime zavoda je: RTV SLOVENIJA, Ljubljana. 
Kratica imena je: RTV SLO 
Sedež zavoda je: Ljubljana, Kolodvorska 2.
3. člen
RTV Slovenija ima žig kvadratne oblike z besedilom: RTV
Slovenija, Javni zavod, z grafičnim znakom kratice RTV v sredini.
4. člen
RTV Slovenija je članica Evropske radiodifuzne zveze (EBU) in
v njej zastopa ter predstavlja slovensko radiotelevizijo.
II. ZASTOPANJE IN PREDSTAVLJANJE RTV SLOVENIJA
5. člen
RTV Slovenija opravlja v pravnem prometu vse posle, povezane
z opravljanjem dejavnosti, določene z zakonom o RTV Slovenija in s tem
statutom. 
Vsa tista pogodbena razmerja, ki se nanašajo na opravljanje
dejavnosti ter na komercialno in finančno poslovanje tako z domačimi kot tujimi
osebami, se urejajo v imenu RTV Slovenija in za njen račun.
6. člen
RTV Slovenija predstavlja in zastopa generalni direktor brez
omejitev, razen v prometu z nepremičninami. 
V odsotnosti generalnega direktorja RTV Slovenija zastopa in
predstavlja direktor TV programov oziroma direktor radijskih programov ali
drugi vodstveni delavec, ki ga generalni direktor določi s pisnim pooblastilom.
Soglasje k pooblastilu za več kot 60 dni da Svet RTV Slovenija.
III. DEJAVNOST RTV SLOVENIJA
7. člen
Dejavnost RTV Slovenija kot javnega zavoda: 
1.     
0/92.20 Radijska in TV dejavnost 
Ustvarjanje, pripravljanje in oddajanje tehle radijskih in
televizijskih programov: 
-       
dveh nacionalnih televizijskih programov; 
-       
treh nacionalnih radijskih programov; 
-       
po enega radijskega oziroma televizijskega programa za italijansko
oziroma madžarsko narodno skupnost (v nadaljnjem besedilu: narodnostni
programi); 
-       
radijskih oziroma televizijskih programov za slovenske narodne manjšine
v sosednjih državah, v skladu z meddržavnimi pogodbami in protokoli; 
-       
radijskih in televizijskih programov za tujo javnost; 
-       
radijskih in televizijskih programov regionalnih centrov v Kopru in
Mariboru; 
-       
teletekst, program RDS (Radio Data System). 
V radijskih in TV programih mora RTV Slovenija zagotoviti: 
-       
kakovostne, raznovrstne in uravnotežene informativne, kulturne,
izobraževalne in razvedrilne vsebine; 
-       
ustvarjanje, poustvarjanje ter posredovanje umetniških del; 
-       
oddaje za slovenske narodne manjšine v sosednjih državah, slovenske
izseljence in zdomce; 
-       
uresničevanje ustavnih pravic italijanske in madžarske narodne skupnosti
na področju radijskega in televizijskega javnega obveščanja, povezovanje
narodnih skupnosti z matičnim narodom ter vključevanje kulturnih ter drugih
dosežkov italijanskega oziroma madžarskega naroda v narodnostne programe; 
-       
enakopravno obveščanje o dogajanju v vseh delih Slovenije; 
-       
obveščanje o življenju in delu slovenskih narodnih manjšin v sosednjih
državah; 
-       
vključevanje nekomercialnih programov drugih radijskih in televizijskih
organizacij ter drugih producentov v Republiki Sloveniji ter vključevanje
kakovostnih tujih RTV programov, posebej iz evropskih držav; 
-       
obveščanje tuje javnosti o dogajanjih in dosežkih na kulturnem in drugih
področjih v Republiki Sloveniji ter uveljavljanje slovenske radijske in
televizijske ustvarjalnosti v tujini; 
-       
arhiviranje radijskih in TV programov. 
Obveščanje o dogajanjih in predstavitev interesov pokrajin,
programe za narodne skupnosti ter programe za slovenske narodne manjšine
zagotavlja RTV Slovenija zlasti prek enot v Mariboru, Kopru in Lendavi ter prek
lokalnih programov Murski val, Murska Sobota, in Koroški radio, Slovenj Gradec.
2.     
Dejavnost RTV tehnike 
K/73.103 Aplikativni razvoj na področju RTV tehnologije 
I/64.20 Prenos radijskih in TV programov: 
-       
vzdrževanje in obratovanje objektov, naprav in opreme, ki so namenjeni
sprejemom, oddajanju in razširjanju programov RTV ter drugih organizacij RTV; 
-       
zagotavljanje vidnosti in slišnosti programov RTV Slovenija in programov
drugih organizacij, ki jih oddaja oziroma razširja, 
-       
tehnično posodabljanje in usklajevanje omrežja z radiodifuznimi omrežji
evropskih držav ter zagotavljanje vidnosti in slišnosti programov RTV Slovenija
in lokalnih nekomercialnih programov na območjih, na katerih živi slovenska
narodna manjšina, v skladu z meddržavnimi pogodbami; 
K/74.20 – graditev, projektiranje, inženiring in tehnično
svetovanje na področjih graditve, instaliranja, vzdrževanja in obratovanja RTV
objektov in naprav, video in avdio studijske tehnike, prenosnega omrežja RTV
programov; 
K/74.20 – izdelovanje investicijsko tehnične dokumentacije za
graditev radiodifuznih objektov in naprav; 
K/74.30 – tehnične meritve za oddajniške, antenske in
energetske naprave; 
K/74.30 – opravljanje tehničnih pregledov radijskih postaj,
ter atestiranje kabelsko distribucijskih postaj in antenskih naprav. 
K/72.10 – svetovanje o računalniški programski opremi za
radijske in televizijske programe ter delovanje uredništev in studiov; 
DI/32.20 – izdelava tehničnih sredstev, potrebnih za
obratovanje RTV tehnike; 
0/92.11 – snemanje in obdelava filmov in video filmov; 
0/92.12 – dejavnost tonskih in video studiov. 
3.     
0/92.31 – Umetniško ustvarjanje in poustvarjanje: 
- 
orkestralna in zborovska reprodukcija glasbenih del ter produkcija
glasbenih posnetkov, 
- 
priprava in izvedba koncertov in drugih javnih prireditev. 
Dejavnosti RTV Slovenija, potrebne za delovanje javnega
zavoda RTV Slovenija: 
4.     
Založništvo kaset in plošč 
DE 22/14 – izdajanje gramofonskih in laserskih plošč ter
video in avdio kaset; 
DE 22/31 – razmnoževanje glasbenih in drugih zvočnih zapisov
iz izvirnih kopij na gramofonske plošče, laserske plošče, magnetofonske
trakove; 
DE 22/32 – razmnoževanje video zapisov iz izvirnih kopij na
magnetne trakove, laserske plošče ali druge nosilce zapisa. 
5.     
Druge storitve 
K/74.40 – ekonomska propaganda, oglaševanje in reklamne
storitve v radijskih in televizijskih programih; 
9/51.70 – trženje s TV filmi, televizijskimi in radijskimi
programi in z glasbenimi posnetki na domačem in tujem trgu; 
9/51.19 – posredništvo pri uvozu opreme rezervnih delov ter
reprodukcijskega materiala za potrebe RTVS; 
0/91.12 – kupovanje, prodaja, izmenjava in najem filmov in
videofilmov; 
0/92.512 – arhiviranje radijskih in TV oddaj; 
K/74.19 – raziskovanje javnega mnenja o RTV programih,
analize programov in raziskave medijev; 
DE/22.11 – izdajanje publikacij s področja lastne RTV
dejavnosti; 
-       
pobiranje in izterjava RTV naročnine; 
K/72.30 – računalniško obdelovanje podatkov; 
H/55.23 – dajanje v najem nastanitvenih zmogljivosti v
počitniških domovih.
IV. ORGANIZACIJA RTV SLOVENIJA
1. Enotnost sistema
8. člen
RTV Slovenija je pravno, organizacijsko in finančno celovita
in enotna organizacija, ki je programsko, tehnološko in poslovno enotno
upravljana in vodena. 
Organiziranost RTV Slovenija je podrejena zahtevam in
potrebam radijskih in televizijskih programov RTV Slovenija.
2. Organiziranost RTV dejavnosti
9. člen
RTV Slovenija ima tele enote: 
1.     
Programska enota TELEVIZIJA SLOVENIJA, 
2.     
Programska enota RADIO SLOVENIJA, 
3.     
Organizacijska enota TV PRODUKCIJA, 
4.     
Organizacijska enota RADIJSKA PRODUKCIJA, 
5.     
Regionalni RTV CENTER KOPER-CAPODISTRIA – Centro Regionale RTV KOPER-CAPODISTRIA,
6.     
Regionalni RTV CENTER MARIBOR s studioma za madžarski program v LENDAVI
– Magyar Nemzetsegi Musorok Lendvai Szerkesztoseg 
7.     
Organizacijska enota GLASBENA PRODUKCIJA, 
8.     
Organizacijska enota ODDAJNIKI IN ZVEZE, 
9.     
Organizacijska enota ZALOŽBA KASET IN PLOŠČ.
Programska enota Televizija Slovenija
10. člen
Televizija Slovenija ustvarja, pripravlja in oddaja dva
nacionalna televizijska programa na ločenih mrežah. 
Programske dejavnosti Televizije Slovenija vodi in usklajuje
direktor TV programov.
11. člen
Programsko enoto Televizija Slovenija sestavljajo tele
uredniško-producentske enote: 
-       
kulturni in umetniški programi, 
-       
informativni in izobraževalni programi, 
-       
razvedrilni in športni programi. 
Vodje uredniško-producentskih enot so odgovorni uredniki.
12. člen
Uredniško-producentske enote sestavljajo posamezni programi,
vodijo pa jih uredniki programov.
Programska enota Radio Slovenija
13. člen
Radio Slovenija ustvarja, pripravlja in oddaja tri nacionalne
radijske programe na ločenih mrežah. 
Programske dejavnosti Radio Slovenija vodi in usklajuje
direktor radijskih programov.
14. člen
Programsko enoto Radio Slovenija sestavljajo tele
uredniško-producentske enote: 
-       
kulturni in umetniški programi, 
-       
informativni programi, 
-       
glasbeni programi. 
Vodje uredniško-producentskih enot so odgovorni uredniki.
15. člen
Uredniško-producentske enote sestavljajo posamezni programi,
vodijo pa jih uredniki programov.
Organizacijska enota TV produkcija
16. člen
TV produkcija je posebna organizacijska enota, ki po naročilu
in za potrebe programov Televizije Slovenija izdeluje TV oddaje. 
Organizacijsko enoto TV produkcija vodi vodja enote, imenuje
pa ga generalni direktor. 
Razmerja z uredniško-producentskimi enotami v skladu z
letnimi produkcijskimi načrti Televizije Slovenija določajo letne pogodbe in
posamična naročila. Storitve organizacijske enote TV produkcija se obračunavajo
po sprejetih cenikih.
Organizacijska enota Radijska produkcija
17. člen
Radijska produkcija je posebna organizacijska enota, ki po
naročilu in za potrebe programov Radia Slovenija izdeluje radijske oddaje. 
Organizacijsko enoto vodi vodja organizacijske enote, imenuje
pa ga generalni direktor. 
Razmerja z uredniško-producentskimi enotami v skladu z
letnimi produkcijskimi načrti Radia Slovenija določajo letne pogodbe in
posamična naročila. Storitve organizacijske enote Radijska produkcije se
obračunavajo po sprejetih cenikih.
Regionalni RTV center Koper-Capodistria
18. člen
Program TV Koper-Capodistria in program Radia
Koper-Capodistria se povezujeta v regionalni RTV center Koper-Capodistria, ki
ustvarja, pripravlja in oddaja televizijski in radijski program v slovenščini,
televizijski in radijski program za italijansko narodno skupnost, televizijski
in radijski program za slovensko manjšino v Italiji ter pripravlja oddaje za
nacionalne radijske in TV programe.
19. člen
Radijske in TV programe iz prejšnjega člena pripravljata
uredništvi regionalnega radijskega oziroma TV programa ter uredništvi
radijskega in TV programa v italijanščini. 
Pripravo regionalnega radijskega in TV programa vodita in
usklajujeta odgovorna urednika teh programov v sodelovanju z direktorjema
radijskih in TV programov. 
Pripravo televizijskega in radijskega programa v
italijanščini usklajujejo direktor in odgovorna urednika programov za italijansko
narodno skupnost. 
Organizacijske, poslovne in druge splošne zadeve vodi in
usklajuje vodja regionalnega RTV centra.
Regionalni RTV center Maribor
20. člen
Regionalni center Maribor ustvarja, pripravlja in oddaja
regionalni televizijski in radijski program, televizijski in radijski program
za madžarsko narodno skupnost, televizijski in radijski program za slovensko
manjšino v Avstriji in Madžarski ter pripravlja oddaje za nacionalne radijske
in TV programe ter oddaje v tujih jezikih.
21. člen
Radijske in TV programe iz prejšnjega člena pripravljata
uredništvi regionalnega radijskega oziroma TV programa ter uredništvi
radijskega in TV programa v madžarščini. 
Pripravo regionalnega radijskega programa vodi in usklajuje
odgovorni urednik regionalnega radijskega programa v sodelovanju z direktorjem
radijskih programov. 
Pripravo regionalnega TV programa vodi in usklajuje odgovorni
urednik regionalnega TV programa v sodelovanju z direktorjem TV programov. 
Pripravo televizijskega in radijskega programa v madžarskem
jeziku usklajujejo direktor in odgovorna urednika programov za madžarsko
narodno skupnost. Sedež radijskega in TV studia ter programskega vodstva za
madžarsko narodno skupnost je v Lendavi. 
Organizacijske, poslovne in druge splošne zadeve vodi in usklajuje
vodja regionalnega RTV centra.
Organizacijska enota Glasbena produkcija
22. člen
Glasbena produkcija z orkestroma in zborovskimi ansambli po
naročilu programskih uredništev radia in televizije realizira glasbene programe
za arhivske posnetke, koncertne programe in druga naročila uredništev.
23. člen
Produkcijska razmerja med vodstvi radijskih in TV programov
ter Glasbeno produkcijo temelje na skupnih letnih programsko-produkcijskih
planih in na neposrednih internih pogodbenih naročilih. 
Za letni glasbeno-produkcijski spored, za koncertne programe
ter za umetniško raven ansamblov in zborov, skrbi in odgovarja vodja Glasbene
produkcije v sodelovanju z direktorjem radijskih oziroma direktorjem TV
programov.
Organizacijska enota Oddajniki in zveze
24. člen
Organizacijska enota Oddajniki in zveze opravlja v okviru
dejavnosti RTV Slovenija dejavnosti iz 11. člena zakona o RTV Slovenija oziroma
dejavnosti iz 2. točke 7. člena tega statuta, razen avdio in video storitev. ¸ 
Pri opravljanju svoje dejavnosti mora organizacijska enota
Oddajniki in zveze: 
-       
zagotavljati vidnost in slišnost programov RTV Slovenija v geografskem
obsegu, ki ga določa zakon o RTV Slovenija; 
-       
zagotavljati tehnično posodabljanje in usklajenost omrežja za programe
RTV Slovenija z omrežji drugih evropskih držav; 
-       
zagotavljati vidnost in slišnost RTV programov na območjih, na katerih
živi slovenska narodna manjšina, v skladu z meddržavnimi pogodbami. 
RTV omrežje je sestavni del radiodifuznega sistema in
premoženja, ki ga upravlja RTV Slovenija. 
Dejavnost in poslovanje organizacijske enote Oddajniki in
zveze vodi direktor organizacijske enote Oddajniki in zveze.
Organizacijska enota Založba kaset in plošč
25. člen
Založba kaset in plošč opravlja dejavnost, določeno v 4.
točki 7. člena tega statuta. 
Organizacijska enota Založba kaset in plošč pridobiva
prihodek iz prodaje svojega založniškega in proizvodnega programa. Založba
kaset in plošč deluje v sestavi RTV Slovenija kot finančno samostojna
obračunska enota z ločeno računovodsko evidenco in z ločenimi medletnimi in
letnim obračunom. Založba posluje prek svojega finančnega računa v okviru
računa RTV Slovenija. 
Založba kaset in plošč s svojo obveznostjo odgovarja v celoti
s svojimi sredstvi. 
Sodelovanje z radijskimi in TV programi ter produkcijskimi
enotami RTV Slovenija temelji na poslovnih pogodbah. 
Letni presežki prihodkov nad odhodki se uporabljajo za razvoj
radijskih in TV programov pa tudi za razvoj dejavnosti založbe, če tako sklene
Svet RTV Slovenija. 
Organizacijsko enoto Založbo kaset in plošč vodi vodja enote,
ki ga imenuje generalni direktor.
3. Notranja organizacija dela in poslovanja
26. člen
Notranjo organizacijo, način dela in poslovanja, število in
delovno področje sodelavcev ter način organiziranja in delovanja služb določi
generalni direktor z organizacijskim aktom.
4. Razmerja z drugimi radijskimi in TV organizacijami
27. člen
Programska in poslovna razmerja z lokalnimi in drugimi
radijskimi in TV postajami RTV Slovenija ureja s pogodbami. S pogodbami se
urejajo tudi poslovna in druga razmerja za programsko sodelovanje z zunanjimi
producenti.
V. UPRAVLJANJE, VODENJE IN NADZOR RTV SLOVENIJA
28. člen
Organi RTV Slovenija so: 
-       
Svet RTV Slovenija, 
-       
generalni direktor, 
-       
programska sveta za narodnostne programe, 
-       
odbor za sodelovanje z gledalci in poslušalci, 
-       
nadzorni odbor, 
-       
nadzorni svet v Oddajniki in zveze, 
-       
svet delavcev RTV Slovenija, 
-       
zastopstvo uredništev.
1. Svet RTV Slovenija
29. člen
Organ upravljanja RTV Slovenija je Svet RTV Slovenije. 
Sestavo sveta in način imenovanja članov sveta določa zakon.
30. člen
V Svet RTV Slovenija izvolijo zaposleni v RTV Slovenija tri
člane. Kandidate za člane sveta lahko predlagajo: svet delavcev, sindikati RTV
Slovenija, zastopstva uredništev in najmanj 20 podpisnikov. 
Člane Sveta volijo delavci RTV Slovenija neposredno na
volitvah. Pri izvolitvi predstavnikov zaposlenih v Svet RTV Slovenija je treba
upoštevati, da so v svetu interesno zastopane informativna, kulturno-umetniška
in tehnična dejavnost. 
Ob izvolitvi predstavnikov zaposlenih v Svet RTV Slovenija se
upošteva interesna zastopanost informativne, kulturno-umetniške in tehnične
dejavnosti. 
Predstavniki delavcev RTV Slovenija morajo v Svetu RTV
Slovenija zastopati večinske interese zaposlenih. če predstavnik zaposlenih v
svetu ne deluje v skladu z interesi zaposlenih, je lahko odpoklican na način in
po postopku, kot ga določa zakon za člane sveta delavcev. 
Če predstavnik delavcev pisno odstopi s funkcije člana sveta,
oziroma če mu preneha delovno razmerje v RTV Slovenija, če je razporejen v
drugo področno dejavnost ali mu je zaradi drugih razlogov objektivno
onemogočeno zastopanje zaposlenih v Svetu RTV Slovenija, se njegovo članstvo v
svetu neha z dnem, ko svet o tem sprejme ugotovitveni sklep. 
Ob odpoklicu oziroma prenehanju članstva v svetu se opravijo
nadomestne volitve.
31. člen
Svet RTV Slovenija odloča z večino glasov vseh članov: 
1.     
o sprejemu statuta RTV Slovenija ter o njegovih spremembah in
dopolnitvah, 
2.     
o statusnih in temeljnih organizacijskih spremembah RTV Slovenija, 
3.     
o razvojnem planu RTV Slovenija ter letnih programskih planih,
investicijskem planu in finančnem planu, 
4.     
o višini RTV naročnine, 
5.     
o zaključnem računu ter o razporeditvi letnega finančnega presežka, 
6.     
o programskih standardih in programskih zasnovah v skladu z zakonom in
mednarodnimi akti, 
7.     
o osnovah za programsko produkcijo po javnih natečajih, 
8.     
o letnih programskih shemah s finančnim načrtom, 
9.     
o načinu prijavljanja in začasnega ali trajnega odjavljanja sprejemnikov
ter olajšavah in drugih posebnih pogojih za plačevanje RTV naročnine, 
10.  
o imenovanju in razrešitvi: 
- 
imenuje in razrešuje predsednika in namestnika predsednika Sveta RTV
Slovenija, 
- 
generalnega direktorja RTV Slovenija, direktorja radijskih programov,
direktorja TV programov, direktorja programov za italijansko narodno skupnost,
direktorja programov za madžarsko narodno skupnost, direktorja organizacijske
enote Oddajniki in zveze in vseh odgovornih urednikov, 
11.  
o imenovanju in razrešitvi ene tretjine članov programskih svetov za
narodnostne programe, 
12.  
o poslovniku Sveta RTV Slovenija. 
K višini naročnine ter olajšavam in drugim posebnim pogojem
za plačevanje naročnine daje soglasje Vlada Republike Slovenije. 
K statutu RTV Slovenija in statusnim spremembam daje soglasje
Državni zbor Republike Slovenije.
32. člen
Svet RTV z večino glasov na seji navzočih članov: 
1.     
sprejema splošne akte za področja, določena v 1. in 2. točki 81. člena
tega statuta ter druge splošne akte, za katere je z zakonom določeno, da jih
sprejme organ upravljanja, 
2.     
daje soglasje k predlogom iz kolektivnih pogodb, če bi predlogi in
zahteve sindikatov presegli finančne planske okvire RTV Slovenija, 
3.     
odloča o ugovorih in pritožbah delavcev, kadar je po splošnih aktih RTV
Slovenije določen kot drugostopenjski organ, 
4.     
sprejema ukrepe zaradi odstopanja od sprejetih planskih dokumentov in
programskih usmeritev, 
5.     
odloča o drugih vprašanjih s področja upravljanja RTV Slovenija.
33. člen
Svet RTV Slovenija odloča o vseh zadevah javno, razen kadar
odloča o imenovanjih in razrešitvah. 
Način izvolitve predsednika, namestnika predsednika ter način
dela in odločanja Sveta RTV Slovenija določa poslovnik sveta.
2. Generalni direktor
34. člen
Generalni direktor je poslovodni organ RTV Slovenija. 
Generalni direktor organizira in vodi RTV Slovenija ter
odgovarja za uresničevanje razvojnih usmeritev, programskih in drugih
dejavnosti.
35. člen
Naloge generalnega direktorja so: 
1.     
organizira in vodi dejavnost in poslovanje RTV Slovenija, 
2.     
zastopa in predstavlja RTV Slovenija in odgovarja za zakonitost poslovanja,
3.     
predlaga poslovni načrt zavoda RTV Slovenija, Svetu RTV Slovenija, 
4.     
daje mnenje Svetu RTV Slovenija glede imenovanja programskih direktorjev
in direktorja organizacijske enote Oddajniki in zveze, 
5.     
imenuje vodje organizacijskih enot (razen OE OZ), vodji regionalnih
centrov ter svoje resorske pomočnike in svetovalce, 
6.     
usklajuje delo direktorjev programov, vodij organizacijskih enot in
regionalnih centrov, 
7.     
odgovarja za pripravo splošnih in konkretnih aktov in drugih odločitev,
ki jih sprejema Svet RTV Slovenija, 
8.     
oblikuje usmeritev mednarodnega sodelovanja RTV Slovenija, 
9.     
odgovarja za posodabljanje ter za gospodarno izrabo tehnično
produkcijske baze RTV Slovenija, 
10.  
odgovarja za enakomeren razvoj omrežja RTV Slovenija na vsem območju
Republike Slovenije, 
11.  
odloča o poslovnih ukrepih za izboljšanje materialnega položaja RTV
Slovenija, 
12.  
predlaga svetu višino RTV naročnine, 
13.  
najmanj vsake 3 mesece pisno poroča Svetu RTV Slovenije o uresničevanju
razvojnih, programskih in poslovnih planov, 
14.  
predlaga merila za razporejanje prihodkov pridobljenih z RTV naročnino, 
15.  
daje predloge Vladi Republike Slovenije za zagotavljanje sredstev iz
državnega proračuna za namene, določene z zakonom, 
16.  
zagotavlja poenoten marketinški in komercialni nastop na domačih in
tujih trgih tako pri nabavnih kot prodajnih poslih, 
17.  
izdaja cenike, splošne in konkretne pravne akte za opravljanje svojih
nalog, 
18.  
 opravlja druge naloge, ki jih zahteva učinkovito organiziranje in
vodenje RTV Slovenija, 
19.  
odloča o drugih zadevah v skladu z zakonom, tem statutom, kolektivno
pogodbo in drugimi splošnimi akti RTV Slovenija.
36. člen
Generalnega direktorja imenuje Svet RTV Slovenija na podlagi
javnega razpisa. 
Če se na razpis za delovno mesto generalnega direktorja ne
prijavi nihče, ali če nihče izmed prijavljenih kandidatov ni bil izbran, se
razpis ponovi. 
Za čas do imenovanja direktorja na podlagi ponovljenega
razpisa, vendar največ za eno leto, svet imenuje vršilca dolžnosti generalnega
direktorja. 
Za imenovanje v.d. generalnega direktorja ni potrebno
soglasje Državnega zbora Republike Slovenije. 
Postopek za imenovanje in razrešitev generalnega direktorja
ureja poslovnik Sveta RTV Slovenija.
37. člen
Kandidat za generalnega direktorja mora izpolnjevati tele
pogoje: 
-       
biti mora državljan Republike Slovenije, 
-       
imeti mora visokošolsko izobrazbo, 
-       
poznati mora problematiko RTV dejavnosti, 
-       
biti mora usposobljen za vodenje večjih organizacijskih sistemov, 
-       
aktivno mora znati najmanj en svetovni jezik, 
-       
ne sme imeti lastniških deležev ali trajnih pogodbenih stikov s pravnimi
osebami, ki poslovno sodelujejo z RTV Slovenija, 
-       
ne sme biti poslanec v Državnem zboru ali funkcionar politične stranke.
38. člen
Generalni direktor je za svoje delo odgovoren Svetu RTV
Slovenija. 
Svet razreši generalnega direktorja: 
1.     
če razrešitev zahteva generalni direktor sam s pisno odstopno izjavo, 
2.     
če nastopi kateri izmed razlogov, ko po predpisih o delovnih razmerjih
preneha delovno razmerje po zakonu samem, 
3.     
če generalni direktor pri svojem delu ne ravna po predpisih in splošnih
aktih RTV Slovenija ali ne uresničuje sklepov organov RTV Slovenija ali ravna v
nasprotju z njimi, 
4.     
če generalni direktor s svojim nevestnim ali nepravilnim delom povzroči
RTV Slovenija večjo škodo ali če zanemarja ali malomarno opravlja svoje naloge
tako, da nastanejo ali bi lahko nastale, hujše motnje pri opravljanju
dejavnosti zavoda RTV Slovenija. 
Ob razrešitvi po 3. in 4. točki mora svet pred sprejemom
sklepa o razrešitvi seznaniti generalnega direktorja z razlogi za razrešitev in
mu dati možnost, da o njih pove svoje mnenje.
39. člen
Postopek za razrešitev generalnega direktorja začne Svet RTV
Slovenija na pobudo najmanj ene tretjine članov sveta ali na pobudo nadzornega
odbora. 
Proti sklepu o razrešitvi ima generalni direktor pravico
zahtevati sodno varstvo.
3. Vodstveni delavci RTV Slovenija
Direktorji programov
40. člen
Direktorji programov so vodilni delavci RTV Slovenija za
področje radijskih in televizijskih programov. 
RTV Slovenija ima programske direktorje za tale programska
področja: 
-       
za televizijske programe RTV Slovenija, 
-       
za radijske programe RTV Slovenija, 
-       
za TV in radijski program za italijansko narodno skupnost, 
-       
za TV in radijski program za madžarsko narodno skupnost.
41. člen
Programske direktorje imenuje Svet RTV Slovenija na podlagi
javnega razpisa in ob poprejšnjem mnenju generalnega direktorja. 
Predlog za imenovanje direktorja narodnostnih programov da
programski svet narodnostnega programa. 
Programski direktorji so imenovani za dobo 4 let s tem, da so
po preteku te dobe lahko vnovič imenovani.
42. člen
Zahteve za delovna mesta programskih direktorjev so: 
-       
državljanstvo Republike Slovenije, 
-       
visokošolska izobrazba, 
-       
aktivno znanje najmanj enega svetovnega jezika (za narodnostne programe
tudi aktivno znanje italijanščine oziroma madžarščine), 
-       
najmanj 3 leta delovnih izkušenj (z referencami uspešnosti) na področju
kulturno-umetniške dejavnosti oziroma dejavnosti javnih glasil, 
-       
poznavanje problematike s področja RTV dejavnosti, 
-       
organizacijske in vodstvene sposobnosti, 
-       
da ni poslanec Državnega zbora ali funkcionar politične stranke, 
-       
da nima lastniških deležev ali trajnih pogodbenih stikov s pravnimi
osebami, ki poslovno sodelujejo z RTV Slovenija.
43. člen
Programski direktor televizijskih in programski direktor
radijskih programov vodita strokovno programsko delo ter imata zlasti tele
naloge: 
-       
pripravljata in zagovarjata programske zasnove ter letne programske
načrte v okviru poslovnega plana RTV Slovenija, 
-       
vodita in usklajujeta uresničevanje letnih programskih načrtov in
najmanj na vsake 3 mesece generalnemu direktorju pisno poročata o uresničevanju
razvojnih, programskih in poslovnih planov; 
-       
predlagata imenovanja in razrešitve odgovornih urednikov ter imenujeta
in razrešujeta urednike programov in uredništev, 
-       
vodita in usklajujeta dela odgovornih urednikov in odločata o sporih med
njimi, 
-       
odločata ali sodelujeta pri odločanju o drugih vprašanjih, povezanih z
njunimi delovninimi področji. 
Programska direktorja za narodnostne programe opravljata
naloge iz prejšnjega odstavka po poprejšnji uskladitvi letnih programskih
načrtov s programskima direktorjema radijskih in TV programov.
44. člen
Programski direktorji so odgovorni Svetu RTV Slovenija in
generalnemu direktorju. 
Direktorja narodnostnih programov sta pri opravljanju svojih
programskih nalog odgovorna tudi programskemu svetu za italijanski oziroma
madžarski narodnostni program.
45. člen
Programski direktor je lahko razrešen pred potekom dobe, za
katero je bil imenovan, in to v tehle primerih: 
-       
če programi ne ustrezajo vsebinski zasnovi ali se bistveno razlikujejo
od sprejetih produkcijskih načrtov; 
-       
če zaradi njegovih odločitev nastane večja materialna ali programska
škoda.
Odgovorni uredniki
46. člen
Odgovorni uredniki imajo predvsem tele naloge: 
-       
vodijo uredniško-producentsko enoto ter usklajujejo in razporejajo delo
urednikov in novinarjev; 
-       
so odgovorni za uresničevanje uredniške politike v skladu s programsko
zasnovo in sprejetim programsko-produkcijskim načrtom; 
-       
predlagajo imenovanje urednikov programov in uredništev; 
-       
odgovorni so za porabo finančnih sredstev v skladu s produkcijskim
planom ter predračuni posameznih programskih projektov.
47. člen
Odgovorne urednike imenuje in razrešuje Svet RTV Slovenija na
podlagi javnega razpisa na predlog direktorja radijskih oziroma TV programov,
po poprejšnjem soglasju predstavništva uredniško-producentskih enot. 
K imenovanju odgovornih urednikov narodnostnih programov da
soglasje programski svet narodnostnih programov. 
Odgovorni uredniki so imenovani za 4 leta. 
Odgovorni uredniki so lahko razrešeni pod enakimi pogoji, kot
veljajo za direktorje programov.
48. člen
Za odgovornega urednika je lahko imenovan, kdor izpolnjuje
zakonske ter naslednje posebne pogoje: 
-       
biti mora državljan Republike Slovenije, 
-       
imeti mora visoko izobrazbo družboslovne ali humanistične smeri (VII), 
-       
imeti mora 4 leta aktivnega novinarskega dela (za odgovorne urednike
informativnih in izobraževalnih programov) oziroma 4 leta ustvarjalnega dela na
kulturnem oziroma umetniškem področju (za odgovorne urednike kulturnih in
umetniških programov) oziroma 4 leta aktivnega novinarskega dela ali 4 leta
ustvarjalnega dela na kulturnem oziroma umetniškem področju (za odgovorne
urednike razvedrilnih in športnih programov), 
-       
aktivno mora znati najmanj en svetovni jezik, 
-       
aktivno mora znati italijanski jezik kot posebno zahtevo za zasedbo
delovnega mesta odgovornega urednika italijanskega programa oziroma madžarščino
za zasedbo delovnega mesta odgovornega urednika madžarskega programa. 
-       
ne sme biti poslanec Državnega zbora ali funkcionar politične stranke.
Direktor organizacijske enote Oddajniki in zveze
49. člen
Direktor OE OZ je vodilni delavec RTV Slovenija s področja
RTV telekomunikacij. Imenuje ga Svet RTV Slovenija na podlagi javnega razpisa
po prejšnjem mnenju generalnega direktorja RTV Slovenija. 
Direktor OE OZ je imenovan za 4 leta, ima pa možnost
vnovičnega imenovanja. 
Direktor OE OZ je lahko razrešen pod enakimi pogoji, kakršni
po tem statutu veljajo za generalnega direktorja.
50. člen
Zahteve za delovno mesto direktorja OE OZ so: 
-       
državljanstvo Republike Slovenije, 
-       
visokošolska izobrazba, 
-       
aktivno znanje najmanj enega tujega svetovnega jezika, 
-       
najmanj 5 let delovnih izkušenj s področja RTV telekomunikacij, 
-       
sposobnosti za organizacijo in vodenje, 
-       
da nima lastniških deležev ali trajnih pogodbenih stikov s pravnimi
osebami, poslovno povezanih z RTV Slovenija, 
-       
da ni poslanec Državnega zbora ali funkcionar politične stranke.
51. člen
Direktor OZ vodi in usklajuje delo in poslovanje
organizacijske enote Oddajniki in zveze. Za svoje delo odgovarja generalnemu
direktorju, Svetu RTV SLO in Nadzornemu svetu v OE Oddajniki in zveze.
4. Programska Sveta za narodnostne programe
52. člen
Za področje narodnostnih programov delujeta v RTV SLO dva
programska sveta: 
1.     
Programski svet za radijske in TV programe za italijansko narodno
skupnost; 
2.     
Programski svet za radijske in TV programe za madžarsko narodno
skupnost.
53. člen
Programska sveta: 
-       
obravnavata uresničevanje programske zasnove; 
-       
dajeta soglasje k obsegu in programski zasnovi narodnostnega programa; 
-       
obravnavata pripombe in predloge gledalcev in poslušalcev, povezane z
narodnostnimi programi; 
-       
dajeta pobude Svetu RTV SLO za obravnavanje vprašanj, povezanih z
narodnostnim programom; 
-       
obravnavata pobude, mnenja in predloge novinarjev in urednikov, povezane
s pripravljanjem in z oddajanjem narodnostnih programov; 
-       
predlagata imenovanje in razrešitev direktorja narodnostnega programa; 
-       
dajeta soglasje k imenovanju in razrešitvi odgovornega urednika
narodnostnega programa; 
-       
obravnavata druga vprašanja, povezana z narodnostnimi programi.
54. člen
Programska sveta ustanovi Svet RTV Slovenija. Programska
sveta imata sedem članov. Pet članov imenujeta samoupravni narodni skupnosti,
dva pa neposredno Svet RTV Slovenija. 
Za člane programskega sveta so imenovani javni delavci,
strokovnjaki in druge osebe, ki poznajo problematiko narodni skupnosti. 
Postopek za pripravo kandidacijske liste vodi in usklajuje
predsednik sveta. 
Predsednika, namestnika predsednika izvoli programski svet
izmed članov programskega sveta. 
Mandat traja 4 leta, člani pa so lahko imenovani vnovič.
55. člen
Programski svet veljavno odloča, če je na seji navzočih več
kot polovica njegovih članov. 
Stališča, mnenje, predloge in druge odločitve sprejema z
večino navzočih članov na seji. Stališča in predloge, povezane s programsko
zasnovo, programsko shemo, letnim programom, ter imenovanjem direktorja
programa oziroma odgovornega urednika, pa z večino vseh članov programskega
sveta. 
Način dela podrobnejše določi programski svet s poslovnikom.
5. Odbor za sodelovanje z gledalci in s poslušalci
56. člen
Za varovanje interesov naročnikov, gledalcev in poslušalcev
programov RTV Slovenija, se ustanovi odbor za sodelovanje z gledalci in s
poslušalci.
57. člen
Odbor gledalcev in poslušalcev ima sedem članov. Tri člane
imenuje Svet RTV Slovenija, štiri člane pa imenujejo reprezentativni zastopniki
organizacij potrošnikov Slovenije. 
Pripravljalni postopek za imenovanje članov odbora vodi
predsednik Sveta RTV Slovenija. 
Predsednika in namestnika predsednika odbor izvoli med
svojimi člani.
58. člen
Odbor je pristojen, da: 
1.     
sprejema pripombe, predloge in pobude gledalcev in poslušalcev glede
vsebine, vidnosti in slišnosti radijskih in TV programov; 
2.     
daje mnenja o radijskih in TV programih ter pobude glede vsebinskega in
časovnega urejanja RTV programov; 
3.     
obravnava druga vprašanja, ki jih postavljajo gledalci in poslušalci.
59. člen
Način svojega dela in odločanja odbor določi s poslovnikom.
6. Nadzorni odbor RTV Slovenija
60. člen
Poslovanje RTV Slovenija nadzira nadzorni odbor, ki ima sedem
članov. 
Državni zbor Republike Slovenije imenuje in razrešuje pet
članov. 
Delavci RTV Slovenija opravijo volitve za dva člana na enak
način kot za svoje predstavnike v Svetu RTV Slovenija. 
V nadzorni odbor ne morejo biti imenovani generalni direktor
ter drugi vodstveni in strokovni delavci zavoda, ki imajo vpliv na vodenje in
poslovanje zavoda.
61. člen
RTV Slovenija mora poslovati skrbno in varčno, v skladu s
planskimi usmeritvami in sklepi Sveta RTV Slovenija. 
Vsi organi RTV Slovenija, vodstveni delavci ter vodje
strokovnih služb so dolžni nadzornemu odboru predložiti vso dokumentacijo in mu
dati vsa potrebna pojasnila.
62. člen
Nadzorni odbor je pristojen da: 
-       
nadzira poslovanje RTV Slovenija, 
-       
pregleduje finančni načrt, periodične obračune in zaključni račun, 
-       
obravnava poslovna poročila ter predloge o razporejanju presežka
dohodka, 
-       
ugotavlja ali so naročnina in druga sistemska sredstva uporabljena v
skladu s planskimi nameni in sklepi Sveta RTV Slovenija, 
-       
nadzoruje vodenje poslovnih knjig in zakonitosti poslovanja 
-       
pisno obvešča Svet RTV Slovenija in Državni zbor Republike Slovenije o
svojih ugotovitvah, 
-       
obravnava druge zadeve iz poslovanja RTV Slovenija.
63. člen
Nadzorni odbor določi način svojega dela in odločanja s
poslovnikom.
7. Nadzorni svet v OE Oddajniki in zveze
64. člen
V enoti Oddajniki in zveze se ustanovi 8-članski nadzorni
svet. Sestavo in način imenovanja določa zakon, dva predstavnika RTV Slovenija
imenuje Svet RTV Slovenija na predlog generalnega direktorja.
65. člen
Nadzorni svet je pristojen za to, da: 
-       
skrbi za enakopraven položaj uporabnikov sistema oddajnikov in zvez RTV Slovenija,
-       
nadzira delovanje sistema tako da daje mnenje k predlogu cenika oziroma
tarif, 
-       
ima pravico do vpogleda v vso dokumentacijo,povezano z obratovanjem
oddajnikov in zvez, 
-       
obravnava predloge razvojnih in letnih investicijskih načrtov ter letni
finančni načrt obratovanja sistema oddajnikov in zvez RTV Slovenija, 
Svetu RTV Slovenija daje pobude, predloge in mnenja in poroča
o svojih ugotovitvah.
66. člen
Nadzorni svet veljavno odloča, če je na seji navzoč vsaj po
en predstavnik vseh štirih delegantov. 
Nadzorni svet sprejema mnenja, predloge in pobude s soglasjem
na seji navzočih članov sveta. 
Člani sveta, ki ne soglašajo z večinsko odločitvijo, lahko
dajo o obravnavanem vprašanju ločeno mnenje. 
Predloge, mnenja in pobude nadzornega sveta oziroma ločena
mnenja članov mora obravnavati Svet RTV Slovenija. 
Način dela določi nadzorni svet s poslovnikom.
8. Svet delavcev
67. člen
Delavci RTV Slovenija lahko izvolijo svet delavcev, ta pa ima
predvsem tele pristojnosti: 
-       
sodeluje v volilnih postopkih in skrbi za to, da se uresničujejo zakoni
in drugi predpisi, sprejete kolektivne pogodbe ter dogovori, doseženi med
svetom delavcev in generalnim direktorjem; 
-       
predlaga ukrepe, ki so v korist delavcev; 
-       
sprejema predloge in pobude delavcev in jih, če so upravičeni, upošteva
pri dogovarjanju z generalnim direktorjem; 
-       
pomaga invalidom, starejšim in drugim delavcem, ki jim je zagotovljeno
posebno varstvo, pri vključevanju v delo.
68. člen
Način izvolitve, število članov, mandat in način odločanja
določijo delavci RTV Slovenija s posebnim aktom. 
Način dela določi svet delavcev s poslovnikom.
9. Zastopstvo uredništev
69. člen
V uredniško-producentskih enotah programski delavci izvolijo
svoje zastopstvo. 
Kandidate za člane zastopstva predlagajo uredništva.
70. člen
Zastopstvo zagovarja interese programskih delavcev v razmerju
do odgovornega urednika in direktorja programov ter ima ob tem tele pravice: 
1.     
daje soglasje k imenovanju odgovornega urednika, 
2.     
daje mnenje o predlogu spremembe programske zasnove, 
3.     
daje mnenje k organizaciji dela, pogojem dela, kadrovskim spremembam v
uredništvu ter h kriterijem in merilom za ocenjevanje delovne uspešnosti in za
napredovanje novinarjev. 
Način izvolitve, naloge, število članov in mandat zastopstva
se določi s posebnim aktom uredniško-producentske enote. 
S poslovnikom se določi način dela zastopstva.
VI. FINANCIRANJE DEJAVNOSTI RTV SLOVENIJA
1. Viri financiranja
71. člen
Dejavnosti RTV Slovenija se financirajo iz finančnih virov,
določenih z zakonom.
2. Namenska poraba sredstev
72. člen
Prihodki RTV Slovenija se razporejajo za radijske in TV
programe in za druge namene na podlagi usklajenih letnih programskih
produkcijskih načrtov. 
Predračuni radijskih in TV programov ter predračuni stroškov
za oddajanje posameznih programov morajo biti izdelani po enotni metodologiji. 
Glede programov, ki jih pripravlja in oddaja RTV Slovenija in
se financirajo deloma iz naročnine, deloma iz sredstev državnega proračuna, se
je treba pred izdelavo letnih planov s pristojnimi ministrstvi dogovoriti o
delitvi stroškov programov. 
To velja tudi za delitev stroškov pri financiranju
oddajniškega omrežja za programe RTV Slovenija in za lokalne nekomercialne
programe.
73. člen
Tržni in drugi komercialni prihodki, ki jih RTV Slovenija
pridobiva s prodajo EP in drugih storitev, so namenjeni samo za financiranje
radijskih in TV programov. 
Presežki prihodkov nad odhodki, ki jih ustvari RTV Slovenija
z dejavnostjo oddajnikov in zvez in drugimi tržnimi storitvami, so namenjeni za
upravljanje in razvoj radijskih in televizijskih dejavnosti RTV Slovenija. Svet
RTV Slovenija lahko odloči, da se letni presežki, pridobljeni s temi
dejavnostmi uporabijo tudi za razvoj in druge utemeljene potrebe teh
dejavnosti.
74. člen
Vsa osnovna sredstva se knjigovodsko vodijo kot skupno
premoženje RTV Slovenija. 
Programske in organizacijske enote ter regionalni centri
imajo osnovna sredstva v namenski uporabi za opravljanje svoje dejavnosti. 
Sredstva za obnovo teh sredstev (amortizacija) se vodi in
porablja na ravni RTV Slovenija na podlagi usklajenih potreb organizacijskih in
drugih enot.
75. člen
RTV Slovenija finančno posluje prek skupnega žiro računa. 
Sredstva pridobljena s plačilom storitev OE Oddajniki in
zveze, se vodijo v okviru žiro računa RTV Slovenija na posebnem računu za to
organizacijsko enoto. 
RTV Slovenija ima enotne račune izločenih sredstev za
rezerve, skupno porabo in investicije.
76. člen
RTV Slovenija izdela za celotno poslovanje skupni zaključni
račun, medletne rezultate poslovanja pa prikazuje z mesečnimi, trimesečnimi in
polletnimi obračuni. 
Finančno poslovanje programskih enot, regionalnih centrov,
produkcijsko organizacijskih enot ter OE Oddajniki in zveze se med letom in ob
koncu leta ugotavlja z internimi finančnimi obračuni. 
Za organizacijsko enoto Oddajniki in zveze RTV Slovenija je
vodena ločena računovodska evidenca, ta pa omogoča ločen obračun storitev za
programe RTV Slovenija ter storitev za druge radijske in TV organizacije. 
Finančno poslovanje RTV Slovenija je javno. RTV Slovenija
objavi poslovno poročilo in zakjučni račun v Uradnem listu RS.
VII. PRAVICE DELAVCEV PRI UPRAVLJANJU RTV SLOVENIJE
77. člen
Delavci RTV Slovenija sodelujejo pri upravljanju RTV
Slovenija s tem, da: 
1.     
soodločajo v Svetu RTV Slovenija in nadzornem odboru s svojimi predstavniki,
2.     
odločajo v disciplinski komisiji in komisiji za pritožbe o pravicah in
obveznostih iz delovnega razmerja, kot določajo splošni akti RTV Slovenija, 
3.     
prek sveta delavcev dajejo pobude, predloge in mnenja k vsem predlogom,
splošnim aktom in odločitvam, povezanim z organizacijo dela, urejanjem delovnih
razmerij, vrednotenjem dela, s plačami in drugimi osebnimi prejemki,
napredovanjem in življenjsko ravnijo delavcev.
78. člen
Delavec RTV Slovenija ima kot posameznik pravico predvsem: 
-       
do pobude in odgovora na to pobudo, če je povezana z njegovim delovnim
mestom ali njegovo delovno enoto, 
-       
biti pravočasno obveščen o spremembah na svojem delovnem področju, 
-       
povedati svoje mnenje o vseh vprašanjih, povezanih z organizacijo
njegovega delovega mesta in delovnim procesom, 
-       
zahtevati, da mu vodja delovne enote oziroma delavec (ali služba), ki ga
le-ta pooblasti pojasni vprašanja s področja plač in drugih področij delovnega
razmerja.
79. člen
Uredniki, novinarji in drugi programski ustvarjalci so v
okviru programske zasnove in stanovskega kodeksa pri svojem delu neodvisni in
samostojni. 
Novinarjem in urednikom ni dovoljeno odpovedati delovnega
razmerja, zmanjšati plače, spremeniti statusa v uredništvu ali kako drugače
poslabšati njihovega položaja zaradi izražanja stališč, ki so v skladu s
programsko zasnovo ter kodeksom novinarske etike ali zaradi odklonitve objave
informacije ali mnenja, s katero bi kršili programsko zasnovo in kodeks
novinarske etike.
VIII. SPLOŠNI AKTI RTV SLOVENIJA
80. člen
Splošni akti RTV Slovenija so: pravilniki, poslovniki,
organizacijski in drugi akti, s katerimi se urejajo druga razmerja, ki so
pomembna za upravljanje in poslovanje RTV Slovenija.
81. člen
S splošnimi akti RTV Slovenija ureja predvsem: 
1.     
delovna razmerja, 
2.     
disciplinsko in odškodninsko odgovornost zaposlenih, 
3.     
avtorska in izvajalska razmerja, 
4.     
socialni status zaposlenih (stanovanjski standard, letovanje,
izobraževanje, pomoči itd.), 
5.     
notranjo organizacijo ter sistemizacijo delovnih mest, 
6.     
osnove in merila za vrednotenje dela, 
7.     
finančno poslovanje. 
S splošnimi akti iz 1., 2., 4. in 6. točke se urejajo tista
vprašanja, ki niso urejena s kolektivnimi pogodbami.
82. člen
Splošne akte, s katerimi se urejajo delovna razmerja ter
disciplinska in odškodninska odgovornost, sprejme Svet RTV Slovenija. Druge
splošne akte izda generalni direktor.
83. člen
Kolektivne pogodbe, ki neposredno urejajo pravice in
obveznosti zaposlenih v RTV Slovenija v celoti oziroma po posameznih poklicnih
področjih, sklepa generalni direktor. če bi zahteve sindikatov v postopku
pogajanj o kolektivni pogodbi presegle načrtovane finančne planske okvire RTV
Slovenija, se mora s predlogi strinjati Svet RTV Slovenija.
IX. PREHODNE IN KONČNE DOLOČBE
84. člen
Generalni direktor je dolžan organizacijo RTV Slovenija
uskladiti s statutom v šestih mesecih od uveljavitve statuta. 
Splošni akti morajo biti sprejeti v šestdesetih dneh.
85. člen
K spremembam in dopolnitvam statuta in k statusnim spremembam
Zavoda RTV Slovenija, daje soglasje Državni zbor Republike Slovenije. 
Storitvene (servisne) dejavnosti, ki niso neposredno delovno
povezavne s produkcijo radijskih in TV programov, se organizacijsko izločijo iz
RTV Slovenija v enem letu od uveljavitve statuta. 
Program teh organizacijskih izločitev pripravi generalni direktor
v treh mesecih po sprejemu statuta. 
Do izločitve iz RTV Slovenija storitvene enote ohranjajo
dozdajšnji status in način poslovanja.
86. člen
Statut začne veljati z dnem, ko
da nanj soglasje Državni zbor Republike Slovenije.
Predsednik
Sveta RTV Slovenija
Vojko Stopar l. r.