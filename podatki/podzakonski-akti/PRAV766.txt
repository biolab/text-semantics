I. SPLOŠNE DOLOČBE
1. člen
Ta pravilnik določa pogoje in načine opravljanja cepljenja, zaščite
s specifičnimi imunoglobulini in zdravili proti nalezljivim boleznim in osebe,
za katere velja ta obveznost ter ukrepe za varstvo pred vnosom nalezljivih
bolezni.
2. člen
S cepljenjem proti določenim nalezljivim boleznim sta po tem
pravilniku mišljena osnovno in poživitveno cepljenje (revakcinacija) oseb.
3. člen
Določbe tega pravilnika se nanašajo tudi na tujce, ki v Republiki
Sloveniji bivajo, se zaposlijo, šolajo ali strokovno izpopolnjujejo ali se
vključijo v kolektive.
4. člen
Za obvezno cepljenje, zaščito s specifičnimi imunoglobulini in
zdravili proti nalezljivim boleznim se uporabljajo preparati, ki ustrezajo
pogojem, določenim v predpisih o proizvodnji in prometu zdravil.
5. člen
Cepljenje in zaščita s
specifičnimi imunoglobulini se izvaja z zdravili, ki so v prometu v skladu s
predpisi, ki urejajo zdravila, in ki jih uvažajo ali z njimi opravljajo promet
na debelo pravne in fizične osebe, ki izpolnjujejo pogoje za uvoz oziroma
promet z zdravili na debelo v skladu s predpisi, ki urejajo zdravila.
6. člen
Cepljenje se izvaja neprekinjeno vse leto, dokler niso cepljene
vse osebe, za katere je cepljenje obvezno, razen oseb, pri katerih je cepljenje v skladu z odločbo ministra, pristojnega za
zdravje opuščeno.
Če na kateremkoli območju v
koledarskem letu, za predšolske otroke oziroma šolskem letu, za šolske otroke,
mladino in študente, proti posameznim boleznim ni cepljenj zadosten delež
obveznikov, ki je določen z letnim programom imunoprofilakse in kemoprofilakse,
se mora na podlagi mnenja IVZ opraviti dopolnilno cepljenje, dokler ni dosežen
ustrezen obseg.
7. člen
V primeru epidemiološke situacije, zaradi katere nastane potreba
po prekinitvi cepljenja proti določeni nalezljivi bolezni, minister, pristojen
za zdravje na predlog IVZ odloči o prekinitvi cepljenja oziroma ponovnem
pričetku cepljenja.
II. (črtano)
8. člen
(črtano)
9. člen
(črtano)
10. člen
(črtano)
III. CEPLJENJE, PASIVNA ZAŠČITA IN ZAŠČITA Z ZDRAVILI
1. Cepljenje proti tuberkulozi
11. člen
Cepljenje proti tuberkulozi je
obvezno za otroke z opredeljenim tveganjem v prvem letu starosti.
2. Cepljenje proti davici, tetanusu in oslovskemu kašlju
12. člen
Cepljenje proti davici, tetanusu in oslovskemu kašlju sestoji
iz osnovnega in poživitvenih cepljenj in je obvezno za otroke od treh mesecev
starosti dalje.
13. člen
Cepljenje proti davici in tetanusu je obvezno vsakih 10 let
tudi za osebe, ki niso bile cepljene ali niso bile popolno cepljene ali ni
dokazov o cepljenju.
3. Cepljenje proti otroški paralizi
14. člen
Cepljenje proti otroški paralizi sestoji iz osnovnega in poživitvenih
cepljenj in je obvezno za otroke od treh mesecev starosti dalje. 
Glede na epidemiološke indikacije, ki jih ugotovi IVZ, je cepljenje
proti otroški paralizi obvezno tudi za otroke takoj po rojstvu (ničelni odmerek
cepiva). 
Cepljenje proti otroški paralizi je obvezno tudi za osebe, ki
prej niso bile cepljene proti tej bolezni ali če niso bile popolno cepljene ali
če ni dokazov o cepljenju.
3.a Cepljenje proti hemofilusu influence b
14.a člen
Cepljenje proti hemofilusu influence b se sestoji iz
osnovnega in poživitvenih cepljenj in je obvezno za otroke od treh mesecev
starosti dalje.
4. Cepljenje proti ošpicam, mumpsu in rdečkam
15. člen
Cepljenje proti ošpicam, mumpsu in rdečkam sestoji iz osnovnega
in poživitvenih cepljenj in je obvezno za otroke od 12 mesecev starosti dalje. 
Če se otrok vključi v organizirano varstvo, je obvezno cepljenje
proti ošpicam, mumpsu in rdečkam že od dopolnjenih 10 mesecev starosti.
16. člen
Če obstajajo epidemiološke indikacije, ki jih je ugotovil IVZ,
je cepljenje proti ošpicam obvezno tudi za otroke in odrasle, ki so že bili
cepljeni proti ošpicam in za otroke od 6 do 10 mesecev starosti.
5. Cepljenje proti hepatitisu B
17. člen
Cepljenje proti hepatitisu B je obvezno za:
-       
osebe, ki so pri svojem delu izpostavljene okužbi z virusom hepatitisa B
ali pri svojem delu lahko prenesejo okužbo na druge osebe;
-       
dijake in študente, ki so pri praktičnem pouku izpostavljeni okužbi z
virusom hepatitisa B, pred začetkom praktičnega pouka;
-       
novorojenčke HBsAg pozitivnih mater;
-       
otroke ob vstopu v osnovno šolo;
-       
druge ciljne skupine v skladu z epidemiološkimi indikacijami, ki jih
določi IVZ.
6. Cepljenje proti steklini
18. člen
Cepljenje proti steklini je obvezno za:
-       
osebe, ki so pri svojem delu ali praktičnem pouku izpostavljene okužbi z
virusom stekline;
-       
osebe, ki jih je ugriznila ali kako drugače ranila stekla divja ali
domača žival ali žival, za katero obstoja sum, da je stekla;
-       
osebe, ki jih je ugriznil ali kako drugače ranil pes, mačka ali druga
žival, ki je ni mogoče imeti pod desetdnevno veterinarsko kontrolo;
-       
osebe, ki jih je ugriznil pes ali mačka ali druga žival, ki v desetih
dneh po ugrizu pokaže znake stekline, pogine, je ubita ali se izgubi;
-       
osebe, ki so se utegnile okužiti z virusom stekline prek sluznice ali
poškodovane kože;
-       
druge ciljne skupine v skladu z epidemiološkimi indikacijami, ki jih
določi IVZ.
19. člen
Obvezno cepljenje proti steklini se opravi takoj po
ugotovitvi indikacije.
Sočasno s cepljenjem proti steklini se opravi cepljenje oziroma
poživitveno cepljenje proti tetanusu, v skladu s tem pravilnikom.
7. Cepljenje proti trebušnemu tifusu
20. člen
Cepljenje proti trebušnemu tifusu je obvezno za:
-       
osebe, ki so zaposlene pri čiščenju kanalizacije, praznjenju greznic,
odstranjevanju smeti ter drugih odpadnih snovi;
-       
osebe, ki živijo v skupnem gospodinjstvu s klicenoscem trebušnega
tifusa;
-       
druge ciljne skupine v skladu z epidemiološkimi indikacijami, ki jih
določi IVZ.
21. člen
Osnovno in poživitvena
cepljenja proti trebušnemu tifusu se opravljajo vse dotlej, dokler so osebe, za
katere je cepljenje obvezno, zaposlene pri določenih delih oziroma dokler je
podan kateri izmed razlogov iz prejšnjega člena tega pravilnika.
8. Cepljenje proti klopnemu meningoencefalitisu
22. člen
Cepljenje proti klopnemu meningoencefalitisu je obvezno za:
-       
osebe, ki so pri svojem delu ali pri praktičnem pouku izpostavljene
okužbi z virusom klopnega meningoencefalitisa;
-       
(črtana);
-       
druge ciljne skupine v skladu z epidemiološkimi indikacijami, ki jih
določi IVZ.
23. člen
Osnovno in poživitvena cepljenja proti klopnemu
meningoencefalitisu se opravlja vse dotlej, dokler so osebe, za katere je
cepljenje obvezno, zaposlene pri določenih delih oziroma dokler obstaja
epidemiološka indikacija za cepljenje.
9. Cepljenje proti gripi
24. člen
Cepljenje proti gripi je obvezno za ciljne skupine v skladu z
epidemiološkimi indikacijami, ki jih določi IVZ. Cepljenje se opravi jeseni in
sicer vsako leto z odmerkom cepiva proti gripi, ki vsebuje ustrezne antigene.
10. Cepljenje proti hepatitisu A
25. člen
Cepljenje proti hepatitisu A je obvezno za:
-       
osebe, ki so pri svojem delu izpostavljene okužbi z virusom hepatitisa A
ali pri svojem delu lahko prenesejo okužbo na druge osebe;
-       
druge ciljne skupine v skladu z epidemiološkimi indikacijami, ki jih
določi IVZ.
11. Cepljenje proti drugim nalezljivim boleznim
26. člen
Cepljenje proti drugim nalezljivim boleznim je obvezno za
druge ciljne skupine v skladu z epidemiološkimi indikacijami, ki jih določi
IVZ.
12. Pasivna zaščita proti hepatitisu B
27. člen
Pasivna zaščita s specifičnim imunoglobulinom proti hepatitisu
B je obvezna za osebe, ki še niso bile cepljene proti hepatitisu B, so bile
cepljene nepopolno, ali ni dokazov o cepljenju, ali so bile cepljene vendar
nimajo zadovoljive zaščite, in so bile izpostavljene okužbi z virusom
hepatitisa B in sicer preko kože ali sluznice. Pasivna zaščita s specifičnim
imunoglobulinom proti hepatitisu B je obvezna za novorojenčke HBsAg pozitivnih
mater. 
Opravi se istočasno s prvim odmerkom cepiva proti hepatitisu
B čimprej po ugotovljeni indikaciji.
13. Pasivna zaščita proti steklini
28. člen
Pasivna zaščita s specifičnim
imunoglobulinom proti steklini je obvezna za osebe iz druge do pete alinee 18.
člena tega pravilnika, ki še niso bile cepljene proti tej bolezni, ali so bile
cepljene nepopolno ali ni dokazov o cepljenju.
Opravi se istočasno s prvima odmerkoma cepiva proti steklini
čimprej po ugotovljeni indikaciji.
14. Pasivna zaščita proti tetanusu
29. člen
Pasivna zaščita s specifičnim
imunoglobulinom proti tetanusu je obvezna za vse poškodovane osebe, ki niso
bile cepljene proti tetanusu ali so bile cepljene nepopolno ali ni dokazov o
cepljenju.
Opravi se istočasno s prvim odmerkom cepiva proti tetanusu
čimprej po ugotovljeni indikaciji.
15. Zaščita z zdravili
30. člen
Zaščito z zdravili za osebe,
ki so bile v stiku z nalezljivo boleznijo, glede na oceno tveganja odredijo in
izvedejo specialisti ustreznih strok.
IV. CEPLJENJE, ZAŠČITA Z ZDRAVILI, SVETOVANJE IN NADZOR ZA
VARSTVO PRED VNOSOM IN RAZŠIRJENJEM NALEZLJIVIH BOLEZNI
31. člen
Osebe, ki potujejo v države, v
katerih so malarija, rumena mrzlica, druge virusne hemoragične mrzlice, kolera,
kuga, davica in druge nalezljive bolezni, se morajo pred potovanjem zavarovati
s cepivi in zaščititi z zdravili.
Organizatorji potovanj morajo osebe, ki potujejo v države iz
prejšnjega odstavka, opozoriti na pogoje, ki jih v zvezi s temi boleznimi
določa zakon in ta pravilnik.
32. člen
Osebe, ki potujejo v države iz prejšnjega člena, morajo pri
prehodu državne meje na zahtevo pristojnega zdravstvenega inšpektorja pokazati
dokument o opravljenem cepljenju oziroma zaščiti z zdravili.
33. člen
Osebe, ki prihajajo iz držav iz 31. člena tega pravilnika in
jih zdravstveni inšpektor napoti na zdravstveni pregled, se morajo po vrnitvi v
Republiko Slovenijo v roku 24 ur zglasiti v pristojni ZZV in dati podatke o
svojem zdravstvenem stanju.
Osebe ostanejo pod zdravstvenim nadzorom 5 dni, če gre za
kolero, 14 dni, če gre za kugo ali virusne hemoragične mrzlice.
Osebe, ki so med bivanjem v državi, v kateri je malarija, zbolele
za malarijo ali drugo boleznijo, ki jo spremlja visoka vročina, ostanejo dve
leti po vrnitvi v Republiko Slovenijo pod zdravstvenim nadzorom ZZV.
34. člen
Cepljenje, zaščito z zdravili
in svetovanje za potnike v mednarodnem prometu opravljajo ZZV v specializiranih
ambulantah in o tem poročajo IVZ.
35. člen
Osebi, za katero je zaradi potovanja v določene države obvezno
cepljenje proti rumeni mrzlici, druga cepljenja oziroma zaščita proti malariji,
ZZV, skladno z določili mednarodnega zdravstvenega pravilnika, izda ustrezno
knjižico o cepljenju.
V. PODATKI, POTEK DELA, EVIDENCE IN POROČANJE
36. člen
Cepljenje predšolskih in šolskih otrok ter mladine izvajajo zdravniki
v zdravstvenih zavodih in zasebni zdravniki, delo vseh pa koordinirajo območni
koordinatorji na ZZV ter nacionalni koordinator na IVZ. Koordinatorje in
cepitelje imenuje minister, pristojen za zdravje.
Seznam koordinatorjev cepljenja ter zdravnikov cepiteljev je
sestavni del letnega programa cepljenja in zaščite z zdravili.
Ostala obvezna in priporočljiva cepljenja izvajajo ZZV ter
izjemoma zdravstveni zavodi in zasebniki na predlog IVZ ali ZZV.
37. člen
Podatke o novorojencih in drugih osebah, ki jih IVZ prejme
mesečno iz Centralnega registra prebivalstva RS in drugih pristojnih organov,
posreduje ZZV zdravstvenim zavodom in zasebnim zdravnikom, ki so pristojni za
izvajanje cepljenja.
38. člen
Zdravniki morajo preverjati podatke o opravljenih cepljenjih s
pregledom osnovne dokumentacije in opraviti manjkajoča cepljenja:
-       
otrokom pred vstopom v organizirano varstvo, učencem, dijakom in
študentom pred vstopom v višjo stopnjo izobraževanja;
-       
ob poškodbi ali rani;
-       
ob sprejemu na zdravljenje v bolnišnici;
-       
dijakom in študentom pred pričetkom opravljanja praktičnega pouka
oziroma dela, pri katerem so izpostavljeni nalezljivim boleznim;
-       
(črtana);
-       
ob zaposlitvi;
-       
ob obisku pri izbranem zdravniku;
-       
ob epidemioloških indikacijah.
V primeru, da se pri
preverjanju podatkov o opravljenih cepljenjih iz prve alinee prejšnjega
odstavka ugotovi, da cepljenja niso bila opravljena v skladu s tem pravilnikom
in letnim programom cepljenja in zaščite z zdravili, se to vpiše v potrdilo o
zdravstvenem stanju otroka pred vstopom v organizirano varstvo.
39. člen
Prostor in oprema, kjer se izvaja imunoprofilaksa morata ustrezati
sanitarno tehničnim in higienskim zahtevam, ki veljajo za javne zdravstvene
zavode in zasebne zdravnike.
Izvajanje imunoprofilakse se organizira tako, da ni možen
prenos okužbe na ljudi in v okolje s tem, da se prepreči prenos med delom in
pri ravnanju z infektivnimi odpadki. 
Zdravstveni zavod oziroma zasebni zdravnik, ki opravlja imunoprofilakso
proti nalezljivim boleznim, mora obvezno imeti kadre, prostore, opremo in
postopke v skladu s posebnimi predpisi. Imeti mora hladilne naprave za hrambo
in prevoz imunoprofilaktičnih preparatov za zagotovitev hladne verige, ustrezne
merilne indikatorje temperature, potrebno opremo za transport in shranjevanje
cepiva ter mora izpolnjevati predpisane sanitarno tehnične in druge pogoje ter pogoje
dobre skladiščne prakse. 
Oseba, ki v zdravstvenem zavodu oziroma pri zasebnem zdravniku
skrbi za nabavo, transport in shranjevanje cepiva, mora biti usposobljena za
rokovanje s preparati po načelih dobre skladiščne prakse. Usposabljanje izvaja
IVZ, ki vodi o tem evidenco.
40. člen
Imunoprofilaksa se opravlja skladno z navodili in
priporočili, ki jih izda IVZ.
Za imunoprofilakso in tuberkulinsko testiranje se obvezno uporabljajo
brizgalke in igle za enkratno uporabo za vsako osebo posebej. 
Pri imunoprofilaksi oziroma testiranju s preparati, ki se dajejo
parenteralno, morajo biti na razpolago sredstva, ki jih uporabljamo v primeru
anafilaktične reakcije. 
S kužnim materialom, ki nastane ob imunoprofilaksi se ravna
skladno z navodilom o ravnanju z odpadki, ki nastajajo pri opravljanju
zdravstvene dejavnosti.
41. člen
Zdravstveni zavodi in zasebni zdravniki, ki opravljajo obvezno
cepljenje in zaščito s specifičnimi imunoglobulini morajo voditi evidenco v
zdravstveni dokumentaciji (zdravstveni karton), evidentirati v osebni dokument
(knjižica o cepljenju, mednarodna knjižica o cepljenju, potrdilo o cepljenju) ter
o opravljenem cepljenju poročati ZZV oziroma IVZ skladno z navodili in roki, ki
jih posreduje IVZ.
42. člen
Evidenca v zdravstveni dokumentaciji mora vsebovati: ime in
priimek osebe, EMŠO, datum rojstva, spol, občina rojstva, občina prebivališča,
datum dogodka, bolezen proti kateri se cepi, lastniško ime zdravila, način in
mesto dajanja zdravila, serija zdravila, odmerek zdravila, proizvajalec, datum
veljavnosti zdravila, neželeni učinki, podatki o zdravniku in zdravstvenem
zavodu. V primeru opustitve cepljenja se evidentirata datum in številka odločbe
ministra, pristojnega za zdravje o opustitvi cepljenja proti določeni bolezni,
oziroma časovno obdobje za katero se opustiti cepljenje.
Evidenca specializiranih antirabičnih ambulant ZZV mora
vsebovati: EMŠO, priimek in ime osebe, prebivališče, poklic, datum in kraj
poškodbe, lokalizacijo in število poškodb, klasifikacijo poškodbe, podatke o
živali, rezultat veterinarskega pregleda, podatke o obdelavi rane (kraj, datum,
način), datum predhodne poškodbe in datume predhodnih cepljenj, datum
cepljenja, lastniško ime zdravila, odmerek, serijo, način dajanja zdravila,
proizvajalca, datum veljavnosti zdravila, datum dajanja pasivne zaščite in
lastniško ime zdravila (odmerek v I. E., serija, način dajanja, proizvajalec,
datum veljavnosti zdravila), naziv zdravstvenega zavoda in zdravnika, datum
začetka obravnave.
43. člen
Zdravnik, ki je opravil cepljenje oziroma zaščito s
specifičnimi imunoglobulini mora vpisati v knjižico o cepljenju (DZS Obr.
8,196), priimek in ime osebe, datum rojstva, podatke o bivališču, podatke o
dogodku (datum dogodka - cepljenje, seroprofilaksa, tuberkulinsko testiranje),
preparat, serijo, odmerek, proizvajalca, rezultat, naziv zdravstvenega zavoda
ali zasebnega zdravnika in podatke o zdravniku ali izdati potrdilo z vsemi
zgoraj navedenimi podatki. 
Trajne kontraindikacije se evidentirajo v zdravstveni karton in
v osebni dokument. V knjižico o cepljenju se evidentirajo: datum odločbe
komisije za kontraindikacije, preparat, proizvajalca, naziv zdravstvenega
zavoda ali zasebnega zdravnika in podatke o zdravniku.
44. člen
Zdravstveni zavod oziroma zasebni zdravnik, ki opravlja cepljenje,
zaščito s specifičnimi imunoglobulini in tuberkulinsko testiranje, mora o tem
poročati ZZV, ki morajo poročati IVZ. 
Zdravstveni zavod in zasebni zdravnik, ki opravlja cepljenje otrok,
mora voditi evidenco in poročati o opravljenih cepljenjih z uporabo enotnega
računalniškega programa, ki ga zagotavlja IVZ. 
Poročila za določeno časovno obdobje morajo vsebovati podatke
o opravljenem cepljenju po območjih in starosti ciljne populacije. 
O antirabični dejavnosti, opravljenem cepljenju in zaščiti s
specifičnimi imunoglobulini proti steklini morajo ZZV poročati IVZ. 
IVZ poroča o opravljenem cepljenju proti tuberkulozi in tuberkulinskem
testiranju. Bolnici Golnik, Kliničnemu oddelku za pljučne bolezni in alergijo (črtan)
Poročilo o rezultatih tuberkulinskega testiranja izdela Bolnica
Golnik, Klinični oddelek za pljučne bolezni in alergijo in ga posreduje IVZ. (črtan)
45. člen
Zdravnik, ki ugotovi neželene
učinke po cepljenju ali zaščiti s specifičnimi imunoglobulini, mora o vsakem
posameznem primeru takoj obvestiti register za stranske pojave po cepljenju pri
IVZ. Obvezno je evidentirati in sporočiti naslednje podatke: ime in priimek
osebe, datum rojstva, bivališče, lastniško ime zdravila, datum dogodka, odmerek
zdravila, serija, proizvajalec, datum veljavnosti zdravila, opis neželenega
učinka (datum začetka in konca), preiskave, izvidi, ukrepi, izid, prijavitelj
dogodka (zdravnik in zdravstveni zavod), datum prijave.

Pravilnik o cepljenju, zaščiti z zdravili in
varstvu pred vnosom in razširjenjem nalezljivih bolezni (Uradni list RS, št. 16/99) vsebuje naslednji končni določbi:
»46. člen
Z dnem, ko začne veljati ta pravilnik se preneha uporabljati:
-       
pravilnik o pogojih in načinu opravljanja obvezne imunizacije, seroprofilakse
in kemoprofilakse proti nalezljivim boleznim in o osebah, za katere velja ta
obveznost (Uradni list SFRJ, št. 68/91);
-       
pravilnik o ukrepih za varstvo pred vnosom in zatiranje kolere, kuge,
virusnih hemoragičnih mrzlic, rumene mrzlice in malarije (Uradni list SFRJ, št.
42/85).
47. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o dopolnitvi pravilnika o cepljenju,
zaščiti z zdravili in varstvu pred vnosom in razširjenjem nalezljivih bolezni
(Uradni list RS, št. 58/01) vsebuje naslednjo končno določbo:
»2. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o
spremembi pravilnika o cepljenju, zaščiti z zdravili in varstvu pred vnosom in
razširjanjem nalezljivih boleznih (Uradni list RS, št. 50/05) vsebuje naslednjo končno določbo:
»3. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o
spremembah in dopolnitvah Pravilnika o cepljenju, zaščiti z zdravili in varstvu
pred vnosom in razširjenjem nalezljivih bolezni (Uradni list RS, št. 92/06) vsebuje naslednjo končno določbo:
»20. člen
Ta pravilnik začne veljati petnajsti dan po objavi v Uradnem
listu Republike Slovenije.«.