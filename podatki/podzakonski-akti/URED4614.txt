I. SPLOŠNE DOLOČBE
1. člen
(vsebina uredbe)
(1) S to uredbo se natančneje urejajo
upravljavci stvarnega premoženja države, postopki sprejetja in vsebina aktov
pridobivanja in razpolaganja s stvarnim premoženjem države, ter postopki
pridobivanja, razpolaganja in upravljanja s stvarnim premoženjem države. Z
uredbo se natančneje urejajo tudi postopki sprejetja in vsebina aktov
pridobivanja in razpolaganja s stvarnim premoženjem pokrajin in občin (v nadaljnjem
besedilu: samoupravne lokalne skupnosti) ter postopki pridobivanja,
razpolaganja in upravljanja s stvarnim premoženjem samoupravnih lokalnih
skupnosti.
(2) Ta uredba določa tudi pristojnost
sklepanja pravnih poslov ravnanja s stvarnim premoženjem.
(3) S to uredbo se natančneje urejajo
vzpostavitev, vodenje in nadzor internega trga ter vzpostavitev in vodenje
evidenc nepremičnega premoženja države in samoupravnih lokalnih skupnosti.
II. UPRAVLJAVCI STVARNEGA PREMOŽENJA DRŽAVE
2. člen
(posebne določbe – določitev upravljavcev
konkretnega stvarnega premoženja)
(1) Državni zbor Republike Slovenije,
Državni svet Republike Slovenije, Ustavno sodišče Republike Slovenije, Računsko
sodišče Republike Slovenije, Varuh človekovih pravic in drug državni organ, ki
ni pravosodni organ ali organ državne uprave, so upravljavci stvarnega premoženja,
ki ga uporabljajo.
(2) Praviloma so upravljavci stavb, v
katerih svojo dejavnost opravlja več državnih služb, ki delujejo na lokalni
ravni (upravni centri), upravne enote.
(3) Kadar isto nepremičnino v lasti
države uporablja več uporabnikov, je upravljavec te nepremičnine tisti
uporabnik, ki zaseda njen največji del, razen če se uporabniki s sporazumom ne
dogovorijo drugače.
(4) Upravljavec nepremičnin,
namenjenih za opravljanje diplomatskih in konzularnih nalog Republike Slovenije
v tujini, je ministrstvo, pristojno za zunanje zadeve. Upravljavci drugih
nepremičnin države v tujini so tisti državni organi ali osebe javnega prava, ki
jih s sklepom določi Vlada Republike Slovenije (v nadaljnjem besedilu: vlada).
3. člen
(določitev upravljavca)
(1) Pri nakupu ali drugačnem načinu
pridobitve nepremičnine vlada po predhodnem predlogu pripravljavca vladnega
gradiva s sklepom določi upravljavca te nepremičnine.
(2) Državni organ ali oseba javnega
prava mora v primeru, ko nepremičnino že uporablja brez sklepa vlade, vladi
predlagati, da jo skladno s postopkom iz prejšnjega odstavka določi za
upravljavca.
(3) Če državni organ za potrebe
drugega državnega organa ali osebe javnega prava vodi postopke pridobivanja
stvarnega premoženja in ima za ta namen zagotovljena sredstva v svojem
finančnem načrtu, praviloma postane upravljavec tega premoženja tisti organ, za
katerega se vodi postopek.
(4) Če za posamezno nepremičnino ni
mogoče ugotoviti, kdo je njen upravljavec, izda vlada sklep o določitvi
upravljavca te nepremičnine na predlog ministrstva, pristojnega za upravo.
(5) Od trenutka, ko se ugotovi, da
nepremičnina nima upravljavca, pa do izdaje sklepa iz prejšnjega odstavka
izvršuje nujne pravice in obveznosti upravljavca te nepremičnine ministrstvo,
pristojno za upravo.
(6) Kadar dva ali več državnih organov
meni, da so upravljavci iste nepremičnine, določi upravljavca nepremičnine
vlada s sklepom po predhodnem mnenju ministrstva, pristojnega za upravo.
(7) Vlada pošlje sklep iz prvega,
četrtega in šestega odstavka tega člena v sedmih dneh od njegovega sprejema Geodetski
upravi Republike Slovenije (v nadaljnjem besedilu: geodetska uprava) po
elektronski poti.
4. člen
(sporazum o uporabi stvarnega premoženja)
(1) Upravljavec stvarnega premoženja
praviloma sklene z uporabnikom sporazum o uporabi stvarnega premoženja, s katerim
uredita medsebojne pravice in obveznosti v zvezi s tem premoženjem.
(2) Upravljavec in uporabnik s
sporazumom iz prejšnjega odstavka določita zlasti obveznost plačila
obratovalnih stroškov, stroškov rednega vzdrževanja, stroškov zavarovanj in morebitnih
drugih stroškov ter druge pravice in obveznosti, ki nastanejo na podlagi takega
razmerja.
(3) Ne glede na določilo prvega in
drugega odstavka tega člena obveznosti plačila obratovalnih stroškov, stroškov
rednega vzdrževanja, stroškov zavarovanj in morebitnih drugih stroškov
pravosodni organi kot uporabniki nepremičnega premoženja ne morejo s sporazumom
prenesti na ministrstvo, pristojno za pravosodje.
(4) Za obveznosti iz drugega odstavka
tega člena pravosodni organi kot uporabniki nepremičnega premoženja samostojno
sklepajo pogodbe in prevzemajo druge obveznosti.
III. AKTI PRIDOBIVANJA IN RAZPOLAGANJA S STVARNIM PREMOŽENJEM
DRŽAVE IN SAMOUPRAVNIH LOKALNIH SKUPNOSTI
1. Letni načrt pridobivanja in letni
načrt razpolaganja s stvarnim premoženjem države in samoupravnih lokalnih
skupnosti
5. člen
(splošno)
(1) Odplačni način pridobitve
lastninske pravice na nepremičnem premoženju v breme proračunskih sredstev je
mogoč samo na podlagi sprejetega letnega načrta pridobivanja nepremičnega
premoženja. V letni načrt pridobivanja nepremičnega premoženja ni treba
vključiti nepremičnin, ki se pridobivajo z menjalno pogodbo.
(2) Postopek razpolaganja z
nepremičnim premoženjem države in samoupravne lokalne skupnosti se lahko izvede
le, če je nepremično premoženje vključeno v letni načrt razpolaganja z
nepremičnim premoženjem.
(3) Odplačni način pridobitve
lastninske pravice na premičnem premoženju v breme proračunskih sredstev je
mogoč samo na podlagi sprejetega letnega načrta pridobivanja premičnega
premoženja, razen kadar zakon ali drug predpis ne določa drugače.
(4) Postopek razpolaganja s premičnim
premoženjem države in samoupravne lokalne skupnosti se lahko izvede le, če je
posamezno premično premoženje vključeno v letni načrt razpolaganja s premičnim
premoženjem, razen če zakon ali drug predpis ne določa drugače.
1.1 Letni načrt pridobivanja nepremičnega
premoženja za potrebe države
6. člen
(vsebina letnega načrta pridobivanja
nepremičnega premoženja)
(1) Letni načrt pridobivanja
nepremičnega premoženja je akt vlade, s katerim se izkaže odplačni način
pridobitve lastninske pravice na nepremičninah.
(2) Letni načrt iz prejšnjega odstavka
zajema podatke o:
-      
okvirni lokaciji;
-      
okvirni velikosti;
-      
vrsti nepremičnine (npr. poslovni prostor/ stanovanje/ stanovanjska
hiša/ garaža/ drugi objekti/ zemljišče);
-      
predvidenih sredstvih.
7. člen
(postopek sprejetja letnega načrta
pridobivanja nepremičnega premoženja za organe državne uprave in pravosodne
organe)
(1) Letni načrt pridobivanja
nepremičnega premoženja za organe državne uprave in pravosodne organe sprejme
vlada na predlog ministrstva, pristojnega za upravo.
(2) Ministrstvo, pristojno za upravo,
pripravi skupen predlog letnega načrta pridobivanja nepremičnega premoženja za
prihodnje leto, ki ga predloži vladi v sprejetje. Predlog letnega načrta
pridobivanja nepremičnega premoženja pripravi ministrstvo, pristojno za upravo,
na predlog:
-      
posameznih ministrstev za njihove potrebe ter potrebe organov v sestavi;
-      
Generalnega sekretariata Vlade Republike Slovenije za vse vladne službe;
-      
ministrstva, pristojnega za upravo, za potrebe vseh upravnih enot;
-      
ministrstva, pristojnega za pravosodje, za vse pravosodne organe ter
organe v sestavi.
(3) Državni organi iz prve, druge,
tretje in četrte alineje prejšnjega odstavka pripravijo predloge letnih načrtov
pridobivanja nepremičnega premoženja z obrazložitvijo o skladnosti s
srednjeročnimi planskimi dokumenti iz 21. člena te uredbe ter jih pošljejo
ministrstvu, pristojnemu za upravo, v rokih za pripravo proračuna določenimi
skladno s predpisi, ki urejajo javne finance.
(4) Vlada pošlje sprejeti letni načrt
pridobivanja nepremičnega premoženja skupaj s predlogom proračuna v seznanitev
državnemu zboru.
(5) Vlada v 30 dneh od uveljavitve
proračuna oziroma spremembe ali rebalansa proračuna letni načrt pridobivanja
nepremičnega premoženja uskladi s sprejetim proračunom, spremembo ali
rebalansom proračuna. Za uskladitev letnega načrta pridobivanja se smiselno
uporabljajo določila tega člena.
8. člen
(letni načrt pridobivanja nepremičnega
premoženja za druge državne organe)
Letni načrt pridobivanja nepremičnega
premoženja za druge državne organe se v 30 dneh od uveljavitve proračuna
oziroma spremembe ali rebalansa proračuna uskladi s sprejetim proračunom,
spremembo ali rebalansom proračuna.
9. člen
(dopolnitev letnega načrta pridobivanja
nepremičnega premoženja)
Letni načrt pridobivanja nepremičnega
premoženja se lahko med letom spremeni ali dopolni.
1.2 Letni načrt razpolaganja z
nepremičnim premoženjem države
10. člen
(vsebina letnega načrta razpolaganja z
nepremičnim premoženjem države)
(1) V letni načrt razpolaganja z
nepremičnim premoženjem države so vključena zemljišča, stavbe ter zemljišča s
stavbami.
(2) Zemljišča se v letni načrt iz
prvega odstavka tega člena vpisujejo s podatki o:
-      
upravljavcu,
-      
šifri in imenu katastrske občine,
-      
parcelni številki,
-      
velikosti parcele,
-      
vrsti dejanske rabe zemljišča,
-      
orientacijski vrednosti,
-      
solastniškem deležu,
-      
stavbni pravici ter
-      
opombe – morebitni drugi podatki o zemljišču.
(3) Stavbe ali stavbe z deli stavb se
v letni načrt iz prvega odstavka tega člena vpisujejo s podatki o:
-      
upravljavcu,
-      
občini, naselju, ulici, hišni številki, dodatku k hišni številki,
-      
šifri in imenu katastrske občine,
-      
številki stavbe,
-      
številki dela stavbe,
-      
vrsti rabe in velikosti,
-      
solastniškem deležu,
-      
orientacijski vrednosti ter
-      
morebitnih drugih podatkih.
(4) Zemljišča s stavbo se v letni
načrt iz prvega odstavka tega člena vpisujejo s podatki o:
-      
upravljavcu,
-      
občini, naselju, ulici, hišni številki, dodatku k hišni številki,
-      
šifri in imenu katastrske občine,
-      
parcelni številki,
-      
velikosti parcele,
-      
številki stavbe,
-      
številki dela stavbe,
-      
vrsti rabe in velikosti stavbe ali dela stavbe,
-      
vrsti dejanske rabe zemljišča,
-      
solastniškemu deležu,
-      
orientacijski vrednosti in
-      
morebitnih drugih podatkih.
(5) V letnem načrtu razpolaganja z
nepremičnim premoženjem države so nepremičnine razvrščene po:
-      
upravljavcih in
-      
po vrsti nepremičnine.
11. člen
(postopek sprejetja letnega načrta
razpolaganja z nepremičnim premoženjem države)
(1) Predlog letnega načrta
razpolaganja z nepremičnim premoženjem države za organe državne uprave,
pravosodne organe ter javne zavode, javne gospodarske zavode, javne agencije in
javne sklade pripravi ministrstvo, pristojno za upravo, na predlog:
-      
posameznih ministrstev za njihove potrebe ter potrebe organov v sestavi;
-      
posameznih resornih ministrstev za javne zavode, javne gospodarske
zavode, javne agencije in javne sklade;
-      
Generalnega sekretariata Vlade Republike Slovenije za potrebe vseh
vladnih služb;
-      
ministrstva, pristojnega za upravo, za potrebe vseh upravnih enot;
-      
ministrstva, pristojnega za pravosodje, za potrebe vseh pravosodnih
organov ter organov v sestavi.
(2) Ministrstvo, pristojno za upravo,
pripravi predlog letnega načrta razpolaganja z nepremičnim premoženjem države
iz prejšnjega odstavka posebej za:
-      
nepremičnine v posamični orientacijski vrednosti nad 300.000 eurov ter
-      
nepremičnine v posamični orientacijski vrednosti pod 300.000 eurov.
(3) Predlog letnega načrta
razpolaganja z nepremičnim premoženjem države iz prve alineje prejšnjega
odstavka pošlje ministrstvo, pristojno za upravo, vladi, ki ga skupaj s
predlogom proračuna pošlje v sprejetje državnemu zboru.
(4) Predlog letnega načrta
razpolaganja z nepremičnim premoženjem države iz druge alineje drugega odstavka
tega člena pošlje ministrstvo, pristojno za upravo, v sprejetje vladi. Sprejeti
letni načrt razpolaganja z nepremičnim premoženjem države vlada pošlje v
seznanitev državnemu zboru skupaj s predlogom proračuna.
(5) Letni načrt razpolaganja z
nepremičnim premoženjem države se spremeni ali dopolni enkrat letno, praviloma
v prvi polovici tekočega leta.
(6) Ne glede na prejšnji odstavek se
lahko letni načrt razpolaganja z nepremičnim premoženjem države izjemoma v posebej
utemeljenih primerih spremeni ali dopolni.
(7) Nepremičnina, s katero se
razpolaga na podlagi metode javne dražbe ali na podlagi metode javnega zbiranja
ponudb, ni treba uvrstiti v letni načrt razpolaganja z nepremičnim premoženjem
države za tekoče proračunsko leto, če sta izpolnjena naslednja pogoja:
-      
nepremičnina je bila uvrščena v letni načrt razpolaganja z nepremičnim
premoženjem države za predhodno leto in
-      
sta bili javna dražba oziroma javno zbiranje ponudb objavljeni do
31. decembra predhodnega leta.
(8) Pravni posel iz prejšnjega
odstavka mora biti sklenjen najpozneje do 1. maja tekočega leta.
(9) Nepremičnina, s katero se
razpolaga na podlagi metode neposredne pogodbe, in nepremičnina, s katero se
razpolaga na podlagi menjalne pogodbe, ni treba uvrstiti v letni načrt
razpolaganja z nepremičnim premoženjem države za tekoče proračunsko leto, če je
bila uvrščena v letni načrt razpolaganja z nepremičnim premoženjem države za
predhodno leto. Kadar gre za pravni posel, o katerem odloča vlada, mora biti
popolno vladno gradivo poslano ministrstvu, pristojnemu za upravo, najpozneje
do 31. decembra predhodnega leta.
(10) Pravni posel iz prejšnjega
odstavka mora biti sklenjen najpozneje do 1. marca tekočega leta.
12. člen
(letni načrt razpolaganja z nepremičnim
premoženjem države za druge državne organe)
Letni načrt razpolaganja z nepremičnim
premoženjem države za druge državne organe sprejme na njihov predlog državni
zbor po postopku, ki velja za sprejetje proračuna.
1.3 Letni načrt pridobivanja premičnega
premoženja za potrebe države
13. člen
(vsebina in postopek za sprejetje letnega
načrta pridobivanja premičnega premoženja)
(1) Letni načrt pridobivanja
premičnega premoženja zajema osnovna sredstva, ločeno po motornih vozilih, informacijski
opremi in drugih osnovnih sredstvih.
(2) Letni načrt iz prejšnjega odstavka
zajema podatke o:
-      
vrsti premičnine (prevozna sredstva/ informacijska oprema/ druga osnovna
sredstva);
-      
okvirnem obsegu ter
-      
predvidenih sredstvih.
(3) Letni načrt pridobivanja
premičnega premoženja za potrebe organov državne uprave in pravosodnih organov
sprejme vlada po enakem postopku, kot velja za sprejetje letnega načrta
pridobivanja nepremičnega premoženja za organe državne uprave in pravosodne
organe. Letni načrt nabav oborožitve in vojaške opreme v skladu s posebnimi
predpisi pripravi Ministrstvo za obrambo oziroma posebne opreme za delovanje
policije Ministrstvo za notranje zadeve. Letni načrt nabav namenske opreme in
specialne operativne tehnike pripravi Slovenska obveščevalno‑varnostna
agencija.
(4) Vlada v 30 dneh od uveljavitve
proračuna oziroma spremembe ali rebalansa proračuna letni načrt pridobivanja
premičnega premoženja uskladi s sprejetim proračunom, spremembo ali rebalansom
proračuna.
(5) Letni načrt pridobivanja
premičnega premoženja za potrebe drugih državnih organov sprejmejo predstojniki
teh organov v rokih, določenih za pripravo in spremembo proračuna za določeno
časovno obdobje, določenimi skladno s predpisi, ki urejajo javne finance. Letni
načrt pridobivanja se v 30 dneh od uveljavitve proračuna oziroma spremembe ali
rebalansa proračuna uskladi s sprejetim proračunom, spremembo ali rebalansom
proračuna.
(6) Letni načrt pridobivanja premičnega
premoženja se lahko med letom spremeni ali dopolni.
1.4 Letni načrt razpolaganja s premičnim
premoženjem države
14. člen
(vsebina in postopek za sprejetje letnega
načrta razpolaganja s premičnim premoženjem)
(1) Letni načrt razpolaganja s
premičnim premoženjem države zajema osnovna sredstva ločeno po motornih vozilih
in drugem premičnem premoženju v posamični vrednosti nad 10.000 eurov.
(2) V letni načrt razpolaganja s
premičnim premoženjem države se vpišejo podatek o orientacijski vrednosti
premičnega premoženja ter drugi podatki, ki jih za posamezno vrsto premičnega
premoženja določi ministrstvo, pristojno za upravo.
(3) Letni načrt razpolaganja s premičnim
premoženjem države v upravljanju organov državne uprave in pravosodnih organov
sprejme vlada po postopku, ki velja za sprejetje letnega načrta razpolaganja z
nepremičnim premoženjem države za organe državne uprave in pravosodne organe.
(4) Letni načrt razpolaganja s
premičnim premoženjem države v upravljanju drugih državnih organov sprejmejo
predstojniki teh organov v rokih za pripravo in spremembo proračuna za določeno
časovno obdobje določenimi skladno s predpisi, ki urejajo javne finance.
(5) Letni načrt razpolaganja s
premičnim premoženjem države se lahko med letom spreminja in dopolnjuje.
1.5 Letni načrt pridobivanja in letni
načrt razpolaganja s stvarnim premoženjem samoupravnih lokalnih skupnosti
15. člen
(letni načrt pridobivanja in letni načrt
razpolaganja z nepremičnim premoženjem)
(1) Organ, pristojen za izvajanje
proračuna, v 30 dneh od uveljavitve proračuna uskladi letni načrt pridobivanja
nepremičnega premoženja s sprejetim proračunom.
(2) Določbe te uredbe, ki urejajo
vsebino letnega načrta pridobivanja in letnega načrta razpolaganja z
nepremičnim premoženjem države, se uporabljajo tudi za vsebino letnega načrta
pridobivanja in letnega načrta razpolaganja z nepremičnim premoženjem
samoupravnih lokalnih skupnosti.
(3) Določbe sedmega, osmega, devetega
in desetega odstavka 11. člena te uredbe veljajo tudi za samoupravne lokalne
skupnosti.
(4) Letni načrt pridobivanja
nepremičnega premoženja in letni načrt razpolaganja z nepremičnim premoženjem
samoupravne lokalne skupnosti se lahko med letom dopolnjujeta.
16. člen
(letni načrt pridobivanja in razpolaganja
s premičnim premoženjem)
(1) Določbe te uredbe, ki urejajo
vsebino letnega načrta pridobivanja in letnega načrta razpolaganja s premičnim
premoženjem države, se uporabljajo tudi za vsebino letnega načrta pridobivanja
in letnega načrta razpolaganja s premičnim premoženjem samoupravnih lokalnih
skupnosti.
(2) Svet samoupravne lokalne skupnosti
določi vrednost premičnega premoženja, nad katero je treba posamično premično
premoženje uvrstiti v letni načrt razpolaganja.
(3) Organ, pristojen za izvajanje
proračuna, v 30 dneh od uveljavitve proračuna, uskladi letni načrt pridobivanja
premičnega premoženja iz prejšnjega odstavka s sprejetim proračunom.
(4) Letni načrt pridobivanja
premičnega premoženja in letni načrt razpolaganja s premičnim premoženjem samoupravne
lokalne skupnosti se lahko med letom dopolnjujeta.
2. Posamični program ravnanja s
stvarnim premoženjem
17. člen
(definicija)
Ravnanje s stvarnim premoženjem države in
samoupravnih lokalnih skupnosti se lahko izvede na podlagi sprejetega
posamičnega programa ravnanja s stvarnim premoženjem (v nadaljnjem besedilu:
posamični program), s katerim se določi zlasti ekonomska utemeljenost ravnanja,
predmet, obseg in metoda ravnanja s posameznim stvarnim premoženjem ter njegova
ocenjena vrednost.
18. člen
(pristojnost za sprejetje)
(1) Posamični program ravnanja s
stvarnim premoženjem sprejme predstojnik upravljavca.
(2) Posamični program ravnanja s
stvarnim premoženjem v samoupravni lokalni skupnosti sprejme organ, pristojen
za izvajanje proračuna v samoupravni lokalni skupnosti, oziroma predstojnik
upravljavca.
19. člen
(vrsta stvarnega premoženja)
(1) Posamični program ravnanja s
stvarnim premoženjem se sprejme za:
-      
nepremično premoženje;
-      
motorna vozila in
-      
druge premičnine v posamični vrednosti nad 40.000 eurov.
(2) Posamični program se lahko nanaša
na enega ali več predmetov.
(3) Posamični program ravnanja s
stvarnim premoženjem se sprejme tudi za vse anekse k pravnim poslom, predmet
katerih je stvarno premoženje iz prvega odstavka tega člena, pri čemer je
vsebina posamičnega programa v tem primeru prilagojena vsebini aneksa.
20. člen
(vsebina posamičnega programa)
Posamični program mora vsebovati:
-      
obrazložitev ekonomske utemeljenosti predvidenega ravnanja s stvarnim
premoženjem, pri čemer se ekonomska utemeljenost pridobivanja stvarnega
premoženja obrazloži predvsem v smislu zadovoljevanja operativnih delovnih potreb
oziroma izboljševanja pogojev za delo in s tem doseganja večje učinkovitosti;
-      
predmet in obseg stvarnega premoženja;
-      
pravno podlago ravnanja;
-      
opredelitev metode ravnanja s stvarnim premoženjem;
-      
pravni pregled stanja stvarnega premoženja;
-      
ocenitev vrednosti stvarnega premoženja in določitev izhodiščne oziroma
izklicne cene oziroma ocenjeno vrednost javnega naročila;
-      
predlog sklepa, ki naj ga sprejme vlada, če gre za pravni posel ravnanja
s stvarnim premoženjem države, o katerem odloča vlada;
-      
(črtana);
-      
predvideni postopek realizacije pravnega posla (časovni načrt in izvedba
pravnega posla).
21. člen
(ekonomska utemeljenost ravnanja)
(1) Ekonomska utemeljenost ravnanja
pomeni jasen in realen prikaz pričakovanih pozitivnih ekonomskih posledic predvidenega
ravnanja s stvarnim premoženjem.
(2) V posamičnem programu mora biti
ekonomska utemeljenost predvidenega ravnanja s stvarnim premoženjem natančno
opredeljena. Priložena mora biti vsa dokumentacija, na katero se upravljavec
sklicuje v obrazložitvi (npr. nacionalni program, program dela upravljavca,
razvoj določenega področja …) in ki je potrebna za razumevanje nameravanega
ravnanja s stvarnim premoženjem ali bi tako namero lahko še dodatno pojasnila,
pri čemer se ekonomska utemeljenost pridobivanja stvarnega premoženja obrazloži
predvsem v smislu zadovoljevanja operativnih delovnih potreb oziroma izboljševanja
pogojev za delo in s tem doseganje večje učinkovitosti.
22. člen
(predmet in obseg stvarnega premoženja)
(1) V posamičnem programu ravnanja z
nepremičnim premoženjem morajo biti nepremičnine opredeljene z vsemi bistvenimi
podatki, zlasti s podatki o lastništvu oziroma morebitnem solastniškem deležu,
s podatki, ki omogočajo identifikacijo nepremičnine, o vrsti dejanske rabe
nepremičnine, statusu nepremičnine, o morebitni obremenjenosti nepremičnine s
stvarnimi ali obligacijskimi pravicami ter njihovem trajanju in drugimi
podatki, ki so pomembni za izvedbo posameznega pravnega posla ravnanja s
stvarnim premoženjem.
(2) Premičnine morajo biti opredeljene
na način, ki omogoča identifikacijo stvari, še zlasti z natančnim opisom
premičnine, podatkom o lastništvu, knjigovodsko vrednostjo, letom nabave,
inventarno številko, tehničnimi podatki, serijsko številko in drugimi podatki,
ki so potrebni za identifikacijo stvari.
23. člen
(pravna podlaga)
(1) V posamičnem programu je treba
navesti pravne podlage za sklenitev pravnega posla ravnanja s stvarnim premoženjem.
(2) Posamičnemu programu je treba
priložiti osnutek pravnega posla.
24. člen
(metoda)
V postopkih ravnanja s stvarnim premoženjem
je treba izbrati metodo, s katero se zagotovita javnost in preglednost
postopkov ter upoštevajo cilji ravnanja s posameznim stvarnim premoženjem,
hkrati pa omogočajo najugodnejši izidi ravnanja s stvarnim premoženjem za
državo oziroma samoupravno lokalno skupnost.
25. člen
(pravni pregled)
(1) Pravni pregled stvarnega premoženja
zajema pregled z vidika urejenosti lastništva, posesti in morebitnih obligacijskih
in stvarnopravnih pravic na stvarnem premoženju ter obveznosti države do
tretjih oziroma tretjih do države. Pravni pregled mora biti še posebej natančen
v naslednjih primerih:
-      
ko zemljiškoknjižno stanje/lastniško stanje/registracijsko stanje ne
ustreza dejanskemu in se lastninska pravica izkazuje na drug način;
-      
ko na stvarnem premoženju obstajajo stvarne ali obligacijske pravice v
korist tretjih oseb;
-      
v drugih primerih, ko je to potrebno za ugotovitev dejanskega stanja v
zvezi z lastništvom, stanjem posesti, obremenitvami ali dovoljenji za uporabo
stvarnega premoženja in je to nujno potrebno zaradi učinkovitejše izvedbe postopkov
ravnanja s stvarnim premoženjem.
(2) Pravni status stvarnega
premoženja, ki ne omogoča pravilne izvedbe postopkov ravnanja s stvarnim
premoženjem, je treba urediti pred predložitvijo predloga posameznega programa
v sprejetje predstojniku upravljavca.
(3) Pravni pregled stvarnega
premoženja zajema tudi pregled z vidika urejenosti evidenc stvarnega premoženja
države oziroma samoupravnih lokalnih skupnosti.
26. člen
(ocenitev vrednosti premoženja)
(1) Upravljavec mora poskrbeti, da se
opravi cenitev tudi v primerih, ko se na stvarnem premoženju države oziroma samoupravne
lokalne skupnosti ustanavlja stavbna pravica ali druga stvarna pravica ali pa
se stvarno premoženje države oziroma samoupravne lokalne skupnosti oddaja v
najem in bi višina nadomestila v enem letu izkustveno presegla 2.000 eurov.
(2) Naročnik cenitve je upravljavec
stvarnega premoženja.
(3) Ob naročilu cenitve mora biti
cenilec seznanjen z namenom cenitve ter drugimi pomembnimi okoliščinami, ki
lahko vplivajo na ocenjeno vrednost.
27. člen
(ocenjena, izhodiščna oziroma izklicna in
orientacijska vrednost)
(1) S cenitvijo ugotovljena vrednost
stvarnega premoženja oziroma stvarne ali obligacijske pravice je ocenjena vrednost.
(2) Izhodiščna oziroma izklicna
vrednost stvarnega premoženja oziroma stvarne ali obligacijske pravice je
vrednost, ki jo upravljavec določi ob izbiri metode ravnanja s stvarnim
premoženjem in je enaka ali višja od ocenjene vrednosti.
(3) Orientacijska vrednost stvarnega
premoženja je vrednost, ki jo določi upravljavec stvarnega premoženja na
podlagi cenitve premoženja oziroma izkustveno, na podlagi primerjave prodaj
podobnega premoženja na trgu oziroma na podlagi drugih pomembnih podatkov, s
katerimi upravljavec določa ceno stvarnega premoženja v smislu čim večjega
približka dejanski vrednosti na trgu.
28. člen
(standardi ocenjevanja)
Vrednost stvarnega premoženja države in
samoupravnih lokalnih skupnosti ter vrednost ustanovitve stvarne ali obligacijske
pravice na stvarnem premoženju države oziroma samoupravne lokalne skupnosti se
ugotovi po vsakokratno veljavnih mednarodnih standardih ocenjevanja vrednosti,
ki jih sprejema Svet za Mednarodne standarde ocenjevanja vrednosti.
29. člen
(veljavnost cenitve)
Cenitev ne sme biti starejša od šestih
mesecev na dan sprejema posamičnega programa.
30. člen
(revizija cenitve)
(1) Upravljavec lahko predlaga
revizijo cenitve.
(2) Kadar o pravnem poslu ravnanja s
stvarnim premoženjem države odloča vlada, lahko predlagata revizijo cenitve
tudi:
-      
ministrstvo, pristojno za upravo, v postopku izdaje soglasja k
predlaganemu pravnemu poslu;
-      
vlada v postopku odločanja o sklenitvi predlaganega pravnega posla.
31. člen
(realizacija)
(1) Če pravni posel s strani nasprotne
pogodbene stranke ni pravočasno realiziran oziroma, da niso spoštovana določila
sklenjene pogodbe, mora upravljavec stvarnega premoženja takoj oziroma v za to
s predpisi določenem oziroma pogodbenem roku začeti uveljavljati pogodbene ali
druge obligacijske in stvarnopravne pravice oziroma zahtevke zoper tako
pogodbeno stranko.
(2) Za spremljanje pravilne in
celovite realizacije pravnega posla imenuje predstojnik upravljavca skrbnika
posameznega pravnega posla ravnanja s stvarnim premoženjem, če skrbnik ni
določen že v pogodbi.
32. člen
(sredstva)
(1) Izkupiček razpolaganja in
upravljanja s stvarnim premoženjem je prihodek proračuna države oziroma samoupravne
lokalne skupnosti.
(2) Vplačilo izkupička iz prvega
odstavka tega člena se izvede na podračun Republike Slovenije s sklicem na
številko, ki jo določi pristojna služba upravljavca, skladno z navodili oziroma
na podračun samoupravne lokalne skupnosti s sklicem na številko, ki jo določi
pristojna služba upravljavca stvarnega premoženja samoupravne lokalne
skupnosti.
(3) Kupnina, najemnina, odškodnina in
drugi prihodki države oziroma samoupravnih lokalnih skupnosti, pridobljeni iz razpolaganja
in upravljanja stvarnega premoženja se uporabijo izključno za gradnjo, nakup in
vzdrževanje stvarnega premoženja ter pravno urejenost stvarnega premoženja
države oziroma samoupravnih lokalnih skupnosti na način, določen s predpisom,
ki ureja izvrševanje proračuna.
IV. ODLOČANJE O PRAVNEM POSLU
33. člen
(pristojnost vlade)
(1) Vlada odloča o naslednjih pravnih
poslih ravnanja s stvarnim premoženjem:
-      
o pravnih poslih pridobivanja nepremičnega premoženja v predvideni
pogodbeni vrednosti nad 500.000 eurov;
-      
o pravnih poslih razpolaganja s stvarnim premoženjem države v predvideni
pogodbeni vrednosti oziroma v ocenjeni vrednosti nad 200.000 eurov;
-      
o neodplačnih prenosih lastninske pravice na stvarnem premoženju države;
-      
o pravnih poslih razpolaganja s stvarnim premoženjem države, ki se
sklepajo na podlagi petega odstavka 16. člena Zakona o stvarnem premoženju
države, pokrajin in občin (Uradni list RS, št. 14/07);
-      
o pravnih poslih oddajanja nepremičnega premoženja v lasti države v
brezplačno uporabo;
-      
o pravnih poslih ustanovitve stavbne pravice na nepremičnem premoženju;
-      
o pravnih poslih ustanovitve drugih stvarnih ali obligacijskih pravic na
nepremičnem premoženju v lasti države, če bi višina nadomestila za ustanovitev
take pravice v obdobju enega leta presegla 100.000 eurov;
-      
o pravnih poslih ustanovitve obligacijske pravice na premičnem
premoženju v lasti države, če bi višina nadomestila za ustanovitev take pravice
v obdobju enega leta presegla 10.000 eurov;
-      
o pravnih poslih iz tretjega in petega odstavka 56. člena te uredbe.
(2) Vlada odloča tudi o vseh aneksih k
pravnim poslom iz prejšnjega odstavka.
(3) Preden o pravnem poslu ravnanja s
stvarnim premoženjem iz prvega odstavka tega člena odloči vlada, mora k
sklenitvi takega pravnega posla svoje pozitivno ali negativno mnenje dati
ministrstvo, pristojno za upravo. Ministrstvo, pristojno za upravo, da mnenje
iz tega člena v roku petih delovnih dni od prejema popolnega vladnega gradiva.
(4) O drugih pravnih poslih ravnanja s
stvarnim premoženjem odloči in sklene pravni posel predstojnik upravljavca ali
oseba, ki jo predstojnik za to pooblasti.
(5) Posebno soglasje vlade za
sklenitev pravnega posla iz prve in druge alinee prvega odstavka tega člena in
predhodno soglasje ministrstva, pristojnega za upravo, iz drugega odstavka tega
člena, ni potrebno pri nabavah oborožitve in vojaške opreme, posebne opreme za
delovanje policije oziroma drugega stvarnega premoženja, ki je vključeno v
letni načrt v skladu s posebnimi predpisi in ga potrjuje vlada ali če k
posameznemu poslu daje soglasje posebno medresorsko delovno telo, ki ga imenuje
vlada.
V. Ravnanje s stvarnim premoženjem
1. Pridobivanje
34. člen
(načela)
Stvarno premoženje, katerega lastnik
postane država, se lahko pridobiva samo v obsegu, ki je potreben za izpolnjevanje
nalog bodočega upravljavca, brez nepotrebnih zalog.
35. člen
(pogoji)
(1) Pridobivanje nepremičnin, katerih
lastnik postane država, mora temeljiti na letnem načrtu pridobivanja nepremičnega
premoženja, ki je bil pred sprejetjem objavljen na internem trgu nepremičnin,
razen če poseben zakon ne določa drugače.
(2) Pridobivanje nepremičnin, katerih
lastnik postane država, mora biti izvedeno skladno s predpisi, ki urejajo
standarde prostorov in opreme državnih organov, razen če posebni predpisi ne določajo
drugače.
2. Razpolaganje
2.1 Splošno
36. člen
(splošno)
(1) Upravljavec stvarnega premoženja
je odgovoren za izvedbo pravilnega in zakonitega postopka razpolaganja s
stvarnim premoženjem.
(2) Vse stroške, ki nastanejo v zvezi
s pripravo posamičnega programa ravnanja s stvarnim premoženjem, krije upravljavec
stvarnega premoženja.
37. člen
(kupnina)
(1) Rok za plačilo kupnine ne sme biti
daljši kot 30 dni od sklenitve pogodbe oziroma izstavitve računa.
(2) Ne glede na prejšnji odstavek se
kupnina lahko plača v več obrokih, če je tako predvideno že v posamičnem
programu razpolaganja. V tem primeru mora pridobitelj stvarnega premoženja
neplačani del kupnine zavarovati z nepreklicno bančno garancijo izplačljivo na
prvi poziv brez ugovora.
(3) Zemljiškoknjižno dovolilo za vpis
lastninske pravice na nepremičnini v zemljiško knjigo lahko upravljavec
nepremičnine izroči po prejemu celotne kupnine, pri obročnem odplačevanju pa po
plačilu prvega obroka kupnine.
2.2 Javna dražba
38. člen
(splošno)
Pri razpolaganju s stvarnim premoženjem na
podlagi metode javne dražbe vsebuje posamični program poleg sestavin iz 20.
člena te uredbe tudi:
-      
vsebino objave javne dražbe;
-      
pogodbo, ki vsebuje bistvene sestavine v skladu z vsebino razpisa in v
katero se po opravljeni dražbi vstavi na dražbi dosežena cena.
39. člen
(rok za izvedbo javne dražbe)
Med objavo razpisa o javni dražbi in javno
dražbo ne sme poteči manj od 15 dni in več od 45 dni.
40. člen
(postopek)
(1) Javno dražbo vodi komisija oziroma
oseba, ki jo za to pooblasti predstojnik upravljavca. Javna dražba se praviloma
izvaja v elektronski obliki.
(2) Na javni dražbi kot dražitelji ne
morejo sodelovati cenilec, člani komisije oziroma oseba, ki vodi javno dražbo,
in z njimi povezane osebe. Za povezano osebo se po tem členu štejejo:
-      
oseba, ki je s članom komisije oziroma z osebo, ki vodi javno dražbo ali
cenilcem v krvnem sorodstvu v ravni vrsti do katerega koli kolena, v stranski
vrsti pa do drugega kolena ali če je s članom komisije oziroma z osebo, ki vodi
javno dražbo, ali cenilcem v zakonu ali v svaštvu do četrtega kolena, ne glede
na to, ali je zakonska zveza prenehala ali ne;
-      
oseba, ki je s članom komisije oziroma z osebo, ki vodi javno dražbo,
ali cenilcem v odnosu skrbništva ali posvojenec oziroma posvojitelj;
-      
druge osebe, s katerimi je glede na znane okoliščine ali na kakršnem
koli pravnem temelju povezan član komisije oziroma oseba, ki vodi javno dražbo
ali cenilec, tako da zaradi te povezave obstaja dvom o njegovi nepristranskosti
pri opravljanju funkcije osebe, ki vodi javno dražbo ali cenilca.
(3) Izklicna vrednost stvarnega
premoženja oziroma vsaka nadaljnja cena se izkliče trikrat. Če noben od
udeležencev javne dražbe navedene cene ne zviša pred tretjim izklicem, se
šteje, da je sprejeta tista cena, ki je bila izklicana trikrat. Ko je cena
izklicana trikrat, oseba, ki vodi javno dražbo, ugotovi, komu in po kakšni ceni
je bil predmet javne dražbe prodan in kupca pozove k podpisu pogodbe.
(4) Če izklicna vrednost ni bila
dosežena, je javna dražba neuspešna.
41. člen
(zapisnik o javni dražbi)
(1) O javni dražbi se piše zapisnik, ki
vsebuje podatke o:
-      
kraju, kjer je javna dražba potekala, datumu in uri;
-      
imenih članov komisije oziroma osebi, ki vodi javno dražbo;
-      
predmetu dražbe;
-      
izklicni vrednosti;
-      
najnižjem znesku višanja;
-      
imenih dražiteljev oziroma njihovih zastopnikov oziroma pooblaščencev;
-      
ugotovitvah o izpolnjevanju pogojev dražiteljev, ki pristopijo k dražbi,
in
-      
najvišji izklicani ceni in imenu oziroma firmi kupca ter ugotovitvah, da
je bil kupec pozvan k sklenitvi pogodbe ali ugotovitev, da izklicna vrednost ni
bila dosežena in javna dražba ni bila uspešna.
(2) Zapisnik podpišejo člani komisije ali
oseba, ki jo za vodenje javne dražbe pooblasti predstojnik upravljavca.
42. člen
(sklenitev pogodbe)
Z najugodnejšim dražiteljem se sklene
pogodba v 15 dneh po končani dražbi oziroma po poteku roka za uveljavitev predkupne
pravice. Če dražitelj ne podpiše pogodbe v navedenem roku, mu lahko ponudnik
podaljša rok za sklenitev pogodbe, vendar ne za več kot 15 dni, ali pa zadrži
njegovo varščino. Če najugodnejši dražitelj ne podpiše pogodbe v podaljšanem
roku, ponudnik zadrži njegovo varščino.
2.3 Javno zbiranje ponudb
43. člen
(splošno)
Pri razpolaganju s stvarnim premoženjem na
podlagi metode javnega zbiranja ponudb vsebuje posamični program poleg sestavin
iz 20. člena te uredbe tudi:
-      
vsebino objave javnega zbiranja ponudb;
-      
pogodbo, ki vsebuje bistvene sestavine v skladu z vsebino razpisa.
44. člen
(vsebina)
Javno zbiranje ponudb mora biti objavljeno
v Uradnem listu Republike Slovenije in na enotnem spletnem portalu. Objava mora
vsebovati:
-      
ime in sedež organizatorja javnega zbiranja ponudb ter ime in sedež
upravljavca, če ta ni obenem organizator javnega zbiranja ponudb;
-      
opis predmeta prodaje;
-      
vrsto pravnega posla, ki je predmet javnega zbiranja ponudb (npr.
prodaja ali zamenjava stvarnega premoženja);
-      
navedbo, da je treba ponudbi priložiti potrdilo o vplačani varščini v
višini 10 odstotkov ponujene cene;
-      
pogoje, po katerih bodo zainteresirani kupci pridobivali podrobnejše informacije
o predmetu prodaje za namen oblikovanja ponudbe za nakup;
-      
obliko in pogoje, pod katerimi mora kupec predložiti ponudbo oziroma
elemente, ki naj jih ponudba vsebuje, in morebitno navedbo, da se bodo po
prejemu ponudb s ponudniki izvedla dodatna pogajanja;
-      
morebitne omejitve upravljavca v zvezi s postopkom prodaje;
-      
način in rok plačila kupnine;
-      
navedbo, da je plačilo kupnine v roku, ki je določen, bistvena sestavina
pravnega posla;
-      
rok za oddajo ponudbe;
-      
rok vezanosti ponudnikov na dano ponudbo;
-      
navedbo, ali je odpiranje ponudb javno ali ne;
-      
navedbo, po kateri metodi se bo nadaljeval postopek ob več najugodnejših
ponudbah;
-      
navedbo, da lahko vlada in organ, pristojen za izvrševanje proračuna
samoupravnih lokalnih skupnosti, ali pooblaščena oseba s soglasjem predstojnika
postopek ustavi do sklenitve pravnega posla, pri čemer se ponudnikom povrnejo
stroški v višini izkazanih stroškov za prevzem razpisne dokumentacije;
-      
kontaktne osebe prodajalca in
-      
morebitne druge pogoje, ki jih mora izpolnjevati uspeli ponudnik.
45. člen
(postopek)
(1) Javno zbiranje ponudb se praviloma
izvaja v elektronski obliki.
(2) Odpiranje ponudb je javno.
Naročnik sme zaradi varovanja uradne, vojaške ali državne tajnosti določiti, da
postopek odpiranja ponudb ni javen.
(3) Pred obravnavo prispelih ponudb
komisija oziroma oseba, ki jo pooblasti predstojnik upravljavca, preveri ali so
bile ponudbe pravočasne in popolne.
(4) Ponudbo, ki je prispela po
razpisnem roku (nepravočasna ponudba), ali pravočasne, vendar nepopolne
ponudbe, komisija oziroma oseba, ki je pooblaščena za izvedbo postopka, izloči
in o tem obvesti ponudnika.
(5) Ne glede na prejšnji odstavek
lahko ponudnik, ki je oddal ponudbo, ki vsebuje vse elemente ponudbe, ima pa
pomanjkljivo dokumentacijo, tako ponudbo dopolni do odpiranja ponudb.
(6) Če je med prejetimi ponudbami več
najugodnejših ponudb, lahko komisija oziroma oseba, pooblaščena za izvedbo
postopka:
-      
pozove vse najugodnejše ponudnike k oddaji nove ponudbe ali
-      
opravi z najugodnejšimi ponudniki dodatna pogajanja ali
-      
opravi med najugodnejšimi ponudniki javno dražbo, pri čemer za izklicno
ceno določi ceno, ki so jo v svojih ponudbah ponudili najugodnejši ponudniki.
(7) Postopki iz prejšnjega odstavka
morajo biti izvedeni v roku zavezanosti ponudnikov na dane ponudbe, drugače je
javno zbiranje ponudb neuspešno.
(8) Če v postopku javnega zbiranja
ponudb ni bila dosežena vsaj ocenjena vrednost stvarnega premoženja ali v postopkih
iz četrtega odstavka tega člena ni bila dosežena vsaj cena, ki so jo v postopku
javnega zbiranja ponudb ponudili najugodnejši ponudniki, je javno zbiranje
ponudb neuspešno.
46. člen
(zapisnik)
(1) Ponudbe se odpirajo na kraju in ob
času, ki sta navedena v objavi obvestila o javnem zbiranju ponudb. O odpiranju
ponudb se piše zapisnik. Zapisnik podpišejo člani komisije ali oseba, ki jo za
izvedbo postopka javnega zbiranja ponudb pooblasti predstojnik upravljavca.
(2) Zapisnik iz prejšnjega odstavka
vsebuje podatke o:
-      
kraju, datumu in uri odpiranja prispelih ponudb;
-      
imenih članov komisije oziroma osebi, pooblaščeni za vodenje postopka;
-      
predmetu javnega zbiranja ponudb;
-      
imenih ponudnikov in ponujenih cenah;
-      
ugotovitvah o popolnosti in pravočasnosti ponudb;
-      
ugotovitvah o tem ali ponudniki izpolnjujejo pogoje iz zadnje alineje
44. člena;
-      
morebitnem sklepu o izvedbi postopkov iz četrtega odstavka prejšnjega
člena;
-      
najvišji ponujeni ceni in imenu oziroma firmi najugodnejšega ponudnika
ter ugotovitev, da je bil najugodnejši ponudnik pozvan k sklenitvi pogodbe, ali
ugotovitev, da ocenjena vrednost oziroma ob izvedbi postopkov iz četrtega
odstavka prejšnjega člena cena, ki so jo ponudili najugodnejši ponudniki, ni
bila dosežena in javno zbiranje ponudb ni bilo uspešno.
(3) O neuspelem javnem zbiranju ponudb
upravljavec obvesti ponudnike v osmih dneh od odpiranja prispelih ponudb oziroma
od izvedbe postopkov iz četrtega odstavka prejšnjega člena.
47. člen
(sklenitev pogodbe)
(1) Z najugodnejšim ponudnikom se
sklene pogodba najpozneje v 15 dneh po opravljeni izbiri najugodnejšega
ponudnika oziroma po poteku roka za uveljavitev predkupne pravice.
(2) Če najugodnejši ponudnik ne sklene
pogodbe v roku iz prvega odstavka tega člena, lahko upravljavec podaljša rok za
sklenitev pogodbe, vendar ne za več kot 15 dni, ali pa zadrži njegovo varščino.
Če najugodnejši ponudnik ne podpiše pogodbe niti v podaljšanem roku,
upravljavec zadrži njegovo varščino.
2.4 Neposredna pogodba
48. člen
(pogajanja)
(1) V postopku razpolaganja s stvarnim
premoženjem na podlagi metode neposredne pogodbe upravljavec z zainteresiranimi
osebami opravi pogajanja o ceni.
(2) Zapisnik o opravljenih pogajanjih
je sestavni del posamičnega programa ravnanja s stvarnim premoženjem.
(3) Za pogajanja se šteje tudi
dopisovanje z namenom usklajevanja volj oziroma vsa druga dejanja in postopki,
katerih cilj je doseganje čim višje kupnine ali čim ugodnejših pogojev
razpolaganja.
(4) Namera o sklenitvi neposredne
pogodbe se objavi na enotnem spletnem portalu najmanj 15 dni pred nameravano
sklenitvijo neposredne pogodbe.
3. Upravljanje
3.1 Splošne določbe
49. člen
(skrb za pravno in dejansko urejenost)
(1) Skrb za pravno urejenost
nepremičnega premoženja zajema zlasti:
-      
urejeno zemljiškoknjižno stanje nepremičnine;
-      
urejen vpis nepremičnine v kataster stavb oziroma zemljiški kataster;
-      
urejen vpis nepremičnine v centralno evidenco nepremičnega premoženja;
-      
urejanje medsebojnih razmerij med etažnimi lastniki;
-      
zavarovanje stvarnega premoženja.
(2) Skrb za dejansko urejenost
nepremičnega premoženja zajema zlasti manjša popravila in dela na objektu ali v
prostorih, ki se nahajajo v objektu, kot so pleskanje, popravila vrat, oken,
zamenjava stavbnega pohištva s pohištvom enakih dimenzij in podobno, s katerimi
se ne posega v konstrukcijo objekta in tudi ne spreminja zmogljivosti,
velikosti, namembnosti in zunanjega videza objekta.
50. člen
(investicijsko vzdrževanje)
(1) Upravljavci skrbijo za
investicijsko vzdrževanje nepremičnega premoženja v skladu s predpisi o
graditvi objektov.
(2) Sredstva potrebna za investicijsko
vzdrževanje nepremičnega premoženja se zagotovijo v finančnem načrtu upravljavca
skladno s predpisi, ki urejajo javne finance.
51. člen
(odgovorna oseba)
Za izvedbo upravljavskih nalog je odgovoren
predstojnik upravljavca.
3.2 Prenos pravice upravljanja
52. člen
(prenos pravice upravljanja na
nepremičninah)
(1) Prenos pravice upravljanja na
nepremičninah je mogoč izključno z namenom, da nepremično premoženje neposredno
uporablja novi upravljavec, razen če se upravljavca izrecno ne dogovorita
drugače.
(2) O prenosu pravice upravljanja na
nepremičninah z upravljavca na novega upravljavca odloča vlada s soglasjem obeh
upravljavcev (starega in novega).
(3) Izjemoma lahko vlada prenese
pravico upravljanja na novega upravljavca, tudi če ni dano soglasje iz prejšnjega
odstavka, pri tem pa upošteva zlasti prostorske potrebe, ki so izkazane v
aktih, ki jih je v zvezi z reševanjem prostorske problematike sprejela vlada,
ter druge namene in cilje, ki so opredeljeni v splošnih aktih vlade.
(4) Vlada odloči o prenosu pravice
upravljanja iz drugega in tretjega odstavka tega člena po predhodnem mnenju
ministrstva, pristojnega za upravo.
(5) Sklep o prenosu pravice
upravljanja (in določitvi novega upravljavca) pošlje vlada po elektronski poti
geodetski upravi.
53. člen
(pogoji za prenos pravice upravljanja na
nepremičninah)
(1) Prenos pravice upravljanja na
nepremičninah ni dovoljen, če niso izpolnjeni naslednji pogoji:
-      
urejeno zemljiškoknjižno stanje nepremičnine;
-      
urejen vpis nepremičnine v kataster stavb oziroma zemljiški kataster;
-      
urejen vpis nepremičnine v centralno evidenco nepremičnega premoženja.
(2) Izjemoma lahko na utemeljen
predlog in ob soglasju ministrstva, pristojnega za upravo, vlada prenese
pravico upravljanja na nepremičnini države, če niso izpolnjeni vsi pogoji iz
prvega odstavka tega člena.
53.a člen
(prenos pravice upravljanja na
premičninah)
(1) O prenosu pravice upravljanja na
premičninah odloča vlada s soglasjem obeh upravljavcev.
(2) Na posebej obrazložen predlog
odloči o prenosu pravice upravljanja vlada tudi, če ni soglasja enega od
upravljavcev iz prejšnjega odstavka.
(3) Kadar je vrednost posamezne
premičnine, ki je predmet prenosa, izkustveno višja kot 10.000 eurov, vlada
odloči o prenosu pravice upravljanja iz prvega in drugega odstavka tega člena
po predhodnem mnenju ministrstva, pristojnega za upravo.
(4) Prenos pravice upravljanja na
premičninah morata upravljavca ustrezno evidentirati.
3.3 Oddaja stvarnega premoženja v najem
54. člen
(predmet oddaje v najem)
(1) Stvarno premoženje, ki ga začasno
ne potrebuje noben uporabnik, se lahko odda v najem.
(2) V najem se lahko odda tudi stvarno
premoženje, ki je zajeto v letnem načrtu razpolaganja, pa postopek javne dražbe,
javnega zbiranja ponudb oziroma sklenitve neposredne pogodbe ni bil uspešno
zaključen.
(3) Službena stanovanja se oddajo v
najem skladno s predpisi, ki urejajo stanovanjske zadeve.
55. člen
(metode oddaje v najem)
(1) Stvarno premoženje se praviloma
odda v najem na podlagi metode:
-      
javne dražbe;
-      
javnega zbiranja ponudb.
(2) Ne glede na prejšnji odstavek se
lahko stvarno premoženje odda v najem na podlagi metode neposredne pogodbe, če
je podan eden izmed naslednjih pogojev:
-      
pri oddaji nepremičnin v najem, če je država manj kot 50 odstotna
solastnica nepremičnine;
-      
pri oddaji stanovanj v najem zaposlenim pri upravljavcih stvarnega
premoženja države in samoupravnih lokalnih skupnosti;
-      
če je predviden letni prihodek od oddaje v najem nepremičnin nižji od
10.000 eurov, prihodek od oddaje v najem premičnin pa nižji od 5000 eurov;
-      
če oddaja stvarnega premoženja v najem po eni izmed metod iz prvega
odstavka tega člena ni uspela, v dveh mesecih po neuspeli metodi;
-      
če se premoženje odda v najem osebi javnega prava za izvrševanje javnih
nalog, razen javnim podjetjem;
-      
če se javna komunalna infrastruktura odda v najem izvajalcu gospodarske
javne službe;
-      
če se premoženje odda v najem nevladnim organizacijam, ki delujejo v
javnem interesu za izvajanje dejavnosti, za katero so ustanovljene;
-      
če se stvarno premoženje odda v najem za obrambo, zaščito, reševanje in
pomoč ob naravnih in drugih nesrečah.
56. člen
(čas trajanja)
(1) Stvarno premoženje iz prvega
odstavka 54. člena te uredbe se lahko odda v najem za določen čas, v katerem se
predvideva, da ga ne potrebuje noben uporabnik, vendar ne za dlje kot pet let.
(2) Najemno razmerje iz prvega
odstavka tega člena se lahko po poteku petih let izjemoma podaljša ponovno za
določen čas nadaljnjih petih let, če za to obstajajo utemeljeni razlogi.
(3) Ne glede na določbo prvega odstavka 54.
člena te uredbe ter prvega in drugega odstavka tega člena se nepremično
premoženje države in samoupravnih lokalnih skupnosti lahko izjemoma odda v
najem za daljši čas v primerih, ko se nepremično premoženje oddaja v najem
osebam javnega prava za uresničevanje javnih nalog, ki so določene z zakonom.
(4) O pravnem poslu iz prejšnjega
odstavka tega člena odloča vlada oziroma svet samoupravne lokalne skupnosti.
(5) Ne glede na določbo prvega odstavka 54.
člena te uredbe ter prvega in tretjega odstavka tega člena lahko vlada na
predlog upravljavca nepremično premoženje države odda v najem za daljši čas, če
gre za nepremično premoženje, ki je strateškega pomena za državo (npr.
letališče, pristanišče, železniška infrastruktura, rezervne obrambne ali
zaščitne zmogljivosti, mejni prehod...), vendar ne za obdobje daljše od 30 let.
Po preteku navedenega obdobja se najemno razmerje lahko izjemoma podaljša,
vendar ne za dlje kot za deset let.
(6) Stvarno premoženje iz drugega
odstavka 54. člena te uredbe se lahko odda v najem za obdobje, ki ne sme biti
daljše od enega leta.
57. člen
(objava)
Namera o oddaji v najem stvarnega
premoženja se objavi na enotnem spletnem portalu najmanj 15 dni pred javno
dražbo, javnim zbiranjem ponudb oziroma sklenitvijo neposredne pogodbe.
58. člen
(obvezne sestavine)
(1) V pogodbi o oddaji stvarnega
premoženja v najem se določita višina najemnine ter obveznost najemnika, da
krije obratovalne stroške, stroške rednega vzdrževanja, stroške uporabe
stavbnega zemljišča, stroške zavarovanj, če cena zavarovanja ni upoštevana v
najemnini, in druge stroške, za katere se stranki dogovorita s pogodbo.
(2) Zavarovalne police, ki jih sklepa
najemnik, se morajo vinkulirati v korist države oziroma samoupravne lokalne
skupnosti.
3.4 Oddaja stvarnega premoženja v
brezplačno uporabo
59. člen
(predmet oddaje v brezplačno uporabo)
(1) Nepremično premoženje, ki ga
začasno ne potrebuje noben uporabnik, se lahko odda v brezplačno uporabo.
(2) V brezplačno uporabo se lahko odda
tudi nepremično premoženje, ki je zajeto v letnem načrtu razpolaganja, pa postopek
javne dražbe, javnega zbiranja ponudb oziroma sklenitve neposredne pogodbe ni
bil uspešno zaključen.
60. člen
(čas trajanja)
(1) Stvarno premoženje iz prvega
odstavka prejšnjega člena se lahko odda v brezplačno uporabo za določen čas, v
katerem se predvideva, da ga ne potrebuje noben uporabnik, vendar ne za več kot
pet let.
(2) Izjemoma se lahko stvarno
premoženje odda v brezplačno uporabo za 20 let, če gre za oddajo za potrebe
obrambe, zaščite, reševanja in pomoči ob naravnih in drugih nesrečah.
(3) Stvarno premoženje iz drugega
odstavka prejšnjega člena se lahko odda v brezplačno uporabo za obdobje, ki ne
sme biti daljše od enega leta.
61. člen
(objava)
Namera o oddaji stvarnega premoženja v
brezplačno uporabo se objavi na enotnem spletnem portalu najmanj 15 dni
pred sklenitvijo neposredne pogodbe.
62. člen
(obvezne sestavine)
(1) V pogodbi o oddaji stvarnega
premoženja v brezplačno uporabo se določi obveznost uporabnika, da krije obratovalne
stroške, stroške rednega vzdrževanja, stroške uporabe stavbnega zemljišča,
stroške zavarovanj in druge stroške, za katere se stranki dogovorita s pogodbo.
(2) Zavarovalne police, ki jih sklepa
uporabnik, se morajo vinkulirati v korist države oziroma samoupravne lokalne
skupnosti.
3.5 Obremenjevanje s stvarnimi pravicami
63. člen
(služnost)
(1) Služnost na nepremičnini države
oziroma samoupravne lokalne skupnosti se ustanovi z neposredno pogodbo, sklenjeno
z zainteresirano osebo, razen če se izkaže ali verjetno obstaja interes dveh
ali več oseb za pridobitev istih pravic na isti nepremičnini.
(2) Za postopek ustanovitve služnosti
se uporabljajo določbe o razpolaganju s stvarnim premoženjem.
(3) V pogodbi o ustanovitvi služnosti
je treba služnost določiti v čim manjšem obsegu, racionalno in gospodarno, tako
da čim manj obremenjuje nepremičnino v lasti države oziroma samoupravne lokalne
skupnosti.
(4) Namera o ustanovitvi služnosti se
objavi na enotnem spletnem portalu najmanj 15 dni pred sklenitvijo neposredne
pogodbe, razen kadar se služnostna pravica podeljuje investitorju gradnje ali
vzdrževanja stanovanjskega ali poslovnega objekta, ki je dal vlogo za sklenitev
služnostne pogodbe.
64. člen
(stavbna pravica)
(1) Stavbna pravica na nepremičnini
države oziroma samoupravne lokalne skupnosti se ustanovi z neposredno pogodbo,
sklenjeno z zainteresirano osebo, razen če se izkaže ali verjetno obstaja
interes dveh ali več oseb za pridobitev istih pravic na isti nepremičnini.
(2) Za postopek ustanovitve stavbne
pravice se uporabljajo določbe o razpolaganju s stvarnim premoženjem.
(3) Namera o ustanovitvi stavbne
pravice se objavi na enotnem spletnem portalu najmanj petnajst dni pred
sklenitvijo neposredne pogodbe.
64.a člen
(izdaja zemljiškoknjižnega dovolila)
Zemljiškoknjižno dovolilo za vpis služnosti
oziroma stavbne pravice na nepremičnini v zemljiško knjigo lahko upravljavec
nepremičnine izroči šele po prejemu celotnega plačila, pri obročnem
odplačevanju pa po plačilu prvega obroka nadomestila.
64.b člen
(ustanavljanje stavbne pravice in
služnosti v korist države ali samoupravne lokalne skupnosti)
Kadar se v korist države ali samoupravne
lokalne skupnosti ustanavlja služnost ali stavbna pravica na stvarnem
premoženju, se smiselno uporabljajo določbe 65.a člena te uredbe.
3.6 Zavarovanje stvarnega premoženja
65. člen
(obseg zavarovanja)
(1) Stvarno premoženje se mora
zavarovati, če zakon tako določa. Zavaruje se na način, kot ga predpisuje zakon
ali na način, ki je za stvarno premoženje najprimernejši, praviloma za običajna
tveganja.
(2) O zavarovanju stvarnega premoženja
odloča predstojnik upravljavca ob upoštevanju analize stroškov in koristi zavarovanja
v preteklih petih letih, pri tem pa mora upoštevati načeli učinkovitosti in
gospodarnosti razpolaganja s proračunskimi sredstvi.
3.7 Najemanje stvarnega premoženja
65.a člen
(najemanje stvarnega premoženja)
(1) Stvarno premoženje se lahko najema
le, če ga upravljavec nujno potrebuje za izvrševanje svojih nalog, na internem
trgu pa ni na voljo primernega premoženja. Pred sklenitvijo pogodbe se
preverijo ponudbe na zunanjem trgu in izvedejo pogajanja z najugodnejšimi
ponudniki.
(2) Stvarno premoženje se lahko najame
za čas, ko ga upravljavec nujno potrebuje.
(3) Upravljavec sklene najemno pogodbo
z najugodnejšim ponudnikom.
VI. INTERNI TRG
66. člen
(definicija)
(1) Interni trg je organiziran trg
ponudbe nepremičnin države in povpraševanja po nepremičninah države, ki se
oblikuje na podlagi predloga letnega načrta razpolaganja z nepremičnim
premoženjem države ter letnega načrta pridobivanja nepremičnega premoženja za
državo in poteka celo proračunsko leto.
(2) Delovanje internega trga je
namenjeno izključno reševanju dejanskih prostorskih potreb udeležencev internega
trga z neposredno uporabo nepremičnin v lasti Republike Slovenije, ki jih
upravljavec, ki je nepremičnine uvrstil na interni trg, več ne potrebuje. Stari
upravljavec in ministrstvo, pristojno za upravo, morata poročati vladi o vsaki
kršitvi pravil internega trga. V primeru ugotovljene kršitve vlada s sklepom
vzpostavi prejšnje stanje, in sicer tako da za upravljavca nepremičnine določi
starega upravljavca.
(3) Interni trg nepremičnin organizira
in vodi ministrstvo, pristojno za upravo.
(4) Udeleženci internega trga so
ministrstva, organi v sestavi ministrstev, vladne službe in upravne enote ter
Sklad kmetijskih zemljišč in gozdov Republike Slovenije, kadar upravlja z
zemljišči, ki so v prostorskih aktih namenjena gradnji objektov, in drugi
državni organi.
(5) Interni trg poteka v programskem
okolju »Centralne evidence nepremičnin« skladno s tehničnimi pravili, ki jih
izda ministrstvo, pristojno za upravo.
67. člen
(delovanje)
(1) Udeleženec internega trga uvrsti
nepremično premoženje, ki ga trajno ne potrebuje, na interni trg. Posamezna
nepremičnina je na internem trgu od trenutka, ko jo upravljavec nanj uvrsti, do
potrditve letnega načrta razpolaganja z nepremičnim premoženjem s strani vlade
oziroma državnega zbora, vendar najmanj 30 dni.
(2) Udeleženec internega trga, ki želi
pridobiti nepremično premoženje, mora to potrebo po sprejetju letnega programa
pridobivanja nepremičnega premoženja objaviti na internem trgu.
(3) Udeleženec internega trga, ki ima
potrebo za določeno nepremičnino izkazano v predlogu letnega načrta pridobivanja
nepremičnega premoženja oziroma v veljavnem letnem načrtu pridobivanja
nepremičnega premoženja, lahko nepremičnino, uvrščeno na interni trg, rezervira.
(4) Izjemoma lahko na posebej
obrazložen predlog rezervacijo za določeno nepremičnino, uvrščeno na interni
trg, opravi tudi udeleženec internega trga, ki potrebe po enakovrstni
nepremičnini nima izkazane v predlogu letnega načrta pridobivanja nepremičnega
premoženja oziroma v veljavnem letnem načrtu pridobivanja nepremičnega
premoženja, ima pa tako potrebo izkazano v aktu, ki ga je sprejela vlada v
zvezi z reševanjem prostorske problematike, pri čemer je lahko namen take
rezervacije izključno uporaba nepremičnine za reševanje prostorske problematike
in ne prodaja nepremičnine za reševanje prostorske problematike.
68. člen
(določitev novega upravljavca)
(1) Kadar nepremičnina na internem
trgu ustreza izkazani potrebi drugega udeleženca internega trga, vlada odloči o
prenosu pravice upravljanja skladno s to uredbo o prenosu pravice upravljanja.
(2) Kadar je za isto nepremičnino na
internem trgu opravljenih več rezervacij različnih udeležencev internega trga,
odloči vlada o prenosu pravice upravljanja na predlog ministrstva, pristojnega
za upravo. Pri tem upošteva zlasti ta merila:
-      
ali je potreba po enakovrstni nepremičnini izkazana v veljavnem letnem
načrtu pridobivanja nepremičnega premoženja oziroma v predlogu letnega načrta
pridobivanja nepremičnega premoženja in v kolikšni meri razpoložljiva nepremičnina
ustreza izkazani potrebi;
-      
ali bi se s prenosom pravice upravljanja bodoči upravljavec lahko
odpovedal obstoječemu najemnemu razmerju;
-      
ali je predlagan prenos pravice upravljanja v skladu z akti, ki jih je v
zvezi z reševanjem prostorske problematike sprejela vlada, in
-      
druge pomembne okoliščine.
(3) V sklepu o prenosu pravice
upravljanja lahko vlada odloči tudi o prenosu pravic porabe proračunskih
sredstev med udeležencema internega trga. Izjemoma lahko vlada odloči o prenosu
pravic porabe proračunskih sredstev tudi s posebnim sklepom.
69. člen
(samoupravne lokalne skupnosti)
(1) Samoupravna lokalna skupnost, ki
ima svoje nepremičnine vpisane v »Centralno evidenco nepremičnin«, lahko postane
udeleženka internega trga.
(2) Pravni posli v zvezi z nepremičnim
premoženjem med državo in samoupravnimi lokalnimi skupnostmi se sklepajo skladno
z zakonom, ki ureja stvarno premoženje države, pokrajin in občin ter s to
uredbo.
VII. EVIDENCA PREMOŽENJA DRŽAVE IN SAMOUPRAVNIH LOKALNIH
SKUPNOSTI
70. člen
(evidenca nepremičnega premoženja države)
(1) Ministrstvo, pristojno za upravo,
vzpostavi in vodi centralno evidenco nepremičnin v lasti države in oseb javnega
prava, katerih ustanoviteljica je država.
(2) Za nepremičnine iz prejšnjega
odstavka ministrstvo, pristojno za upravo, vzpostavi neposredno računalniško
povezavo med centralno evidenco nepremičnin, zemljiško knjigo, zemljiškim
katastrom in katastrom stavb.
(3) Samoupravne lokalne skupnosti
vzpostavijo in vodijo evidenco nepremičnega premoženja v lasti samoupravnih
lokalnih skupnosti in oseb javnega prava, katerih ustanoviteljice so
samoupravne lokalne skupnosti.
71. člen
(vsebina)
(1) V evidencah iz prejšnjega člena se
zemljišča vpisujejo podatki o:
-      
lastništvu;
-      
upravljavcu;
-      
šifri in imenu katastrske občine;
-      
parcelni številki;
-      
vrsti rabe in velikosti parcele;
-      
okrajnem sodišču, pri katerem je zemljišče vpisano v zemljiško knjigo;
-      
vrsti dejanske rabe zemljišča;
-      
knjigovodski vrednosti;
-      
inventarni številki;
-      
statusu nepremičnine (je v uporabi/ni v uporabi);
-      
solastniškem deležu;
-      
stavbni pravici;
-      
trajanju stavbne pravice;
-      
služnosti;
-      
zaupnosti podatkov ter
-      
opombe – morebitni drugi podatki o zemljišču.
(2) V evidencah iz prejšnjega člena se
za stavbe oziroma dele stavb vodijo podatki o:
-      
lastništvu;
-      
upravljavcu;
-      
občini, naselju, ulici, hišni številki, dodatku k hišni številki;
-      
šifri in imenu katastrske občine;
-      
številki stavbe;
-      
številki dela stavbe;
-      
vrsti rabe in velikosti;
-      
solastniškem deležu;
-      
knjigovodski vrednosti;
-      
inventarni številki;
-      
statusu nepremičnine (je v uporabi/ ni v uporabi);
-      
služnosti;
-      
zaupnosti ter
-      
opombe – morebitni drugi podatki o stavbi.
(3) Upravljavci morajo vsako spremembo
v svoji evidenci nepremičnin uskladiti z novim stanjem najpozneje v
15 dneh po nastali spremembi.
(4) Ob kršitvi določb prejšnjih
odstavkov lahko upravljavcu do uskladitve evidence vlada na predlog upravljavca
centralne evidence nepremičnin ali tistega upravljavca, ki ima v konkretni
zadevi neposredni interes, izreče naslednje sankcije:
-      
prepoved opravljanja pravnega prometa s stvarnim premoženjem;
-      
prepoved prenosa pravice upravljanja;
-      
(črtana);
-      
morebitne druge sankcije.
71.a člen
(evidenca nepremičnega premoženja države v
tujini)
(1) V okviru centralne evidence
nepremičnin v lasti države se ločeno vodi evidenca nepremičnega premoženja
države v tujini.
(2) Določbe, ki se nanašajo na
centralno evidenco nepremičnin v lasti države, se smiselno uporabljajo tudi za
evidenco nepremičnega premoženja države v tujini.

Uredba o stvarnem premoženju države, pokrajin
in občin (Uradni list RS, št. 84/07)
vsebuje naslednje prehodne in končne določbe:
»VIII. PREHODNE IN KONČNE DOLOČBE
72. člen
(enotni spletni
portal)
Do vzpostavitve enotnega spletnega portala
se razpisi javnih dražb, javnih zbiranj ponudb in namere o sklenitvi neposrednih
pogodb v zvezi z razpolaganjem in upravljanjem s stvarnim premoženjem države in
samoupravnih lokalnih skupnosti objavljajo na svetovnem spletu.
73. člen
(prehodno
obdobje)
Upravljavci morajo uskladiti evidence
nepremičnega premoženja v lasti države v dveh letih od uveljavitve te uredbe z
ministrstvom, pristojnim za upravo.
74. člen
(že začeti
postopki)
Postopki ravnanja s stvarnim premoženjem
države in samoupravnih lokalnih skupnosti, ki so bili začeti do uveljavitve te
uredbe, se končajo po predpisih, ki so veljali pred njeno uveljavitvijo.
75. člen
(samoupravne
lokalne skupnosti in interni trg)
69. člen te uredbe se začne
uporabljati 1. januarja 2009.
76. člen
(začetek
veljavnosti in uporabe)
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvah Uredbe o stvarnem
premoženju države, pokrajin in občin (Uradni list RS, št. 94/07) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Odločba Ustavnega
sodišča o ugotovitvi, da tretji odstavek 7. člena Zakona o Vladi Republike
Slovenije ni v neskladju z Ustavo, da Zakon o stvarnem premoženju države,
pokrajin in občin ni v neskladju z Ustavo ter o razveljavitvi Uredbe o stvarnem
premoženju države, pokrajin in občin, kolikor se nanaša na Državni zbor in
Državni svet (Uradni list RS, št. 55/09) v zvezi z
razveljavitvijo uredbe določa:
»3. Uredba o stvarnem premoženju države,
pokrajin in občin (Uradni list RS, št. 84/07 in 94/07) se razveljavi, kolikor
se nanaša na Državni zbor in Državni svet.«.

Uredba o spremembah in dopolnitvah Uredbe o
stvarnem premoženju države, pokrajin in občin (Uradni list RS, št. 100/09) vsebuje naslednje prehodne in
končne določbe:
»PREHODNE IN KONČNE DOLOČBE
43. člen
(enotni spletni
portal)
Do vzpostavitve enotnega spletnega portala
se razpisi javnih dražb, javnih zbiranj ponudb in namere o sklenitvi neposrednih
pogodb v zvezi z razpolaganjem in upravljanjem s stvarnim premoženjem države in
samoupravnih lokalnih skupnosti objavljajo na svetovnem spletu.
44. člen
(vključitev
samoupravnih lokalnih skupnosti v enotni spletni portal)
Vključitev samoupravnih lokalnih skupnosti
v enotni spletni portal se zagotovi v skladu z dinamiko uvajanja enotnega
spletnega portala.
45. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvah Uredbe o stvarnem
premoženju države, pokrajin in občin (Uradni list RS, št. 49/10) vsebuje naslednjo končno določbo:
»3. člen
(začetek
veljavnosti in uporabe)
Ta uredba začne veljati naslednji dan po
objavi v Uradnem listu Republike Slovenije.«.