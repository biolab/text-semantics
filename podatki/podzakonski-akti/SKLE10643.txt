I. SPLOŠNE DOLOČBE
1. člen
(vsebina sklepa)
Ta sklep določa:
1.     
podrobnejša merila za presojo primernosti bodočega kvalificiranega
imetnika družbe za upravljanje (v nadaljnjem besedilu: bodoči kvalificirani
imetnik) iz 40. člena Zakona o investicijskih skladih in družbah za upravljanje
(Uradni list RS, št. 31/15 in 81/15; v nadaljnjem besedilu: ZISDU-3);
2.     
podrobnejšo vsebino dokumentacije in informacij, ki se jih priloži
zahtevi za izdajo dovoljenja za pridobitev kvalificiranega deleža;
3.     
podrobnejšo vsebino in način pošiljanja obvestil iz 48. člena ZISDU-3.
2. člen
(pojmi)
(1) Za namen tega sklepa veljajo naslednje opredelitve
pojmov:
1.     
»poslovodstvo« je poslovodstvo, kot je opredeljeno v 10. členu Zakona o
gospodarskih družbah (Uradni list RS, št. 65/09 – uradno prečiščeno besedilo,
33/11, 91/11, 32/12, 57/12, 44/13 – odl. US, 82/13 in 55/15; v nadaljnjem
besedilu: ZGD-1);
2.     
»nadzorni svet« pomeni nadzorni svet oziroma člane upravnega odbora, ki
niso izvršni direktorji;
3.     
»višje vodstvo« pomeni vodstveno raven, ki je neposredno podrejena
upravi družbe in odgovorna za sprejemanje tekočih poslovno-operativnih
odločitev v zvezi s poslovanjem družbe, za upravljanje premoženja in za
upravljanje tveganj;
4.     
»država članica« je država iz prvega odstavka 4. člena ZISDU-3;
5.     
»primerljiva tretja država« je država, ki je v skladu s 4. členom
4. Izvedbenega sklepa Komisije z dne 12. 12. 2014 o enakovrednosti
nadzorniških in regulativnih zahtev nekaterih tretjih držav in ozemelj za
namene obravnave izpostavljenosti v skladu z Uredbo (EU) št. 575/2013 Evropskega
parlamenta in Sveta (UL L št. 359/155 z dne 16. decembra 2014) uvrščena v
seznam iz priloge IV k temu sklepu;
6.     
»enakovredna tretja država« je država, ki predpisuje zahteve in izvaja
ukrepe na področju preprečevanja pranja denarja in financiranja terorizma v
enakem obsegu in na primerljiv način kot je opredeljeno v Zakonu o
preprečevanju pranja denarja in financiranju terorizma (Uradni list RS, št.
60/07, 19/10, 77/11, 108/12 – ZIS-E in 19/14; v nadaljnjem besedilu: ZPPDFT) in
je uvrščena na seznam iz petega odstavka 25. člena ZPPDFT;
7.     
»skupina« je skupina, kot je opredeljena v 63. členu ZGD-1;
8.     
»nadrejena družba« je družba, kot je opredeljena v drugem odstavku 56.
člena ZGD-1.
(2) Naslednji pojmi, uporabljeni v tem sklepu, imajo
enak pomen kot v določbah Zakona o bančništvu (Uradni list RS, št. 25/15; v
nadaljnjem besedilu: ZBan-2) oziroma Uredbe 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije
in investicijska podjetja ter o spremembi Uredbe (EU) št. 648/2012 (UL L št.
176 z dne 27. junija 2013, str. 1; v nadaljnjem besedilu: Uredba 575/2013)
in v predpisih, izdanih na njuni podlagi:
1.     
finančna družba v 11. točki prvega odstavka 7. člena ZBan-2;
2.     
nadzorni organ v 16. točki prvega odstavka 7. člena ZBan-2;
3.     
bodoči kvalificirani imetnik v prvem odstavku 60. člena ZBan-2;
4.     
bodoči skupni kvalificirani imetniki v drugem odstavku 60. člena ZBan-2;
5.     
kvalificirani delničarski sporazum v tretjem odstavku 60. člena ZBan-2;
6.     
morebitni kvalificirani imetnik v drugem odstavku 62. člena ZBan-2;
7.     
nadrejena oseba v 15. točki prvega odstavka 4. člena Uredbe 575/2013;
8.     
finančni holding v 20. točki prvega odstavka 4. člena Uredbe 575/2013;
9.     
mešani finančni holding v 21. točki prvega odstavka 4. člena Uredbe
575/2013;
10.  
mešani poslovni holding v 22. točki prvega odstavka 4. člena Uredbe
575/2013;
11.  
kvalificirani delež v 36. točki prvega odstavka 4. člena Uredbe 575/2013
in
12.  
tesna povezanost v 38. točki prvega odstavka 4. člena Uredbe
575/2013.
II. MERILA ZA PRESOJO PRIMERNOSTI BODOČEGA KVALIFICIRANEGA
IMETNIKA
3. člen
(ugled bodočega kvalificiranega imetnika)
(1) Bodoči kvalificirani imetnik mora imeti dobro ime
ter ustrezne sposobnosti za upravljanje družbe za upravljanje, v kateri bo
pridobil kvalificiran delež, in izkušnje z vodenjem poslov, primerljive tistim,
ki jih opravlja družba za upravljanje.
(2) Šteje se, če se ne dokaže drugače, da bodoči
kvalificirani imetnik oziroma katerikoli od članov njegovega poslovodstva nima
dobrega imena, zlasti če:
1.     
je bil pravnomočno obsojen zaradi kaznivega dejanja, storjenega z
naklepom, ki se preganja po uradni dolžnosti, ali zaradi enega od naslednjih
kaznivih dejanj, storjenih iz malomarnosti: povzročitve smrti iz malomarnosti,
hude telesne poškodbe, ogrožanja varnosti pri delu, prikrivanja, izdaje in
neupravičene pridobitve poslovne skrivnosti, pranja denarja, izdaje tajnih
podatkov ali povzročitve splošne nevarnosti, in obsodba še ni bila izbrisana;
2.     
je bil pravnomočno obsojen zaradi storitve prekrška zaradi hujše kršitve
veljavnih predpisov s področja delovanja gospodarskih družb, predpisov, ki
urejajo preprečevanje pranja denarja in financiranja terorizma, predpisov, ki
urejajo bančništvo, zavarovalništvo ter trg finančnih instrumentov, ter drugih
predpisov, ki so povezani z dejavnostjo bodočega kvalificiranega imetnika ali
dejavnostjo družbe za upravljanje, v kateri bo pridobil kvalificiran delež;
3.     
je opravljal vodstvene ali nadzorne funkcije v pravni osebi v dvanajstih
mesecih pred uvedbo postopka prisilne poravnave, prisilne likvidacije, stečaja
ali drugih postopkov kot posledice insolventnosti te družbe, ki so bili uvedeni
v zadnjih petih letih ali
4.     
iz njegovega poslovanja izhaja, da ne posluje v skladu z načeli in
pravili dobre poslovne prakse oziroma ne spoštuje pravil poslovne etike.
(3) Pri presoji sposobnosti bodočega kvalificiranega
imetnika in njegovih izkušenj za upravljanje in vodenje poslov družbe za
upravljanje, Agencija za trg vrednostnih papirjev (v nadaljnjem besedilu:
Agencija) upošteva zlasti:
1.     
njegove izkušnje na področju finančnih dejavnosti, ki so primerljive
upravljanju premoženja, ali upravljanja družb s tega področja iz naslova
lastništva;
2.     
usposobljenost članov njegovega poslovodstva ter njihove lastnosti in
izkušnje potrebne za vodenje oziroma nadzor nad vodenjem poslov družbe za
upravljanje ali družbe primerljive velikosti in dejavnosti kot družba za
upravljanje oziroma drugih primerljivih poslov in
3.     
prakse upravljanja kvalificiranega imetnika in, če je to primerno,
ostalih družb v skupini.
(4) V primeru, da je bodoči kvalificirani imetnik
nadzorovana finančna družba države članice oziroma nadzorovana finančna družba
tretje države, član njenega nadzornega sveta, poslovodstva ali njen
kvalificirani imetnik, Agencija pridobi mnenje pristojnega organa države
članice ali tretje države glede okoliščin iz prvega do tretjega odstavka tega
člena.
4. člen
(ugled in izkušnje oseb, ki bodo zaradi pridobitve
kvalificiranega deleža imele možnost upravljati družbo za upravljanje ali
drugače vplivati na njeno poslovanje)
(1) Člani poslovodstva, nadzora in člani višjega vodstva
kvalificiranega imetnika, oziroma osebe, ki bodo zaradi pridobitve kvalificiranega
deleža bodočega kvalificiranega imetnika imele možnost upravljati družbo za
upravljanje ali drugače vplivati na njeno poslovanje, morajo imeti ustrezen
ugled, znanje in izkušnje za opravljanje svojih nalog, ki vplivajo na
upravljanje družbe za upravljanje in vodenje poslov družbe za upravljanje.
(2) Pri presoji okoliščin iz prvega odstavka tega člena
se smiselno uporabljajo določbe 3. člena tega sklepa.
5. člen
(finančna trdnost bodočega kvalificiranega imetnika)
(1) Finančni položaj bodočega kvalificiranega imetnika
mora biti tako trden, da ne bo ogroženo poslovanje družbe za upravljanje, v
kateri namerava pridobiti kvalificiran delež.
(2) Šteje se, če se ne dokaže drugače, da je pogoj iz
prvega odstavka tega člena izpolnjen, če:
1.     
je bilo poslovanje bodočega kvalificiranega imetnika v zadnjih treh
poslovnih letih uspešno ter stabilno;
2.     
je mogoče sklepati, da finančni položaj bodočega kvalificiranega
imetnika omogoča izvedbo poslovnega načrta družbe za upravljanje za prihodnja
tri leta, upoštevajoč višino kvalificiranega deleža, ki ga namerava pridobiti v
družbi za upravljanje, ter dejavnost bodočega kvalificiranega imetnika in družb
v skupini, ki ji pripada kvalificirani imetnik.
(3) Pri presoji finančne trdnosti bodočega
kvalificiranega imetnika Agencija ocenjuje zlasti:
1.     
finančno moč bodočega kvalificiranega imetnika;
2.     
vir sredstev za pridobitev kvalificiranega deleža;
3.     
njegovo sposobnost za pridobivanje finančnih sredstev v prihodnje;
4.     
njegov sistem upravljanja;
5.     
preglednost strukture njegovih naložb v lastniške deleže;
6.     
resničnost in poštenost njegovih računovodskih izkazov;
7.     
preglednost in stabilnost njegove lastniške strukture.
6. člen
(vpliv na sposobnost družbe za upravljanje ravnati v skladu s
pravili o upravljanju tveganj ter izpolnjevati zahteve in omejitve, določene v
2. 2. pododdelku ZISDU‑3)
(1) Zaradi pridobitve kvalificiranega deleža bodočega
kvalificiranega imetnika ne sme biti ogrožena sposobnost družbe za upravljanje
izpolnjevati pravil o upravljanju tveganj in izpolnjevati zahteve ter omejitve,
določene v 2.2. pododdelku ZISDU-3.
(2) V zvezi z nameravano pridobitvijo kvalificiranega
deleža Agencija preverja ali obstaja verjetnost, da:
1.     
družba za upravljanje ne bo sposobna izpolnjevati pravil o upravljanju
tveganj oziroma zahtev in omejitev, kot so določene z določbami 2.2. pododdelka
ZISDU-3, tako na posamični podlagi kot na konsolidirani podlagi na ravni
skupine;
2.     
bi bilo v družbi za upravljanje onemogočeno izvajanje učinkovitega
nadzora nad družbo za upravljanje ter učinkovita izmenjava informacij med
pristojnimi nadzornimi organi držav članic ali razmejitve pristojnosti in
odgovornosti za nadzor med njimi.
7. člen
(preprečevanje pranja denarja in financiranja terorizma)
(1) V zvezi z nameravano pridobitvijo kvalificiranega
deleža Agencija ugotavlja ali:
1.     
obstajajo razlogi za sum, da je bilo ali bo v zvezi s pridobitvijo
kvalificiranega deleža storjeno dejanje pranja denarja, kot je opredeljeno v
prvem odstavku 2. člena ZPPDFT ali financiranja terorizma, kot je opredeljeno
drugem odstavku 2. člena ZPPDFT, ali izveden poskus tega dejanja;
2.     
bo ta pridobitev povečala tveganje pranja denarja ali financiranja
terorizma iz prvega odstavka 6. člena ZPPDFT.
(2) Šteje se, če se ne dokaže drugače, da so podani
razlogi za sum glede dejstev oziroma okoliščin iz prvega odstavka tega člena,
če:
1.     
bodoči kvalificirani imetnik ni rezident države članice oziroma rezident
enakovredne tretje države, v kateri veljajo enakovredni standardi glede
preprečevanja pranja denarja in financiranja terorizma kot veljajo v Republiki
Sloveniji; in
2.     
vse finančne transakcije, potrebne za pridobitev kvalificiranega deleža
bodočega kvalificiranega imetnika, ne bodo izvedene med nadzorovanimi
finančnimi družbami držav članic oziroma enakovrednih tretjih držav.
(3) Pri presoji okoliščin iz prvega odstavka tega člena
Agencija ocenjuje zlasti:
1.     
izvor sredstev za financiranje dejavnosti bodočega kvalificiranega
imetnika, vključno s financiranjem pridobitve kvalificiranega deleža;
2.     
način izvedbe finančnih transakcij bodočega kvalificiranega imetnika,
vključno z osebami, ki sodelujejo pri izvedbi finančnih transakcij potrebnih za
pridobitev kvalificiranega deleža v družbi za upravljanje in
3.     
dejanskega lastnika bodočega kvalificiranega imetnika.
8. člen
(načelo sorazmernosti)
Agencija pri presoji primernosti bodočega kvalificiranega
imetnika upošteva načelo sorazmernosti, kar pomeni, da pri presoji
izpolnjevanja meril iz 3. do 7. člena tega sklepa upošteva:
1.     
naravo bodočega kvalificiranega imetnika (fizična ali pravna oseba);
2.     
dejavnost bodočega kvalificiranega imetnika in družb v skupini, ki ji
pripada, ter finančna razmerja med člani skupine;
3.     
velikost deleža, ki ga namerava bodoči kvalificirani imetnik pridobiti;
4.     
vpliv na upravljanje družbe za upravljanje, v kateri namerava pridobiti
kvalificiran delež;
5.     
obstoj dokumentacije in informacij iz preteklih ocen o primernosti
kvalificiranega imetnika;
6.     
morebitna druga dejstva in okoliščine.
9. člen
(smiselna uporaba meril za presojo primernosti bodočega
kvalificiranega imetnika)
Določbe 3. do 8. člena tega sklepa o merilih za presojo primernosti
bodočega kvalificiranega imetnika se smiselno uporabljajo tudi za udeležence
kvalificiranega delničarskega sporazuma ter skupne kvalificirane imetnike.
III. DOKUMENTACIJA, KI JO JE TREBA PRILOŽITI ZAHTEVI ZA
IZDAJO DOVOLJENJA
10. člen
(dokumentacija in informacije)
(1) Bodoči kvalificirani imetnik zahtevi za izdajo
dovoljenja za pridobitev kvalificiranega deleža priloži ustrezno dokumentacijo in
informacije iz priloge 1 tega sklepa.
(2) Ne glede na prvi odstavek tega člena si Agencija po
uradni dolžnosti priskrbi dokumentacijo, o kateri vodi uradno evidenco oziroma
o kateri vodi uradno evidenco kakšen drug državni organ ali nosilec javnega
pooblastila v Republiki Sloveniji. Bodoči kvalificirani imetnik je dolžan
predložiti navedeno dokumentacijo, če izkazuje drugačno stanje, kot je navedeno
v javnih evidencah.
(3) Bodoči kvalificirani imetnik lahko dokumentacijo iz
drugega odstavka tega člena priskrbi tudi sam.
(4) Agencija lahko v skladu s šestim odstavkom 547.a
člena Zakona o trgu finančnih instrumentov (Uradni list RS, 108/2010 –
ZTFI-UPB3 in 78/11, 55/12, 105/12 – ZBan-1J in 63/13-ZS-K) zahteva predložitev
dodatnih informacij ali dokumentov, potrebnih za presojo primernosti bodočega
kvalificiranega imetnika, ne glede na to, ali so navedeni v prilogi 1 k temu
sklepu.
11. člen
(smiselna uporaba določb glede dokumentacije)
(1) Določbe 10. člena tega sklepa o dokumentaciji, ki jo
je treba priložiti zahtevi za izdajo dovoljenja, se smiselno uporabljajo tudi
za udeležence kvalificiranega delničarskega sporazuma ter skupne kvalificirane
imetnike.
(2) Udeleženci kvalificiranega delničarskega sporazuma ali
skupni kvalificirani imetniki predložijo tudi predlog kvalificiranega
delničarskega sporazuma oziroma drug dokument o sporazumno usklajenem delovanju
pri pridobivanju delnic oziroma poslovnih deležev družbe za upravljanje ali
izvrševanju upravljavskih upravičenj iz teh delnic oziroma deležev.
IV. OBVEŠČANJE AGENCIJE
12. člen
(pošiljanje obvestil)
(1) Če namerava kvalificirani imetnik, ki je pridobil
dovoljenje za pridobitev kvalificiranega deleža, odtujiti delnice oziroma
poslovni delež tako, da bi se zaradi tega njegov delež zmanjšal pod spodnjo
mejo razpona, za katerega velja dovoljenje, mora najmanj en delovni dan pred
nameravano odtujitvijo delnic o tem pisno obvestiti Agencijo. V pisnem
obvestilu navede tudi velikost predvidene spremembe deleža.
(2) Kvalificirani imetnik Agencijo nemudoma pisno
obvesti o vsaki združitvi ali delitvi, pri kateri je udeležen, in o spremembi
pravnoorganizacijske oblike. Pisnemu obvestilu mora priložiti izpisek iz
registra oziroma drugega ustreznega javnega registra.
(3) Finančni holding, mešani finančni holding in mešani
poslovni holding, ki ima v skladu z dovoljenjem za pridobitev kvalificiranega
deleža položaj družbi za upravljanje nadrejene družbe, Agencijo pisno obvesti v
roku petih delovnih dni o vsaki spremembi članov poslovodstva.
V. KONČNI DOLOČBI
13. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
imetnikih kvalificiranih deležev družb za upravljanje (Uradni list RS, št.
33/12 in 31/15 – ZISDU-3).
14. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-48/2015-3
Ljubljana, dne 16. decembra 2015
EVA 2015-1611-0149
Predsednik sveta
Agencije za trg vrednostnih papirjev
mag. Miloš Čas l.r.

Priloga 1: Seznam
dokumentacije in informacij
Priloga 2:
Vprašalnik k zahtevi za izdajo dovoljenja za kvalificirani delež