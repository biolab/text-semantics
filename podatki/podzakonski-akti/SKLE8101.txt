I. SPLOŠNE DOLOČBE
1. člen
(1) Ta sklep določa vrste in sheme
računovodskih izkazov in konsolidiranih računovodskih izkazov zavarovalnic ter
zavarovalnih in pozavarovalnih pool‑ov (v nadaljevanju: zavarovalnica),
podrobnejšo vsebino letnega poročila in konsolidiranega letnega poročila
zavarovalnic ter način in roke poročanja. Določila tega sklepa se smiselno
uporabljajo tudi za pokojninske družbe, ustanovljene po zakonu, ki ureja pokojninsko
in invalidsko zavarovanje in za Slovensko zavarovalno združenje v delu, ki se
nanaša na poslovanje škodnega sklada in odškodninskega urada.
(2) Ta sklep določa tudi vrste in
sheme računovodskih izkazov zavarovalnic za namene poročanja Agenciji za zavarovalni
nadzor (v nadaljevanju Agencija) ter način in roke poročanja.
2. člen
(1) Letno oziroma konsolidirano letno
poročilo zavarovalnice obsega računovodsko poročilo in poslovno poročilo.
Vsebovati mora podatke in pojasnila v obsegu, ki je predpisan z zakonom, ki
ureja poslovanje gospodarskih družb ter z mednarodnimi standardi računovodskega poročanja, ki jih
sprejme Evropska komisija z uredbo, in tem sklepom.
(2) V uvodna poglavja revidiranega
letnega oziroma konsolidiranega letnega poročila mora zavarovalnica vključiti
mnenje pristojnega organa zavarovalnice glede letnega poročila.
(3) Letno poročilo oziroma
konsolidirano letno poročilo zavarovalnice morajo s podpisom potrditi vsi člani
uprave oziroma upravnega odbora.
II. RAČUNOVODSKO POROČILO
3. člen
(1) Računovodsko poročilo obsega
računovodske izkaze in pojasnila k računovodskim izkazom.
1. Vrste in sheme računovodskih izkazov
4. člen
(1) Letne računovodske izkaze
zavarovalnic, ki so vključeni v računovodsko poročilo sestavljajo:
1.1.    bilanca stanja,
1.2.    izkaz poslovnega
izida,
1.3.    izkaz
vseobsegajočega donosa,
1.4.    izkaz denarnih
tokov,
1.5.    izkaz sprememb
lastniškega kapitala.
Računovodski izkazi
morajo biti izdelani po predpisanih shemah iz Priloge 1 tega sklepa.
(2) Zavarovalnice vsako trimesečje
sestavljajo računovodske izkaze, ki za namene poročanja Agenciji, obsegajo:
2.1  bilanco
stanja in
2.2  izkaz
celotnega vseobsegajočega donosa, 
ki morata biti izdelana po predpisanih shemah
iz Priloge 2 tega sklepa.
(3) Priloga letnega poročila
zavarovalnic so tudi računovodski izkazi za zadnje obračunsko obdobje iz
Priloge 2. Revidiranemu letnemu poročilu zavarovalnice priložijo tudi predlog
uporabe bilančnega dobička oziroma obravnavanja bilančne izgube.
2. Sestavljanje računovodskih izkazov
2. 1. Sestavljanje letnih
računovodskih izkazov
5. člen
(Bilanca stanja)
(1) Zavarovalnica sestavi
bilanco stanja na podlagi podatkov iz knjigovodskega stanja računov,
predpisanih s kontnim okvirom za zavarovalnice. Bilanca stanja prikazuje stanje
sredstev ter stanje kapitala in obveznosti.
(2) Postavke v bilanci stanja se
izkazujejo ločeno za premoženjska, življenjska in dopolnilna zdravstvena
zavarovanja ter skupno za zavarovalnico kot celoto. Znotraj navedene razdelitve
se ločeno prikažejo podatki tekočega poslovnega leta ter podatki predhodnega
poslovnega leta.
6. člen
(Izkaz poslovnega izida)
(1) Zavarovalnica sestavi izkaz
poslovnega izida na podlagi knjigovodskih podatkov o prihodkih in odhodkih v
obdobju, za katerega se sestavljajo računovodski izkazi. Izkaz poslovnega izida
prikazuje prihodke, odhodke in poslovni izid v poslovnem letu.
(2) Postavke v izkazu poslovnega izida
se izkazujejo ločeno za premoženjska, življenjska in dopolnilna zdravstvena
zavarovanja ter skupno za zavarovalnico kot celoto. Znotraj navedene razdelitve
se ločeno prikažejo podatki tekočega poslovnega leta ter podatki predhodnega
poslovnega leta.
7. člen
(Izkaz vseobsegajočega donosa)
(1) V izkazu vseobsegajočega
donosa zavarovalnica prikaže čisti dobiček/izgubo obdobja ter postavke drugega
vseobsegajočega donosa v obdobju, ki morajo biti ločene na: 
a) 
postavke, ki pozneje ne bodo prerazvrščene v
poslovni izid in 
b) 
postavke, ki bodo pozneje lahko prerazvrščene v
poslovni izid.
(2) Zavarovalnica sestavi izkaz
vseobsegajočega donosa ločeno za premoženjska, življenjska in dopolnilna zdravstvena
zavarovanja ter skupno za zavarovalnico kot celoto. Znotraj navedene razdelitve
se ločeno prikažejo podatki tekočega poslovnega leta ter podatki predhodnega
poslovnega leta.
8. člen
(Izkaz denarnih tokov)
(1) Zavarovalnica sestavi izkaz
denarnih tokov po posredni metodi.
(2) Izkaz denarnih tokov je
računovodski izkaz, v katerem so prikazane spremembe stanja denarnih sredstev
in njihovih ustreznikov za poslovno leto ali medletna obdobja, za katera se
sestavlja.
(3) Podatki v izkazu denarnih tokov se
zaradi primerjave prikazujejo v dveh stolpcih, pri čemer se v prvem stolpcu
izkažejo uresničeni podatki v obravnavanem obračunskem obdobju, v drugem
stolpcu uresničeni podatki v prejšnjem obračunskem obdobju.
9. člen
(Izkaz sprememb lastniškega kapitala)
Zavarovalnica sestavi izkaz sprememb
lastniškega kapitala v obliki sestavljene razpredelnice, v katero vnese stanja
posameznih sestavin kapitala predhodnega poslovnega leta, zneske sprememb
posameznih sestavin kapitala v obračunskem obdobju, vključno z uporabo čistega
dobička in pokrivanjem izgube v obračunskem obdobju, in stanja posameznih
sestavin kapitala na koncu obračunskega obdobja.
10. člen
(Splošne določbe)
(1) V računovodskih izkazih se
v stolpce za zneske predhodnega leta vnašajo podatki iz revidiranih računovodskih
izkazov. Denarni zneski se v računovodskih izkazih izkazujejo zaokroženi na en
euro.
(2) Kadar zavarovalnica uporabi
računovodsko usmeritev za nazaj, oziroma preračuna ali prerazvrsti posamezne
postavke v računovodskih izkazih, ustrezno prilagodi tudi zneske prejšnjega
leta, oziroma zgodnejših let na način, da so primerljivi z zneski obravnavanega
obdobja. V tem primeru za stolpcem prejšnjega leta, oziroma zgodnejšega leta,
doda tudi stolpec za začetek prvega primerjalnega obdobja, na katerega se
zadevna sprememba nanaša ter v pojasnilih k izkazu doda ustrezno obrazložitev.
(3) Zavarovalnica v računovodskih izkazih
prikaže dodatno vrstično postavko, naslov in vmesen seštevek, če je takšna
predstavitev koristna za razumevanje računovodskih izkazov.
(4) Zavarovalnica lahko v
računovodskih izkazih za stolpcem znesek prejšnjega leta doda stolpce za
zgodnejša poslovna leta in v pojasnilih k računovodskim izkazom tudi pojasnila
za ta primerjalna obdobja.
(5) Zavarovalnica se mora pri vsaki
postavki v izkazu bilance stanja, izkazu poslovnega izida, izkazu vseobsegajočega
donosa ter izkazu sprememb lastniškega kapitala sklicevati na ustrezno
informacijo v pojasnilih. V izkazu denarnih tokov se zavarovalnica, le pri
pomembnejših postavkah, sklicuje na ustrezno informacijo v pojasnilih.
(6) Zavarovalnici v računovodskih
izkazih ni potrebno prikazati postavk, katerih znesek je enak nič, razen če je
to potrebno zaradi primerjave z zneskom teh postavk v prejšnjem poslovnem letu.
2. 2. Sestavljanje računovodskih
izkazov za poročanje Agenciji
11. člen
(Bilanca stanja)
(1) Zavarovalnica vsako
trimesečje sestavi bilanco stanja, po shemah iz Priloge 2, v skladu s 5. členom
in prvim in drugim odstavkom 10. člena tega sklepa ter v skladu s Sklepom o
podrobnejšem načinu vrednotenja knjigovodskih postavk in sestavljanju
računovodskih izkazov (Uradni list RS, št. 95/02 in naslednji).
(2) Postavke bilance stanja se
izkazujejo v treh stolpcih, pri čemer se v prvem stolpcu izkažejo podatki na
zadnji dan obdobja za katerega se sestavljajo računovodski izkazi, v drugem
stolpcu podatki na zadnji dan prejšnjega poslovnega leta, v tretjem stolpcu pa
indeks rasti.
12. člen
(Izkaz celotnega vseobsegajočega donosa)
(1) Zavarovalnica vsako
trimesečje sestavi izkaz celotnega vseobsegajočega donosa po shemah iz Priloge
2, na podlagi knjigovodskih podatkov o prihodkih in odhodkih v obdobju za
katerega se sestavljajo računovodski izkazi, ter v skladu s Sklepom o
podrobnejšem načinu vrednotenja knjigovodskih postavk in sestavljanju
računovodskih izkazov. Postavke izkaza celotnega vseobsegajočega donosa v trimesečnih
računovodskih izkazih se izkazujejo v treh stolpcih, pri čemer se v prvem
stolpcu izkažejo podatki obdobja, za katerega se sestavljajo, v drugem stolpcu
podatki istega obdobja v predhodnem letu, v tretjem stolpcu pa indeks rasti.
(2) Pri sestavitvi izkaza celotnega
vseobsegajočega donosa zavarovalnica upošteva določbe prvega in drugega
odstavka 10. člena tega sklepa.
(3) Zavarovalnica prenese donos naložb
(prihodki od naložb zmanjšani za odhodke od naložb), v višini, ki ne pripada
zavarovalno‑tehničnim rezervacijam življenjskih zavarovanj (donos naložb,
ugotovljen v izkazu izida iz življenjskih zavarovanj, zmanjšan za seštevek
donosov naložb kritnih skladov, ki jih oblikuje v skladu s 1. do 5. točko
drugega odstavka 127. člena ZZavar in kritnih skladov po pokojninskih načrtih)
iz izkaza izida iz življenjskih zavarovanj v izračun čistega izida
zavarovalnice.
(4) Zavarovalnica prenese donos
naložb, ki pripada zavarovalno‑tehničnim rezervacijam premoženjskih zavarovanj,
razen zdravstvenih zavarovanj, iz izračuna čistega izida zavarovalnice v izkaz
izida iz premoženjskih zavarovanj, razen zdravstvenih zavarovanj.
13. člen
(Statusne spremembe)
Zavarovalnica, ki zaradi združitve ali
delitve preneha obstajati med letom, za potrebe Agencije sestavi bilanco stanja
in izkaz celotnega vseobsegajočega donosa po stanju na dan pred vpisom
združitve oziroma delitve v register. Zavarovalnica predloži računovodska
izkaza Agenciji, najpozneje v roku dveh mesecev po vpisu združitve oziroma delitve
v register.
3. Pojasnila k računovodskim izkazom
14. člen
(Splošno)
(1) Zavarovalnica mora v
pojasnilih k letnim računovodskim izkazom razkriti uporabljene temeljne
računovodske usmeritve, pojasniti posamezne rešitve in uporabljene metode
vrednotenja postavk v računovodskih izkazih, morebitne spremembe računovodskih
usmeritev in vrednotenja z oceno vpliva na sredstva, obveznosti do virov
sredstev, poslovni izid in finančni položaj zavarovalnice, pomembnejše dogodke
po datumu bilance stanja, ki vplivajo na izdelane računovodske izkaze ter
davčne obveznosti zavarovalnice.
(2) Zavarovalnica mora v pojasnilih k
letnim računovodskim izkazom zagotoviti vse informacije, ki jih predpisuje
zakon o gospodarskih družbah ter vsa razkritja, ki jih za posamezne postavke
računovodskih izkazov kot potrebna razkritja navajajo mednarodni standardi
računovodskega poročanja, Direktiva Sveta z dne 19. 12. 1991 o letnih računovodskih
izkazih in konsolidiranih računovodskih izkazih zavarovalnic (91/674/EGS) (v
nadaljevanju: direktiva) in ta sklep.
(3) Zavarovalnica mora v pojasnilih k
letnim računovodskim izkazom razkriti: 
1.    
nazive in matične številke oblikovanih kritnih skladov ter druge
podatke, ki so pomembni za razumevanje računovodskih izkazov zavarovalnice, 
2.    
podatke o drugih skladih oziroma sredstvih, ki jih ima v upravljanju.
15. člen
(Pojasnila k bilanci stanja)
Zavarovalnica v pojasnilih k posameznim
postavkam bilance stanja prikaže vsa razkritja, ki so opredeljena v zakonu o
gospodarskih družbah, mednarodnih standardih računovodskega poročanja in
direktivi, poleg teh pa razkrije še:
1.    
delež dolgoročnih finančnih naložb, ki pri izdajatelju predstavljajo
podrejene instrumente;
2.    
celotne dolgove družbe, pokrite z vrednostnimi papirji, ki jih je družba
položila kot jamstvo, z navedbo narave in oblike vrednostnega papirja; ti
podatki se morajo razkriti ločeno za vsako postavko dolgov;
3.    
podatke o podrejenih obveznostih, in sicer za vsako novo zadolžitev
znesek zadolžitve, valuto, v kateri je obveznost nominirana, obrestno mero,
datum zapadlosti, pogoje podrejenosti ter obstoj kakršnihkoli določb za
konverzijo podrejene obveznosti v kapital ali v kakšno drugo obveznost;
4.    
rezervacije za že nastale, a še ne prijavljene škode, ki so vključene v
škodnih rezervacijah;
5.    
podatke o kosmati matematični rezervaciji in podatke o pozavarovalnem
delu matematične rezervacije za vsak kritni sklad;
6.    
prikaz sredstev in obveznosti za vsak kritni sklad, izdelan po
predpisani shemi, ki je priloga tega sklepa (Priloga 2: Prikaz sredstev in
obveznosti kritnega sklada);
7.    
terjatve iz naslova upravljanja vzajemnega pokojninskega sklada in
obveznosti za plačilo razlike do zajamčenega donosa vzajemnega pokojninskega
sklada.
16. člen
(Pojasnila k izkazu poslovnega izida in
izkazu vseobsegajočega donosa)
Zavarovalnica v pojasnilih k posameznim
postavkam izkaza poslovnega izida in izkaza vseobsegajočega donosa prikaže vsa
razkritja, ki so opredeljena v zakonu, ki ureja poslovanje gospodarskih družb
in mednarodnih standardih računovodskega poročanja, poleg tega pa razkrije
tudi:
1.    
prihodke in odhodke ter finančni rezultat poslovnih enot v tujini;
2.    
izkaz izida kritnega sklada za vsak kritni sklad, izdelan po predpisanih
shemah, ki so priloga tega sklepa (Priloga 2: Izkazi izida kritnih skladov);
3.    
prihodke in odhodke iz naslova upravljanja vzajemnih pokojninskih
skladov, ki jih je zavarovalnica prikazala v izračunu čistega izida
zavarovalnice.
17. člen
(Pojasnila k izkazu celotnega
vseobsegajočega donosa)
Zavarovalnica v pojasnilih k posameznim
postavkam izkaza celotnega vseobsegajočega donosa (točka 2.2. Priloge 2)
prikaže vsa razkritja, ki so opredeljena v direktivi, poleg tega pa razkrije
tudi naslednje:
1.    
v primeru, ko zavarovalnica, ki opravlja zavarovalne posle sklepanja in
izvrševanja pogodb o premoženjskem in življenjskem pozavarovanju (v
nadaljevanju: pozavarovalnica), za izkazovanje celotnega poslovanja uporablja
izkaz izida iz premoženjskih zavarovanj, razen zdravstvenih zavarovanj, prikaže
kosmate obračunane premije razvrščene na zavarovalne posle premoženjskih
zavarovanj in zavarovalne posle življenjskih zavarovanj;
2.    
osnove za prenos razporejenih donosov naložb, ki jih zavarovalnica
prenaša med zavarovalno‑tehničnim delom izida in izračunom čistega izida
zavarovalnice; ločeno prikaže prihodke in odhodke iz naložb zavarovalno‑tehničnih
rezervacij in iz lastnih virov, posebej za premoženjska zavarovanja, razen
zdravstvenih zavarovanj, za življenjska zavarovanja in za zdravstvena
zavarovanja, kot je razvidno iz priloženega izkaza iz točke 2.2. Priloge 2,
razčlenjeno kot v B) II. in IX. oziroma D) IV. in VII.
18. člen
(Pojasnila k trimesečnim računovodskim
izkazom)
(1) Zavarovalnica v pojasnilih
k trimesečnim računovodskim izkazom prikaže prikaz sredstev in obveznosti
kritnih skladov ter izkaz izida kritnih skladov.
(2) Zavarovalnica k računovodskim
izkazom drugega trimesečja (polletni računovodski izkaz) dodatno priloži tudi
pojasnila predpisana z mednarodnim računovodskim standardom 34 (MRS 34).
III. POSLOVNO POROČILO ZAVAROVALNICE
1. Vsebina poslovnega poročila
zavarovalnice
19. člen
(1) Poslovno poročilo mora vsebovati
uravnoteženo in celovito analizo razvoja in izidov poslovanja zavarovalnice ter
njenega finančnega položaja, ki ustreza obsegu in kompleksnosti njenega
poslovanja.
(2) Poslovno poročilo zavarovalnice
mora vsebovati poročilo o poslovanju zavarovalnice za poslovno leto ter izbrane
računovodske in finančne kazalnike poslovanja.
2. Poročilo o poslovanju zavarovalnice
za poslovno leto
20. člen
(1) Poročilo o poslovanju
zavarovalnice obsega najmanj opis splošnega gospodarskega okolja, poslovne
usmeritve, pregled poslovanja, finančni rezultat, finančni položaj, opis
glavnih tveganj in negotovosti, s katerimi se zavarovalnica sooča, podatke o
delniškem kapitalu in delničarjih oziroma kapitalu in številu članov družbe za
vzajemno zavarovanje, opis dosedanjega razvoja in pričakovani razvoj zavarovalnice,
druge podatke, ki so pomembni za delovanje pravne osebe in vse podatke oziroma
opis vseh pomembnejših dogodkov, ki so nastopili po koncu poslovnega leta.
(2) Zavarovalnica v opisu splošnega
gospodarskega okolja oriše glavne dejavnike, ki so posredno ali neposredno
vplivali na uspešnost poslovanja. Če zavarovalnica posluje v pomembnejšem
obsegu tudi v državah članicah in tretjih državah, mora predstaviti tudi značilnosti
gospodarskih gibanj v teh državah in vpliv le‑teh na njene posle.
(3) V okviru poslovnih usmeritev
zavarovalnica predstavi dolgoročne cilje poslovne politike in navede načrtovane
aktivnosti za doseganje le‑teh v naslednjem letu. Zavarovalnica navede, v
kolikšni meri so se predvidevanja v poslovnem letu uresničila.
(4) V pregledu poslovanja
zavarovalnica podrobno oriše posamezne zavarovalne vrste ter navede število
zavarovancev in število sklenjenih zavarovanj v okviru zavarovalne vrste.
(5) V predstavitvi finančnega
rezultata zavarovalnica razčleni prihodke in odhodke poslovnega leta po
zavarovalnih vrstah.
(6) Zavarovalnica prikaže finančni
položaj s strukturo aktive in pasive bilance stanja po posameznih vrstah sredstev
oziroma kapitala in obveznosti ter pojasni spremembe posameznih postavk v
primerjavi s predhodnim letom. Zavarovalnica pojasni tudi vse pomembnejše
zunajbilančne postavke in možne (potencialne) obveznosti.
(7) V opisu glavnih tveganj in
negotovosti, s katerimi se sooča, zavarovalnica prikaže izpostavljenost najmanj
tržnim, kreditnim, likvidnostnim in operativnim tveganjem, ostalim tveganjem
pa, če je to pomembno za presojo premoženja in obveznosti zavarovalnice,
njenega finančnega položaja ter poslovnega izida. Poleg tega zavarovalnica v
navedenem opisu prikaže tudi ukrepe in cilje na področju upravljanja z
navedenimi tveganji.
(8) Zavarovalnica, ki je organizirana
kot delniška družba, prikaže podatke o glavnih delničarjih, njihovem deležu in
številu izdanih delnic, družba za vzajemno zavarovanje pa prikaže število
zavarovalnih pogodb, ki jih imajo člani z družbo.
(9) Nadalje zavarovalnica v poročilu o
poslovanju opiše dosedanji razvoj in pričakovani razvoj zavarovalnice, v okviru
katerega prikaže tudi aktivnosti zavarovalnice na področju raziskav in podatke
o investicijskih vlaganjih.
(10) Zavarovalnica v poročilu o
poslovanju prikaže tudi druge podatke, ki so pomembni za delovanje pravne
osebe, kot so organizacijska shema, podatki o poslovni mreži, shematičen prikaz
poslovne mreže, aktivnosti podružnic zavarovalnice v državah članicah in
tretjih državah, podatki o zaposlenih in izobrazbeni strukturi, podatki o
članih uprave in članih nadzornega sveta, podatki o informacijski podpori,
informacije povezane z varstvom okolja, predloži izjavo o skladnosti s kodeksom
upravljanja ter druge podatke, za katere ocenjuje, da prispevajo k boljši
predstavitvi.
(11) Zavarovalnica v poročilu o
poslovanju prikaže tudi vse pomembnejše dogodke, ki so nastopili po koncu poslovnega
leta.
(12) Zavarovalnica poslovnemu poročilu
predloži tudi poročilo o razmerjih z obvladujočo družbo.
(13) Poslovno poročilo zavarovalnice,
katere vrednostni papirji so uvrščeni na organizirani trg, mora vsebovati
izjavo o upravljanju družbe z vsemi, z zakonom o gospodarskih družbah
predpisanimi podatki.
3. Izbrani računovodski in finančni
kazalniki poslovanja
21. člen
(1) Zavarovalnica prikaže
najmanj naslednje kazalnike poslovanja:
-      
rast kosmate obračunane premije (indeks),
-      
čista obračunana zavarovalna premija v % od kosmate obračunane
zavarovalne premije,
-      
gibanje kosmatih obračunanih odškodnin (indeks),
-      
povprečna odškodnina,
-      
škodni rezultat,
-      
stroški poslovanja v % od kosmate obračunane zavarovalne premije,
-      
stroški pridobivanja zavarovanj v % od kosmate obračunane zavarovalne
premije,
-      
učinki naložb v % od povprečnega stanja naložb (iz stanja na začetku in
koncu leta),
-      
čiste škodne rezervacije v % od čistih prihodkov od zavarovalnih premij,
-      
kosmati dobiček oziroma izguba tekočega leta v % od čiste obračunane
premije,
-      
kosmati dobiček oziroma izguba tekočega leta v % od povprečnega
kapitala,
-      
kosmati dobiček oziroma izguba tekočega leta v % od povprečne aktive,
-      
kosmati dobiček oziroma izguba tekočega leta na delnico,
-      
čisti dobiček oziroma izguba v % od povprečnega kapitala,
-      
razpoložljivi kapital zavarovalnice v % od čiste zavarovalne premije,
-      
razpoložljivi kapital zavarovalnice v % od minimalnega kapitala,
-      
razpoložljivi kapital zavarovalnice v % od zavarovalno‑tehničnih
rezervacij,
-      
razpoložljivi kapital zavarovalnice v % od terjatev iz pozavarovanja in
zavarovalno‑tehničnih rezervacij, ki odpadejo na pozavarovatelje,
-      
čista obračunana zavarovalna premija glede na povprečno stanje kapitala
in zavarovalno‑tehničnih rezervacij,
-      
čista obračunana zavarovalna premija glede na povprečno stanje kapitala,
-      
povprečno stanje čistih zavarovalno‑tehničnih rezervacij glede na čiste
prihodke od zavarovalnih premij,
-      
kapital glede na čisto prenosno premijo,
-      
kapital glede na obveznosti do virov sredstev,
-      
čiste zavarovalno‑tehnične rezervacije glede na obveznosti do virov
sredstev,
-      
čiste matematične rezervacije glede na čiste zavarovalno‑tehnične
rezervacije,
-      
kosmata obračunana zavarovalna premija glede na število redno
zaposlenih.
(2) V poslovnem poročilu se prikažejo
kazalniki za zadnje zaključeno poslovno leto in predhodno poslovno leto.
(3) Izračun kazalnikov je sestavni del
tega sklepa (Priloga 3). Agencija z navodili predpiše enotno metodologijo za
izračun kazalnikov.
IV. KONSOLIDIRANO LETNO POROČILO
1. Konsolidirano letno poročilo
22. člen
(1) Konsolidirano letno poročilo je
sestavljeno iz konsolidiranega računovodskega poročila in konsolidiranega poslovnega
poročila družb, ki so vključene v konsolidacijo.
(2) Za pripravo konsolidiranega
letnega poročila je zadolžena zavarovalnica, ki je nadrejena družba eni ali več
družbam (v nadaljevanju: nadrejena zavarovalnica).
2. Konsolidirano računovodsko poročilo
23. člen
(1) Konsolidirano računovodsko
poročilo sestoji iz konsolidiranih računovodskih izkazov, sestavljenih po
predpisanih shemah, ki so priloga k temu sklepu in so njegov sestavni del
(Priloga 1) in priloge s pojasnili h konsolidiranim računovodskim izkazom.
Zavarovalnica v bilanci stanja doda vrstici, v katerih prikaže podatek o
kapitalu lastnikov obvladujoče družbe ter manjšinskih deležih v okviru lastniškega
kapitala. V izkazu poslovnega izida zavarovalnica doda vrstici, v katerih
razkrije podatek o poslovnem izidu obravnavanega obdobja, ki se nanaša na
manjšinski delež oziroma na lastnike obvladujoče družbe. V izkazu
vseobsegajočega donosa zavarovalnica doda vrstice, v katerih razkrije čiste
dobičke/izgube, ki izhajajo iz pretvorbe računovodskih izkazov družb v tujini
(kot tudi prilagoditev te sestavine zaradi prerazvrstitve) ter podatek o
vseobsegajočem donosu poslovnega leta, ki se nanaša na manjšinski delež oziroma
na lastnike obvladujoče družbe. V izkazu sprememb lastniškega kapitala
zavarovalnica doda stolpec za rezerve iz naslova prevedbe računovodskih izkazov
družb v tujini, stolpec za namen razkritja kapitala lastnikov obvladujoče
družbe, stolpec za namen razkritja kapitala lastnikov manjšinskega deleža, ter
vrstico za namen razkritja spremembe deležev v lastniškem kapitalu odvisnih
podjetjih, ki ne povzročijo izgube obvladovanja.
(2) Pri sestavljanju konsolidiranih
računovodskih izkazov nadrejena zavarovalnica upošteva določbe zakona, ki ureja
poslovanje gospodarskih družb, določila mednarodnih standardov računovodskega
poročanja in tega sklepa.
(3) Nadrejena zavarovalnica je dolžna
poskrbeti, da vse zavarovalnice in druge družbe v skupini uporabljajo enotne
računovodske usmeritve za podobne poslovne dogodke, enake metode vrednotenja
postavk, in da so postavke v ločenih računovodskih izkazih vseh zavarovalnic in
drugih družb v skupini enako formalno predstavljene, oziroma da v nasprotnem
primeru odvisne in pridružene zavarovalnice in druge družbe v skupini,
sestavijo posebne računovodske izkaze za potrebe uskupinjenja, ki se
razlikujejo od njihovih uradnih računovodskih izkazov.
(4) Priloga konsolidiranemu
računovodskemu poročilu so tudi konsolidirani računovodski izkazi zavarovalnic
iz točke 2.1. in 2.2. Priloge 2.
3. Priloga s pojasnili h konsolidiranim
računovodskim izkazom
24. člen
(1) Zavarovalnica v pojasnilih h
konsolidiranim računovodskim izkazom razkrije pomembnejše računovodske smernice,
na katerih so zasnovani računovodski izkazi skupine.
(2) Zavarovalnica v pojasnilih h
konsolidiranim računovodskim izkazom zagotovi dodatna pojasnila za vse postavke
v konsolidiranih računovodskih izkazih. Za vsebino in obseg pojasnil se
smiselno uporabljajo določbe iz 3. točke II. poglavja tega sklepa. Poleg
pojasnil, ki so zahtevana v 3. točki II. poglavja tega sklepa, zavarovalnice
navedejo še naslednje:
1.    
podatke o nazivu in sedežu zavarovalnice in družb, ki so vključene v
konsolidacijo, deležih v kapitalu zavarovalnice in družb ter nominalnih zneskih
kapitalskih deležev v zavarovalnicah in družbah, vključenih v konsolidiranje;
2.    
podatke o nazivu in sedežu družb, ki niso vključene v konsolidiranje in
deležih v kapitalu ter nominalnih zneskih kapitalskih deležev v teh družbah z
utemeljitvijo, zakaj niso vključene v konsolidiranje;
3.    
celotni znesek, ki je v konsolidirani bilanci stanja prikazan kot dolg,
pokrit z vrednostnimi papirji, ki so jih družbe položile kot jamstvo, vključene
v konsolidacijo, z navedbo narave in oblike vrednostnega papirja;
4.    
celotni znesek vseh finančnih obveznosti, ki niso vključene v
konsolidirano bilanco stanja, tako da so podatki v pomoč pri ocenjevanju
finančnega stanja družb, vključenih v konsolidacijo;
5.    
podatke o zneskih izplačil, ki so bila med poslovnim letom odobrena
članom uprave ali nadzornih svetov nadrejene zavarovalnice za opravljanje
njihovih nalog v nadrejeni zavarovalnici in podrejenih družbah;
6.    
povprečno število zaposlenih v poslovnem letu ter število zaposlenih na
zadnji dan leta, glede na stopnjo izobrazbe, v družbah, vključenih v
konsolidacijo.
4. Konsolidirano poslovno poročilo
25. člen
(1) Konsolidirano poslovno poročilo
mora vsebovati vsaj pošten pregled razvoja in poslovne usmeritve družb, vključenih
v konsolidacijo ter predstavitev poslovanja skupine in njenega položaja, z
opisom temeljnih tveganj in negotovosti, ki jim je skupina izpostavljena.
Kolikor je potrebno za razumevanje takega razvoja, uspešnosti ali položaja,
analiza vključuje tako finančne, in kjer je to ustrezno, nefinančne kazalnike
uspešnosti.
(2) V okviru navedenega mora nadrejena
zavarovalnica predstaviti tudi osnovne podatke o družbah v skupini. Podatki o
družbah v skupini morajo obsegati shematski prikaz, naziv družbe, vrsto
dejavnosti, delež v kapitalu, delež glasovalnih pravic, nominalno vrednost
kapitalskega deleža po stanju na zadnji dan poslovnega leta ter organe
upravljanja.
V. ROKI IN NAČIN POROČANJA
26. člen
(1) Nerevidirano letno poročilo za
poslovno leto v obsegu, predpisanem s tem sklepom, razen prikaza uporabe
bilančnega dobička ali bilančne izgube in izbranih kazalcev poslovanja iz 20.
člena tega sklepa, predložijo zavarovalnice najkasneje v treh mesecih po
preteku koledarskega leta, pozavarovalnice pa v štirih mesecih po preteku
koledarskega leta.
(2) Izbrane kazalnike poslovanja iz
20. člena tega sklepa predložijo zavarovalnice in pozavarovalnice v okviru
revidiranega letnega poročila v roku, določenem s 167. členom ZZavar. Prikaz
uporabe bilančnega dobička oziroma obravnavanja bilančne izgube predložijo
zavarovalnice in pozavarovalnice k revidiranemu letnemu poročilu oziroma v roku
8 dni po sprejemu sklepov na seji skupščine. K revidiranemu letnemu
poročilu in revizijskemu poročilu morajo predložiti mnenje pristojnega organa v
roku osmih dni po prejemu tega mnenja, oziroma zavarovalnice najkasneje v
šestih mesecih, pozavarovalnica in pozavarovalni pool pa najkasneje v sedmih
mesecih po izteku koledarskega leta.
(3) Nadrejena zavarovalnica v skupini
predloži konsolidirane računovodske izkaze in pojasnila h konsolidiranim
računovodskim izkazom z enomesečnim zamikom glede na rok, določen v prvem in
drugem odstavku tega člena.
(4) Zavarovalnice predložijo
trimesečne računovodske izkaze za prvo trimesečje do 31. 5., za polletje do 31.
 8. in za devet mesecev do 30. 11. tekočega leta, pozavarovalnice pa z
enomesečnim zamikom.
(5) Zavarovalnica posreduje Agenciji
računovodske izkaze, izdelane po predpisani shemi:
-      
iz Priloge 2 vsako trimesečje,
-      
iz Priloge 1 v okviru letnega poročila, v elektronski obliki ter
podpisane s strani odgovornih oseb z digitalnim podpisom, overjenim s
kvalificiranim potrdilom, v skladu z zakonom, ki ureja elektronsko poslovanje
in elektronski podpis.
(6) Zavarovalnica mora revidirano letno
oziroma revidirano konsolidirano letno poročilo objaviti na svoji spletni
strani v 15 dneh po tem, ko ga sprejme pristojni organ.

Priloga
1: Letni računovodski izkazi zavarovalnic
Priloga
2: Računovodski izkaz za poročanje Agenciji
Priloga
3: Izračun kazalnikov

Sklep o letnem poročilu in trimesečnih
računovodskih izkazih zavarovalnic – SKL 2009 (Uradni list RS, št. 47/09)
vsebuje naslednje prehodne in končne določbe:
»VI. PREHODNE IN KONČNE DOLOČBE
27. člen
(1) Računovodske izkaze v skladu s tem
sklepom je potrebno prvič izdelati za drugo trimesečje leta 2009 in jih predložiti Agenciji z enomesečnim zamikom, glede na rok predpisan v četrtem odstavku 26.
člena tega sklepa.
(2) Ta sklep začne veljati naslednji
dan po objavi v Uradnem listu Republike Slovenije.
(3) Z dnem začetka veljavnosti tega
sklepa preneha veljati Sklep o letnem poročilu in trimesečnih računovodskih
izkazih zavarovalnic – SKL 2007 (Uradni list RS, št. 111/02, 129/03, 74/04,
139/04, 89/05, 31/06 in 119/07).«.

Popravek Sklepa o letnem poročilu in
trimesečnih računovodskih izkazih zavarovalnic – SKL 2009 (Uradni list RS, št. 57/09) popravlja 27. člen sklepa tako, da
se glasi:
»27. člen
(1) Računovodske izkaze v skladu s tem
sklepom je potrebno prvič izdelati za drugo trimesečje leta 2009 in jih predložiti Agenciji z enomesečnim zamikom, glede na rok predpisan v četrtem odstavku 26.
člena tega sklepa.
(2) Ta sklep začne veljati naslednji
dan po objavi v Uradnem listu Republike Slovenije.
(3) Z dnem začetka veljavnosti tega
sklepa preneha veljati Sklep o letnem poročilu in trimesečnih računovodskih
izkazih zavarovalnic – SKL 2007 (Uradni list RS, št. št. 28/07 in 119/07).«.

Sklep o spremembah in dopolnitvah Sklepa o
letnem poročilu in trimesečnih računovodskih izkazih zavarovalnic – SKL 2009
(Uradni list RS, št. 99/10) vsebuje naslednje prehodne in
končne določbe:
»VI. PREHODNE IN KONČNE DOLOČBE
4. člen
(1) Računovodske izkaze v skladu s tem
sklepom je potrebno prvič izdelati za zadnje trimesečje leta 2010.
(2) Ta sklep začne veljati naslednji
dan po objavi v Uradnem listu Republike Slovenije.«.

Sklep o spremembah in dopolnitvah Sklepa o
letnem poročilu in trimesečnih računovodskih izkazih zavarovalnic – SKL 2009
(Uradni list RS, št. 47/11) vsebuje naslednje prehodne in
končne določbe:
»VI. PREHODNE IN KONČNE DOLOČBE
2. člen
(1) Izkaz izida kritnega sklada iz 1. člena
tega sklepa je potrebno prvič izdelati za drugo trimesečje leta 2011. 
(2) Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah sklepov, ki
jih je izdala Agencija za zavarovalni nadzor, v delih, ki urejajo način
poročanja (Uradni list RS, št. 62/13) vsebuje naslednjo končno določbo:
»Končna določba
10. člen
(začetek
veljavnosti)
Ta sklep začne veljati petnajsti dan po
objavi v Uradnem listu Republike Slovenije.«.

Sklep o letnem poročilu in medletnih
računovodskih izkazih pokojninskega sklada, oblikovanega kot kritni sklad ter
skupine kritnih skladov (Uradni list RS, št. 79/13) v zvezi s prenehanjem uporabe 2.4.d)
točke priloge 2 sklepa določa:
»20. člen
(prehodne
določbe)
(1) Z dnem začetka veljavnosti tega sklepa
se preneha uporabljati točka 2. 4.d) iz Priloge 2 Sklepa o letnem poročilu in
trimesečnih računovodskih izkazih zavarovalnic – SKL 2009 (Uradni list RS, št.
47/09, 99/10, 47/11). Ne glede na navedeno, se točka 2. 4.d) iz Priloge 2, v
predhodnem stavku imenovanega sklepa, uporablja do prvega poročanja po določbah
tega sklepa.
[…]«;
ter vsebuje naslednjo končno določbo:
»21. člen
(začetek
veljavnosti)
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
letnem poročilu in trimesečnih računovodskih izkazih zavarovalnic – SKL 2009
(Uradni list RS, št. 89/14)
vsebuje naslednjo končno določbo:
»12. člen
Računovodske izkaze v skladu s tem sklepom
je treba prvič sestaviti za leto 2014. 
Ta sklep začne veljati petnajsti dan po
objavi v Uradnem listu Republike Slovenije.«.