I. SPLOŠNA DOLOČBA
1. člen
(vsebina)
Ta pravilnik določa podrobnejšo vsebino, obliko in način
priprave regionalnega prostorskega načrta.
II. VSEBINA REGIONALNEGA PROSTORSKEGA NAČRTA
2. člen
(vsebina regionalnega prostorskega načrta)
(1) Z regionalnim prostorskim načrtom se načrtuje eno ali več
prostorskih ureditev regionalnega pomena (v nadaljnjem besedilu: prostorska
ureditev). 
(2) Na podlagi usmeritev iz državnega strateškega
prostorskega načrta in prikaza stanja prostora ter ob upoštevanju prostorskih
ureditev državnega pomena iz državnega prostorskega načrta in usklajenih
razvojnih projektov iz izvedbenega načrta regionalnega razvojnega programa ali
območnega razvojnega programa, regionalni prostorski načrt določa namensko rabo
prostora in prostorske izvedbene pogoje. 
(3) Regionalni prostorski načrt vsebuje: 
1.     
prikaz in opis območja regionalnega prostorskega načrta, 
2.     
prikaz in opis umestitve načrtovane prostorske ureditve v prostor s
prostorskimi izvedbenimi pogoji, 
3.     
prikaz namenske rabe prostora in enot urejanja prostora, 
4.     
program ukrepov za izvajanje regionalnega prostorskega načrta.
3. člen
(območje regionalnega prostorskega načrta)
(1) Območje regionalnega prostorskega načrta obsega območja
posameznih načrtovanih prostorskih ureditev in z njimi prostorsko in
funkcionalno povezanih območij. 
(2) Območje regionalnega prostorskega načrta se določi tako,
da glede na danosti in omejitve v prostoru zajema površine, na katerih so
načrtovane posamezne prostorske ureditve, vključno s površinami, potrebnimi za
njihovo nemoteno rabo, ter površine, na katerih so načrtovane ureditve, ki so
potrebne zaradi prilagoditev obstoječih prostorskih ureditev ali ureditev,
potrebnih le v času gradnje oziroma izvajanja del. 
(3) Meja območja regionalnega prostorskega načrta poteka po
mejah enot urejanja prostora in se določi tako natančno, da jo je možno
določiti v naravi in prikazati v zemljiškem katastru.
4. člen
(umestitev načrtovane prostorske ureditve v prostor)
(1) Umestitev načrtovane prostorske ureditve v prostor se v
regionalnem prostorskem načrtu določi kot situacijski (tlorisni) prikaz
načrtovane razmestitve objektov, površin in drugih posegov v prostor ter
komunalne opreme, druge gospodarske javne infrastrukture in grajenega javnega
dobra s prikazom in opisom njihovih funkcionalnih, tehničnih in oblikovalskih
pogojev in rešitev. 
(2) Načrtovana razmestitev objektov, površin in drugih
posegov zajema tudi obstoječe objekte, površine in omrežja, ki se odstranijo,
rekonstruirajo oziroma se jim z regionalnim prostorskim načrtom spreminja
namembnost. 
(3) Pri prikazu komunalne opreme in druge gospodarske javne
infrastrukture ter grajenega javnega dobra se določi potek nadzemnih in
podzemnih objektov in omrežij, njihovo zmogljivost, horizontalne in vertikalne
odmike med posameznimi vodi in njihova križanja ter prikaže se navezavo na
obstoječe objekte in omrežja. 
(4) Z umestitvijo načrtovanih prostorskih ureditev se
prikažejo in opišejo tudi njihovi vplivi na urbane in krajinske strukture na
širšem območju.
5. člen
(prostorski izvedbeni pogoji)
Prostorski izvedbeni pogoji se v regionalnem prostorskem
načrtu določijo kot funkcionalni, tehnični, oblikovalski in drugi pogoji in
rešitve načrtovanih objektov, površin, omrežij in drugih posegov v prostor, in
sicer kot: 
1.     
podrobni pogoji glede namembnosti posegov v prostor, njihove lege,
velikosti in oblikovanja, 
2.     
merila in pogoji za parcelacijo, 
3.     
pogoji glede priključevanja objektov na gospodarsko javno infrastrukturo
in grajeno javno dobro, 
4.     
pogoji glede celostnega ohranjanja kulturne dediščine, ohranjanja
narave, varstva okolja in naravnih dobrin ter varstva pred naravnimi in drugimi
nesrečami, 
5.     
pogoji glede varovanja zdravja ljudi, 
6.     
drugi pogoji in zahteve za izvajanje regionalnega prostorskega načrta.
6. člen
(pogoji glede namembnosti, lege, velikosti in oblikovanja
posegov v prostor)
(1) S podrobnimi pogoji glede namembnosti posegov v prostor
se določi vrste predvidenih in dopustnih objektov v skladu z enotno
klasifikacijo objektov, vrste predvidenih in dopustnih gradenj, kot jih
določajo predpisi o graditvi objektov, ter druge prostorske ureditve, ki so
predvidene in dopustne na območju regionalnega prostorskega načrta. 
(2) Lega objektov na zemljišču in njihova velikost se lahko
določita v državnem koordinatnem sistemu z natančno lokacijo posameznih
objektov in površin, ki služijo tem objektom, ter javnih in drugih skupnih
površin, lahko pa tudi z odmikom objektov od mej sosednjih zemljišč in
sosednjih objektov ter z regulacijskimi črtami. 
(3) Velikost objektov se določi s prikazom tlorisnih in
višinskih gabaritov posameznih objektov oziroma njihove prostornine, s prikazom
tlorisnih gabaritov površin in drugih posegov v prostor ter s prikazom in
opisom zmogljivosti komunalne opreme in gospodarske javne infrastrukture ter
javnega dobra. 
(4) S pogoji glede oblikovanja objektov se prikaže rešitve in
opiše oblikovanje zunanje podobe objektov in njihove okolice ter oblikovanje
javnih in drugih skupnih površin. 
(5) V regionalnem prostorskem načrtu se določijo tudi pogoji
glede namembnosti, lege, velikosti in oblikovanja enostavnih objektov.
7. člen
(merila in pogoji za parcelacijo)
(1) Z merili in pogoji za parcelacijo se določita velikost in
oblika parcel. 
(2) Velikost in oblika parcel se v skladu s pravilnikom, ki
ureja vsebino, obliko in način priprave občinskega prostorskega načrta, lahko
določi: 
1.     
z načrtom parcelacije, ki vsebuje načrt parcel s tehničnimi elementi, ki
omogočajo prenos novih mej parcel in objektov v naravo v skladu s predpisi, ki
urejajo evidentiranje nepremičnin ali 
2.     
z merili za določitev parcel in grafičnim prikazom teh meril.
8. člen
(pogoji glede priključevanja objektov na gospodarsko javno
infrastrukturo in grajeno javno dobro)
(1) Pogoji glede priključevanja objektov na gospodarsko javno
infrastrukturo se določijo kot rešitve oziroma pogoji in usmeritve glede
priključevanja načrtovanih objektov na obstoječo oziroma načrtovano vodovodno,
kanalizacijsko, energetsko, prometno in drugo komunalno opremo in gospodarsko
javno infrastrukturo ter grajeno javno dobro. 
(2) V pogojih iz prejšnjega odstavka se določi tudi, na
katera omrežja in objekte gospodarske javne infrastrukture se morajo posamezni
objekti oziroma površine obvezno priključiti. 
(3) Pogoji glede priključevanja objektov na gospodarsko javno
infrastrukturo se nanašajo na: 
1.     
potek in zmogljivost novih oziroma prenovljenih priključkov; 
2.     
horizontalne in vertikalne odmike med posameznimi vodi ter njihova
križanja; 
3.     
tehnične usmeritve za projektiranje priključkov.
9. člen
(pogoji celostnega ohranjanja kulturne dediščine, ohranjanja
narave, varstva okolja in naravnih dobrin ter varstva pred naravnimi in drugimi
nesrečami)
(1) Pogoji glede celostnega ohranjanja kulturne dediščine,
ohranjanja narave, varstva okolja in naravnih dobrin ter varstva pred naravnimi
in drugimi nesrečami se prikažejo in opišejo kot rešitve in ukrepi skladno s
predpisi s področij iz tega odstavka. 
(2) Poleg rešitev in ukrepov iz prejšnjega odstavka se lahko
določijo tudi prostorske ureditve v zvezi z urejanjem voda, urejanjem
kmetijskih in gozdnih zemljišč in izkoriščanjem mineralnih surovin ter določijo
usmeritve za njihovo projektiranje. 
(3) V rešitvah in ukrepih oziroma prostorskih ureditvah
varstva pred naravnimi in drugimi nesrečami se prikažejo in opišejo tudi
rešitve in ukrepi oziroma ureditve glede zagotavljanja varnosti pred poplavo
ter erozijsko in požarno ogroženostjo.
10. člen
(pogoji varovanja zdravja ljudi)
(1) Pogoji glede varovanja zdravja ljudi se prikažejo in
opišejo kot rešitve, ukrepi in usmeritve za nadaljnje projektiranje objektov. 
(2) Pogoji varovanja zdravja ljudi se določijo kot pogoji
glede higienskih in zdravstvenih zahtev, kot so pogoji glede osenčenja in
osončenja oziroma osvetlitve objektov ter varstva pred hrupom, pogoji, ki
izhajajo iz seizmoloških, hidroloških in drugih geotehničnih zahtev, pogoji za
neoviran dostop do objektov funkcionalno oviranim osebam, pogoji varčevanja z
energijo, ipd.
11. člen
(drugi pogoji in zahteve za izvajanje regionalnega
prostorskega načrta)
Drugi pogoji in zahteve, ki se jih lahko določi za izvajanje
regionalnega prostorskega načrta, so: 
1.     
etapnost izvedbe načrtovane prostorske ureditve, pri čemer so posamezne
etape zaključene funkcionalne celote, ki lahko služijo svojemu namenu tudi brez
izgradnje ostalih delov prostorske ureditve; 
2.     
obveznost pridobitve posameznih projektnih rešitev z javnim natečajem; 
3.     
prostorski ukrepi, kot jih določajo predpisi o urejanju prostora; 
4.     
dopustna odstopanja od načrtovanih rešitev.
12. člen
(namenska raba prostora in enote urejanja prostora)
(1) Namenska raba prostora se v regionalnem prostorskem
načrtu določi kot podrobnejša namenska raba glede na načrtovano prostorsko
ureditev. 
(2) Podrobnejšo namensko rabo se določi na podlagi načrtovane
razmestitve: 
1.     
dejavnosti, ki lahko zajema tudi prerazporeditev obstoječih dejavnosti; 
2.     
objektov, omrežij in drugih posegov v prostor s pripadajočimi
površinami; 
3.     
grajenega javnega dobra ter drugih javnih in skupnih površin. 
(3) Vrste podrobnejše namenske rabe se določijo in grafično
prikažejo v skladu s pravilnikom, ki ureja vsebino, obliko in način priprave
občinskega prostorskega načrta. 
(4) Enote urejanja prostora se oblikujejo glede na značilnost
načrtovane prostorske ureditve ter ob upoštevanju namenske rabe prostora in
prostorskih izvedbenih pogojev. Enote urejanja prostora obsegajo celotno
območje regionalnega prostorskega načrta, tako da meja območja poteka po mejah
enot urejanja prostora.
13. člen
(program ukrepov za izvajanje regionalnega prostorskega
načrta)
V programu ukrepov za izvajanje regionalnega prostorskega
načrta se lahko določi tudi finančne in druge ukrepe, kot so: 
1.     
obveznost sklenitve morebitnih dogovorov ali sporazumov ter druge
obveznosti investitorjev in izvajalcev pri izvajanju regionalnega prostorskega
načrta; 
2.     
roki za izvedbo celotne načrtovane prostorske ureditve, izgradnjo posameznih
objektov oziroma ureditev javnih površin in za opremljanje zemljišč s komunalno
opremo ter objektov in omrežij druge gospodarske javne infrastrukture in za
pridobitev zemljišč; 
3.     
naloge in ukrepi za zagotavljanje usklajenega izvajanja razvojnega programa
in regionalnega prostorskega načrta ter njihove nosilce; 
4.     
ukrepi, ki so vezani na spremljanje izvajanja regionalnega prostorskega
načrta.
III. OBLIKA REGIONALNEGA PROSTORSKEGA NAČRTA
14. člen
(osnutek regionalnega prostorskega načrta)
(1) Osnutek regionalnega prostorskega načrta, ki je podlaga
za pridobivanje smernic, vsebuje tekstualni in grafični del. 
(2) Osnutek tekstualnega dela regionalnega prostorskega
načrta vsebuje: 
1.     
opis načrtovane prostorske ureditve, vključno s programom dejavnosti, in
rešitev glede umeščanja načrtovanih objektov in površin, 
2.     
opis načrtovanih rešitev komunalne infrastrukture, gospodarske javne
infrastrukture in načrtovanega grajenega javnega dobra ter njihovih
zmogljivosti, 
3.     
rešitve za celostno ohranjanje kulturne dediščine, ohranjanje narave,
varstvo okolja in naravnih dobrin ter za varstvo pred naravnimi in drugimi
nesrečami. 
(3) Osnutek grafičnega dela regionalnega prostorskega načrta
vsebuje: 
1.     
prikaz načrtovane prostorske ureditve in vplivov le-te na urbane in
krajinske strukture na širšem območju, 
2.     
situacijski (tlorisni) prikaz načrtovane razmestitve objektov, površin
in drugih posegov v prostor ter komunalne opreme, druge gospodarske javne
infrastrukture in grajenega javnega dobra, 
3.     
prikaz rešitev v zvezi s celostnim ohranjanjem kulturne dediščine,
ohranjanjem narave, varstvom okolja in naravnih dobrin ter varstvom pred
naravnimi in drugimi nesrečami.
15. člen
(oblika regionalnega prostorskega načrta)
(1) Regionalni prostorski načrt vsebuje grafični in
tekstualni del. 
(2) Regionalni prostorski načrt se izdela v digitalni obliki.
Arhiviranje in vpogled v regionalni prostorski načrt se zagotavljata v
digitalni in analogni obliki, ki morata biti med seboj skladni. V primeru
neskladnosti se uporablja analogna oblika. 
(3) Analogna oblika regionalnega prostorskega načrta mora
biti pripravljena tako, da sta tekstualni in grafični del skupaj vložena v
ustrezno mapo, opremljeno z naslovnico, notranjim naslovnim listom, besedilom
in kartami oziroma grafičnimi listi. Gradivo mora biti v vezani obliki, tako da
posameznih listov ni mogoče niti odvzemati niti dodajati. Vse strani v mapi
morajo biti oštevilčene. Gradivo mora biti zloženo na format SIST ISO. 
(4) Naslovnica vsebuje: 
1.     
naziv regionalnega prostorskega načrta; 
2.     
podatke o datumu sprejema regionalnega prostorskega načrta na občinskih
svetih udeleženih občin; 
3.     
podatke o objavi regionalnega prostorskega načrta v uradnih glasilih; 
4.     
žige udeleženih občin in podpise županov udeleženih občin; 
5.     
številko in datum sklepa ministra oziroma Vlade Republike Slovenije o
potrditvi regionalnega prostorskega načrta; 
6.     
podatke o izdelovalcu regionalnega prostorskega načrta z žigom in
podpisom odgovorne osebe. 
(5) Notranji naslovni list vsebuje kazalo vsebin s številčno
oznako strani: 
1.     
tekstualnega dela in njegovih posameznih poglavij; 
2.     
grafičnega dela in posameznih kart; 
3.     
prilog k regionalnemu prostorskemu načrtu. 
(6) Vsaka karta oziroma grafični list mora biti opremljen z
naslovom, legendo prikazanih sestavin ter oznako merila. Legenda je lahko na
samostojnem listu.
16. člen
(tekstualni del regionalnega prostorskega načrta)
Tekstualni del regionalnega prostorskega načrta je urejen v
naslednjih poglavjih: 
1.     
Območje regionalnega prostorskega načrta; 
2.     
Usmeritve in rešitve iz prostorskih in razvojnih dokumentov: 
2.1  
Usmeritve iz državnega strateškega prostorskega načrta, ki se nanašajo
na območje regionalnega prostorskega načrta; 
2.2  
Rešitve iz državnega prostorskega načrta, ki se nanašajo na obravnavano
območje; 
2.3  
Navedbe iz regionalnega razvojnega programa oziroma območnega razvojnega
programa, ki se nanašajo na načrtovano prostorsko ureditev; 
3.     
Opis umestitve načrtovane ureditve v prostor s funkcionalnimi,
tehničnimi in oblikovalskimi pogoji in rešitvami; 
4.     
Prostorski izvedbeni pogoji: 
4.1  
podrobni pogoji glede namembnosti, lege, velikosti in oblikovanja
objektov, površin, omrežij in drugih posegov; 
4.2  
merila in pogoji za parcelacijo; 
4.3  
pogoji glede priključevanja objektov na gospodarsko javno
infrastrukturo; 
4.4  
pogoji glede celostnega ohranjanja kulturne dediščine, ohranjanja
narave, varstva okolja in naravnih dobrin ter varstva pred naravnimi in drugimi
nesrečami; 
4.5  
pogoji glede varovanja zdravja ljudi; 
4.6  
drugi pogoji in zahteve za izvajanje regionalnega prostorskega načrta; 
5.     
Namenska raba prostora in enote urejanja prostora; 
6.     
Program ukrepov za izvajanje regionalnega prostorskega načrta.
17. člen
(grafični del regionalnega prostorskega načrta)
(1) Grafični del regionalnega prostorskega načrta vsebuje
naslednje karte: 
1.     
prikaz območja regionalnega prostorskega načrta skupaj z vplivi na
urbane in krajinske strukture na širšem območju, ki se prikaže na državnih
kartah najmanj v merilu 1:50.000; 
2.     
prikaz meje območja regionalnega prostorskega načrta in umestitve
prostorske ureditve v prostor s funkcionalnimi, tehničnimi in oblikovalskimi
pogoji in rešitvami, ki se prikaže na geodetskem načrtu najmanj v merilu
1:5.000 (situacijski prikaz); 
3.     
prikaz prostorskih izvedbenih pogojev, ki se prikaže na geodetskem
načrtu najmanj v merilu 1:5.000 ali podrobneje, in sicer: 
3.1  
prikaz namembnosti, lege, velikosti in oblikovanja objektov, površin,
omrežij in drugih posegov; 
3.2  
načrt parcelacije s tehničnimi elementi, ki omogočajo prenos novih mej
parcel in objektov v naravo, ali grafični prikaz parcel z merili za določitev
parcel; 
3.3  
prikaz rešitev in usmeritev glede priključevanja načrtovanih objektov na
obstoječo oziroma načrtovano komunalno opremo in drugo gospodarsko javno
infrastrukturo ter grajeno javno dobro; 
3.4  
prikaz rešitev in ukrepov oziroma ureditev glede celostnega ohranjanja
kulturne dediščine, ohranjanja narave, varstva okolja in naravnih dobrin ter
varstva pred naravnimi in drugimi nesrečami; 
3.5  
prikaz rešitev in ukrepov varovanja zdravja ljudi; 
3.6  
prikaz etapnosti izvedbe in morebitnih drugih prostorskih pogojev in
zahtev glede izvajanja regionalnega prostorskega načrta; 
4.     
prikaz podrobnejše namenske rabe prostora in enot urejanja prostora na
geodetskem načrtu v merilu, kot je to prikazano v občinskem prostorskem načrtu.
(2) Kadar prikazov iz prejšnjega odstavka ni mogoče prikazati
na enem listu, se pred grafičnim delom vloži pregledni list razdelitve kart na
liste.
18. člen
(izrisi grafičnega dela in digitalni podatki)
(1) Grafična gradiva se izdelajo kot digitalni prostorski
podatki v vektorskem tipu s pripadajočimi opisnimi podatki, pri čemer je
potrebno upoštevati pravila, ki veljajo za vzpostavitev prostorskega
informacijskega sistema. 
(2) Digitalni prostorski podatki se vodijo s topološko
pravilnimi poligoni, s topološko pravilnimi in usmerjenimi linijami ali s
točkami. 
(3) Formati podatkov za digitalni grafični izris morajo biti
povezljivi s formati digitalnih geodetskih podatkov. Pri zajemu digitalnih
prostorskih podatkov je potrebno upoštevati natančnost predpisanih geodetskih
podatkov. 
(4) Za grafične prikaze se smiselno uporabljajo enotni
grafični znaki, ki veljajo za občinski prostorski načrt.
IV. NAČIN PRIPRAVE REGIONALNEGA PROSTORSKEGA NAČRTA
19. člen
(dogovor o pripravi regionalnega prostorskega načrta)
(1) Udeležene občine ali zveza občin sklenejo dogovor o
pripravi regionalnega prostorskega načrta, v katerem se dogovorijo zlasti
glede: 
1.     
prostorskih ureditev, ki bodo predmet skupnega načrtovanja z regionalnim
prostorskim načrtom, 
2.     
financiranja priprave regionalnega prostorskega načrta in priprave
strokovnih rešitev, 
3.     
pripravljavca regionalnega prostorskega načrta ter 
4.     
drugih medsebojnih obveznosti, pomembnih za pripravo regionalnega
prostorskega načrta. 
(2) Dogovor iz prejšnjega odstavka je podlaga za sklep o
začetku priprave regionalnega prostorskega načrta.
20. člen
(naloge pripravljavca regionalnega prostorskega načrta)
(1) Pripravljavec regionalnega prostorskega načrta je lahko
ena izmed udeleženih občin. 
(2) Pripravljavec regionalnega prostorskega načrta je
odgovoren za zakonitost in koordinacijo priprave regionalnega prostorskega
načrta, če z dogovorom iz prejšnjega člena ni določeno drugače. Če z dogovorom
iz prejšnjega člena ni določeno drugače, so naloge pripravljavca zlasti: 
1.     
izvedba postopka za izbiro izdelovalca predloga regionalnega
prostorskega načrta, 
2.     
usklajevanje poteka izdelave regionalnega prostorskega načrta in
koordinacije med udeleženimi občinami in izdelovalcem regionalnega prostorskega
načrta, 
3.     
organiziranje in vodenje javne razgrnitve in javne obravnave, 
4.     
skrb za sočasno objavo posameznih dokumentov v postopku priprave v
uradnih glasilih udeleženih občin, v svetovnem spletu oziroma na krajevno
običajen način ter za objavo odloka o regionalnem prostorskem načrtu v uradnih
glasilih udeleženih občin, 
5.     
sodelovanje z ministrstvom, pristojnim za urejanje prostora, 
6.     
vodenje spisa postopka regionalnega prostorskega načrta, ki je uradna
evidenca gradiv priprave in sprejemanja regionalnega prostorskega načrta.
21. člen
(strokovne podlage)
Za pripravo regionalnega prostorskega načrta se ob
upoštevanju podatkov, ki jih morajo zagotoviti nosilci urejanja prostora v
okviru prostorskega informacijskega sistema, izdelajo potrebne strokovne
podlage in rešitve.
V. KONČNA DOLOČBA
22. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-142/2007
Ljubljana, dne 23. oktobra 2007
EVA 2007-2511-0007
Janez Podobnik l.r. 
Minister 
za okolje in prostor