1. člen
(1) Ta pravilnik v
skladu z Direktivo Komisije 96/40/ES z dne 25. junija
1996 o izdelavi skupnega vzorca službene izkaznice inšpektorjev, ki opravljajo
pomorsko inšpekcijo (UL L št. 196 z
dne 7. avgusta 1996, str. 8) določa obrazec službene izkaznice za
pomorskega inšpektorja, ki izvaja inšpekcijski nadzor v skladu z Uredbo o
inšpekcijskem nadzoru tujih ladij (Uradni list RS, št. 105/10,
96/14 in 71/19).
(2) Ta pravilnik določa
tudi obrazec službene izkaznice za pomorskega inšpektorja, ki ne izvaja nadzora
iz prejšnjega odstavka, inšpektorja za plovbo po celinskih vodah in
pristaniškega nadzornika.
(3) Ta pravilnik določa
tudi postopek izdaje, zamenjave in vrnitve službene izkaznice.
2. člen
Službena izkaznica pomorskega inšpektorja, inšpektorja za
plovbo po celinskih vodah in pristaniškega nadzornika je izdelana iz PVC
materiala, dimenzije obrazca ustrezajo tipu kartice ID-1 po standardu ISO 7810.
Osnovna barva službene izkaznice je bela, grb je štiribarven (moder, rumen,
rdeč, bel), napisi so črni. Fotografija na službeni izkaznici je fotografija,
ki je predpisana za osebno izkaznico. Službena izkaznica se izda z besedilom v
slovenskem in angleškem jeziku.
3. člen
(1) Vsebina službene izkaznice pomorskega inšpektorja je
določena na obrazcu iz Priloge 1, ki je sestavni del tega pravilnika.
(2) Vsebina službene izkaznice inšpektorja za plovbo po
celinskih vodah je določena na obrazcu iz Priloge 2, ki je sestavni del tega
pravilnika.
(3) Vsebina službene izkaznice pristaniškega nadzornika
je določena na obrazcu iz Priloge 3, ki je sestavni del tega pravilnika.
4. člen
Službene izkaznice ni dovoljeno posojati, odtujiti,
zastavljati ali uporabljati v nasprotju z namenom, za katerega je izdana.
5. člen
Če uradna oseba službeno izkaznico izgubi ali je odtujena, mora
o tem takoj obvestiti Upravo Republike Slovenije za pomorstvo (v nadaljnjem
besedilu: uprava).
6. člen
(1) Službena izkaznica preneha veljati z dnem:
1.     
prenehanja delovnega razmerja uradne osebe,
2.     
razporeditve uradne osebe na drugo delovno mesto ali na delovno mesto,
za katero ni predpisanih pooblastil uradne osebe.
(2) V primerih iz prejšnjega odstavka mora uradna oseba
izkaznico takoj vrniti upravi.
7. člen
Službeno izkaznico se zamenja z novo, če:
1.     
je izgubljena,
2.     
je odtujena,
3.     
je poškodovana,
4.     
uradna oseba spremeni ime ali priimek,
5.     
se spremeni drug bistven podatek iz službene izkaznice.
8. člen
(1) Vrnjeno ali naknadno najdeno službeno izkaznico
uniči komisija za uničenje izkaznic, ki jo imenuje predstojnik uprave. O
uničenju se sestavi zapisnik.
(2) Za uničenje se šteje večkratno preluknjanje
izkaznice.
9. člen
Službena izkaznica se pomorskemu inšpektorju, inšpektorju za
plovbo po celinskih vodah in pristaniškemu nadzorniku odvzame za čas prepovedi
opravljanja dela zaradi disciplinske kršitve, kadar ta ne sme opravljati nalog
pomorskega inšpektorja, inšpektorja za plovbo po celinskih vodah ali
pristaniškega nadzornika. Odvzeto službeno izkaznico v tem obdobju hrani
uprava.
10. člen
(1) Pomorskemu inšpektorju in inšpektorju za plovbo po
celinskih vodah izda službeno izkaznico minister, pristojen za pomorstvo,
pristaniškemu nadzorniku pa predstojnik uprave.
(2) Uprava vodi seznam izdanih službenih izkaznic.
(3) Istovetnost izkaznice se lahko preveri pri upravi.

Priloga
1: Obrazec službene izkaznice pomorskega inšpektorja
Priloga
2: Obrazec službene izkaznice inšpektorja za plovbo po celinskih vodah
Priloga
3: Obrazec službene izkaznice pristaniškega nadzornika

Pravilnik o službeni izkaznici pomorskega
inšpektorja, inšpektorja za plovbo po celinskih vodah in pristaniškega
nadzornika (Uradni list RS, št. 2/18) vsebuje naslednjo prehodno in
končni določbi:
»PREHODNA IN KONČNI DOLOČBI
11. člen
(1) Službena izkaznica, ki jo uradna oseba uporablja ob
uveljavitvi tega pravilnika (stara službena izkaznica), se nadomesti z novo
službeno izkaznico po tem pravilniku najkasneje v šestih mesecih od njegove
uveljavitve.
(2) Z dnem izdaje nove službene izkaznice v skladu s
prejšnjim odstavkom mora uradna oseba staro službeno izkaznico vrniti upravi,
ki ravna v skladu z 8. členom tega pravilnika.
12. člen
Z dnem uveljavitve tega pravilnika preneha veljati Pravilnik
o uniformi in službeni izkaznici pomorskih inšpektorjev in pristaniških nadzornikov
(Uradni list RS, št. 82/04, 84/05 in 102/10).
13. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik
o spremembah Pravilnika o službeni izkaznici pomorskega inšpektorja,
inšpektorja za plovbo po celinskih vodah in pristaniškega nadzornika (Uradni
list RS, št. 58/22)
vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.