1. člen
S tem pravilnikom se določajo vsebina, oblika in način vročanja
sklepov o izvršbi v elektronski obliki, drugih pravnih aktov, dokumentov in
informacij, ki se nanašajo na postopek izvršbe na dolžnikova denarna sredstva
pri bankah oziroma hranilnicah (v nadaljevanju: sklep o izvršbi v elektronski
obliki), prek informacijskega sistema za vročanje sklepov o izvršbi, ki ga
upravlja davčni organ (v nadaljnjem besedilu: informacijski sistem za
vročanje).
2. člen
Vročanje sklepov o izvršbi v elektronski obliki poteka prek informacijskega
sistema za vročanje in temelji na podatkovnih shemah, ki so objavljene na
spletni strani davčnega organa in Združenja bank Slovenije.
3. člen
Davčni organ vzpostavi informacijski sistem za vročanje, do
katerega dostopajo banke oziroma hranilnice (v nadaljnjem besedilu: banka).
4. člen
Davčni organ in banka pred izmenjavo kodirata sklep o izvršbi
v elektronski obliki z uporabo algoritmov ZIP in Base64.
5. člen
Davčni organ oziroma banka sprejem sklepa o izvršbi v elektronski
obliki potrdi s povratnico.
6. člen
Banka pošilja povratnico, dokler od davčnega organa ne prejme
potrdila o njenem prevzemu.
7. člen
Struktura sporočil pri klicih in odgovorih spletne storitve
je določena v opisu spletne storitve WSDL IzvrsbeXML.
8. člen
Sklepi o izvršbi v elektronski obliki, ki se izmenjujejo, morajo
biti elektronsko podpisani s kvalificiranim digitalnim potrdilom, ki ga izda
overitelj, vpisan v register overiteljev v Republiki Sloveniji.
Prejemnik dokumenta ob sprejemu preveri veljavnost
elektronskega podpisa, skladnost podpisa s podatki o pošiljatelju in skladnost
podpisa z vsebino sporočila.
9. člen
Pred začetkom uporabe spletne storitve banka davčnemu organu
pošlje podatke o kvalificiranem digitalnem potrdilu za povezavo HTTPS in
podpisovanje sklepov o izvršbi v elektronski obliki.
10. člen
Davčni organ in banka lahko podpisujeta sporočila XML z
različnimi kvalificiranimi digitalnimi potrdili. Prejemnik identificira pošiljatelja
sporočila XML na podlagi podpisa in davčne številke v sporočilu XML.
11. člen
Davčni organ in banka vodita kronološki dnevnik izmenjav sporočil
in revizijsko sled.
12. člen
Če davčni organ ali banka ugotovita težave z informacijskim sistemom,
ki onemogočajo prevzem sklepov do 12. ure tekočega dne, drug drugega o tem
takoj obvestita.
13. člen
Banka začne uporabljati informacijski sistem za vročanje z
dnem, ki ga predhodno pisno sporoči davčnemu organu.
14. člen
Dostop do informacijskega sistema mora biti zagotovljen med
6. in 17. uro.
15. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-40/2014
Ljubljana, dne 2. junija 2014
EVA 2014-1611-0005
dr. Uroš Čufer l.r.
Minister
za finance