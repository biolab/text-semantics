1. člen
(1) S tem odlokom se zaradi zajezitve in obvladovanja
nalezljive bolezni COVID-19 začasno omeji oziroma prepove zbiranje ljudi v
Republiki Sloveniji.
(2) Začasno se omeji prehajanje med statističnimi regijami,
razen če ta odlok določa drugače.
(3) Omeji se gibanje ljudi med 21.00 in 06.00 uro, razen za
primere:
1.     
odpravljanja neposredne nevarnosti za zdravje, življenje in premoženje,
2.     
prihoda in odhoda na delo ter izvajanja nujnih delovnih nalog,
3.     
dostopa in nudenja storitev za nujne primere,
4.     
opravljanje storitev dostave jedi, pijač, zdravil in osnovnih
življenjskih potrebščin,
5.     
potovanja oseb, ki so vstopile v Republiko Slovenijo z namenom tranzita čez
ozemlje Republike Slovenije v sosednjo državo ali do svojega prebivališča v
Republiki Sloveniji.
(4) Ta odlok se ne uporablja za dejavnosti, ki se izvajajo za
zagotavljanje izvajanja nalog države, samoupravnih lokalnih skupnosti in javnih
služb.
2. člen
(1) Začasno je prepovedano zbiranje več kot šest ljudi.
Zbiranje do šest ljudi je dovoljeno samo, če je mogoče zagotoviti minimalno
varnostno razdaljo v skladu s sprejetimi navodili oziroma priporočili
Nacionalnega inštituta za javno zdravje (v nadaljnjem besedilu: NIJZ), ki so
objavljena na spletnih straneh NIJZ.
(2) Začasno so prepovedane vse prireditve, shodi, poroke in
verski obredi.
(3) Ne glede na določbo prvega odstavka tega člena se
zbiranje ljudi dovoli skupini oseb, če gre za ožje družinske člane ali člane
skupnega gospodinjstva.
3. člen
Pri zbiranju ljudi iz tega odloka je zaradi preprečevanja
okužbe z virusom SARS-CoV-2 treba smiselno upoštevati vsa higienska navodila
oziroma priporočila NIJZ, ki so objavljena na spletnih straneh NIJZ.
4. člen
(1) Prehajanje med statističnimi regijami iz drugega odstavka
1. člena tega odloka je ob upoštevanju priporočil NIJZ ne glede na določbo
drugega odstavka 1. člena tega odloka za posameznike dovoljeno za:
1.     
prihod in odhod na delo ter izvajanje delovnih nalog,
2.     
opravljanje gospodarskih, kmetijskih in gozdarskih dejavnosti,
3.     
odpravljanje neposredne nevarnosti za zdravje, življenje in premoženje,
4.     
varstvo in pomoč osebam, ki so potrebne podpore, oziroma zaradi oskrbe
ali nege družinskih članov ali če gre za izvajanje
starševske skrbi in stikov z otrokom,
5.     
dostop do lekarn, zdravstvenih in sanitarnih storitev ter zdraviliškega
zdravljenja,
6.     
dostop do tujih diplomatskih in konzularnih predstavništev,
7.     
dostop do storitev za nujne primere,
8.     
dostop do izvajanja nalog, povezanih z delovanjem pravosodnih in
upravnih organov ter organov pregona,
9.     
dostop do storitev za osebe s posebnimi potrebami,
10.  
izvajanje vzdrževalnih del ali sezonskih opravil na zasebnem objektu ali
zemljišču za člane istega gospodinjstva,
11.  
potovanja oseb, ki so vstopile v Republiko Slovenijo z namenom tranzita
čez ozemlje Republike Slovenije v sosednjo državo ali do svojega prebivališča v
Republiki Sloveniji.
(2)
Uveljavljanje izjem iz prejšnjega odstavka velja tudi za ožje družinske člane
osebe (zakonec, zunajzakonski partner, partner iz sklenjene in nesklenjene
partnerske zveze in razvezani zakonec in partner, ki mu je s sodno odločbo
prisojena preživnina, in njihovi starši, zakonski in nezakonski otrok,
posvojenec in otrok, ki je z odločbo pristojnega organa nameščen v družino z
namenom posvojitve) in člane skupnega gospodinjstva, kadar potujejo skupaj.
5. člen
(1) Šteje se, da oseba prebiva v statistični regiji iz
drugega odstavka 1. člena tega odloka, če ima v občini iz te statistične regije
stalno ali začasno prebivališče.
(2) Če ima posameznik stalno ali začasno prebivališče v
statistični regiji iz drugega odstavka 1. člena tega odloka, je lahko nastanjen
samo na enem naslovu prebivanja in se ne sme seliti med obema prebivališčema.
(3) Ne glede na določbo prvega odstavka 2. člena tega odloka
lahko posameznik ali osebe iz skupnega gospodinjstva ob upoštevanju priporočil
NIJZ na prostem oziroma odprtih javnih krajih v statistični regiji prebivališča
izvajajo takšno športno-rekreacijsko dejavnost, pri kateri se ohranja varna
razdalja do drugih posameznikov.
6. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.
7. člen
(1) Globe za kršitve tega odloka se izrekajo v skladu z
zakonom, ki ureja nalezljive bolezni. Izvajanje tega odloka poleg pristojnih
inšpekcijskih služb nadzoruje tudi Policija v okviru svojih pristojnosti.
(2) Če pri opravljanju svojih nalog vpoklican pripadnik
Civilne zaščite naleti na kršitve iz tega odloka, ki jih ne more preprečiti
oziroma prekiniti z opozorilom, o kršitvi nemudoma obvesti najbližjo postajo
Policije.

Odlok o začasni delni omejitvi gibanja ljudi
in omejitvi oziroma prepovedi zbiranja ljudi zaradi preprečevanja okužb s
SARS-CoV-2 (Uradni list RS, št. 147/20) vsebuje naslednji končni določbi:
»KONČNI DOLOČBI
8. člen
Z dnem uveljavitve tega odloka prenehata veljati Odlok o
začasni splošni omejitvi oziroma prepovedi zbiranja ljudi v Republiki Sloveniji
ter prepovedi prometa posameznih vrst blaga in izdelkov v času zbiranja ljudi
(Uradni list RS, št. 138/20 in 143/20) in Odlok o začasni delni omejitvi
gibanja ljudi zaradi preprečevanja okužb s SARS-CoV-2 (Uradni list RS, št.
143/20).
9. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o dopolnitvah Odloka o začasni delni
omejitvi gibanja ljudi in omejitvi oziroma prepovedi zbiranja ljudi zaradi preprečevanja
okužb s SARS-CoV-2 (Uradni list RS, št. 151/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji po objavi v Uradnem listu
Republike Slovenije.«.