1. člen
S to odredbo se kot začasni ukrep zaradi epidemije COVID-19
za etilni alkohol, ki se porabi za proizvodnjo razkužil v skladu s 4. točko
prvega odstavka 72. člena Zakona o trošarinah (Uradni list RS,
št. 47/16; v nadaljnjem besedilu: ZTro-1), podrobneje ureja odstop od
zahteve za denaturiranje.
2. člen
(1) V zahtevku iz šestega odstavka 72. člena ZTro-1
proizvajalec razkužil navede identifikacijske podatke vložnika, lokacijo
proizvodnje, okvirno količino etilnega alkohola, uporabljenega za proizvodnjo
razkužil, normativ porabe etilnega alkohola, podatek o vol. % etilnega alkohola
v proizvedenem razkužilu in identifikacijske podatke dobaviteljev etilnega
alkohola. Vzorec obrazca za predložitev podatkov iz prejšnjega stavka je
objavljen na spletni strani Finančne uprave Republike Slovenije. Davčni organ
odloči o odstopu od zahteve za denaturiranje v roku osmih dni od dneva prejema
zahtevka.
(2) Proizvajalec razkužila vodi evidenco o nabavi,
gibanju, porabi in zalogah etilnega alkohola po količini in vrednosti,
knjigovodsko spremlja količino proizvedenih razkužil, zagotavlja natančen
vpogled v porabo etilnega alkohola in stanje zalog razkužil, za proizvodnjo katerih
je bil etilni alkohol porabljen, in sproti obvešča davčni organ o vseh
spremembah podatkov, ki so bili navedeni v zahtevku iz prejšnjega odstavka.
(3) Odstop od zahteve za denaturiranje se v skladu s to
odredbo lahko odobri le za etilni alkohol, pridobljen za uporabo v proizvodnji
razkužil, ki vsebujejo najmanj 60 vol. % etilnega alkohola.
3. člen
Za etilni alkohol, pridobljen od dobavitelja, ki je
proizvajalec, uvoznik ali prejemnik etilnega alkohola v Sloveniji, ali ga
proizvajalec razkužila sam proizvede, vnese oziroma uvozi v Slovenijo, se z
izdajo dovoljenja davčnega organa za odstop od zahteve za denaturiranje
etilnega alkohola šteje, da je bil denaturiran.
4. člen
Ukrep iz te odredbe velja do prenehanja razlogov zanj, kar
ugotovi Vlada Republike Slovenije s sklepom, ki ga objavi v Uradnem listu
Republike Slovenije, vendar najdlje do 1. julija 2020.
5. člen
Ta odredba začne veljati naslednji dan po objavi v Uradnem
listu Republike Slovenije.
Št. 423-75/2020/6
Ljubljana, dne 20. aprila 2020
EVA 2020-1611-0044
Mag. Andrej Šircelj
Minister
za finance