I. SPLOŠNE DOLOČBE
1. člen
(vsebina)
(1) S to uredbo se
določajo udeleženci evropske kohezijske politike za doseganje cilja naložbe za
rast in delovna mesta ter njihove naloge, načrtovanje evropske kohezijske
politike, način izbora operacij in njihovo potrjevanje ter izvajanje operacij,
kot jih določajo:
-       
Uredba Sveta (EU, Euratom) 2020/2093 z dne 17. decembra 2020 o
določitvi večletnega finančnega okvira za obdobje 2021–2027 (UL L št. 433I z dne 22. 12. 2020, str. 11);
-       
Uredba (EU, Euratom) 2020/2092 Evropskega parlamenta in Sveta z dne 16. decembra 2020 o splošnem režimu pogojenosti za
zaščito proračuna Unije (UL L št. 433I z
dne 22. 12. 2020,
str. 1), zadnjič popravljena s Popravkom
(UL L št. 373 z dne 21. 10. 2021,
str. 94);
-       
Uredba (EU) 2021/1056 Evropskega parlamenta in Sveta z dne 24. junija 2021 o vzpostavitvi Sklada za pravični
prehod (UL L št. 231 z dne 30. 6. 2021,
str. 1), zadnjič popravljena s Popravkom
(UL L št. 421 z dne 26. 11. 2021,
str. 74), (v nadaljnjem besedilu: Uredba
2021/1056/EU);
-       
Uredba (EU) 2021/1060 Evropskega parlamenta in Sveta z dne 24. junija 2021 o določitvi skupnih določb o
Evropskem skladu za regionalni razvoj, Evropskem socialnem skladu plus,
Kohezijskem skladu, Skladu za pravični prehod in Evropskem skladu za pomorstvo,
ribištvo in akvakulturo ter finančnih pravil zanje in za Sklad za azil,
migracije in vključevanje, Sklad za notranjo varnost in Instrument za finančno
podporo za upravljanje meja in vizumsko politiko (UL L št. 231 z dne 30. 6. 2021,
str. 159), zadnjič spremenjena z Uredbo
(EU) 2022/2039 Evropskega parlamenta in Sveta z dne 19. oktobra 2022 o
spremembi uredb (EU) št. 1303/2013 in (EU)
2021/1060 glede dodatne prožnosti za obravnavanje posledic vojaške agresije
Ruske federacije FAST (prožna pomoč za ozemlja) – CARE (UL L št. 275 z dne 25. 10. 2022, str. 23),
(v nadaljnjem besedilu: Uredba 2021/1060/EU);
-       
Uredba (EU) 2021/1057 Evropskega parlamenta in Sveta z dne 24. junija 2021 o vzpostavitvi Evropskega
socialnega sklada plus (ESS+) in razveljavitvi Uredbe (EU) št. 1296/2013 (UL L št. 231
z dne 30. 6. 2021,
str. 21), zadnjič popravljena s Popravkom
(UL L št. 421 z dne 26. 11. 2021,
str. 75);
-       
Uredba (EU) št. 2021/1058
Evropskega parlamenta in Sveta z dne 24. junija
2021 o Evropskem skladu za regionalni razvoj in Kohezijskem skladu (UL L št. 231 z dne 30. 6. 2021, str. 60),
zadnjič popravljena s Popravkom (UL L št. 13
z dne 20. 1. 2022, str. 74).
(2) Ta uredba ureja
izvajanje postopkov pri porabi sredstev evropske kohezijske politike za
Evropski sklad za regionalni razvoj, Evropski socialni sklad plus, Kohezijski
sklad in Sklad za pravični prehod (v nadaljnjem besedilu: skladi EU) v skladu s
Programom evropske kohezijske politike v obdobju 2021–2027 v Sloveniji (v
nadaljnjem besedilu: program), ki je podprt s sredstvi kohezijske politike v
višini, kot jo določa Sporazum o partnerstvu med Slovenijo in Evropsko komisijo
za obdobje 2021–2027 (v nadaljnjem besedilu: sporazum o partnerstvu).
2. člen
(cilji)
Cilji iz prvega in drugega odstavka 5. člena Uredbe 2021/1060/EU se dosegajo z izvajanjem
programa, ki je podprt s sredstvi kohezijske politike v višini, kot jo določa
sporazum o partnerstvu.
3. člen
(omogočitveni pogoji)
Organ upravljanja in posredniška telesa v celotnem
programskem obdobju spremljajo izpolnjevanje omogočitvenih pogojev iz 15. člena Uredbe 2021/1060/EU. Posredniška telesa
na poziv organa upravljanja poročajo o izpolnjevanju omogočitvenih pogojev iz
njihove pristojnosti.
4. člen
(okvir smotrnosti)
(1) Organ upravljanja v
skladu s 16. členom Uredbe 2021/1060/EU
vzpostavi okvir smotrnosti.
(2) Pregledovalne seje
za preučitev smotrnosti se organizirajo v skladu z 41. členom
Uredbe 2021/1060/EU.
(3) Organ upravljanja
Evropski komisiji pošlje končno poročilo o smotrnosti v rokih, obliki in
vsebini, ki so določeni v 43. členu Uredbe 2021/1060/EU.
5. člen
(celostni teritorialni razvoj)
Celostni teritorialni razvoj v okviru cilja naložbe za rast
in delovna mesta evropske kohezijske politike se izvaja s teritorialnimi in
lokalnimi razvojnimi strategijami v eni od naslednjih oblik:
(a)   
celostne teritorialne naložbe (v nadaljnjem besedilu: CTN),
(b)   
lokalni razvoj, ki ga vodi skupnost (v nadaljnjem besedilu: CLLD) ali
(c)   
regionalni razvoj – dogovori za razvoj regij (v nadaljnjem besedilu:
DRR).
6. člen
(celostne teritorialne naložbe)
(1) Trajnostni razvoj
mest v skladu z 11. členom Uredbe
2021/1058/EU se izvaja z uporabo mehanizma CTN na podlagi trajnostne urbane
strategije, ki jo sprejme mestni svet mestne občine.
(2) Geografsko območje
trajnostne urbane strategije so mestne občine ali mestne občine z občinami
funkcionalnega območja, ki ga trajnostna urbana strategija zajema.
7. člen
(lokalni razvoj, ki ga vodi skupnost)
(1) CLLD se izvaja po
pristopu »od spodaj navzgor« prek lokalnih akcijskih skupin v skladu z 31.,
32., 33. in 34. členom Uredbe 2021/1060/EU in nacionalnimi predpisi, ki
urejajo delovanje lokalnih akcijskih skupin, pripravo in potrditev strategij
lokalnega razvoja ter izvedbo CLLD za programsko obdobje do leta 2027.
(2) Geografsko območje,
na katerem se izvaja CLLD, je celotno območje Republike Slovenije.
8. člen
(regionalni razvoj – dogovori za razvoj regij)
(1) DRR so oblika celostnega teritorialnega razvoja, ki s
finančno podporo ključnim regijskim ali sektorskim projektom podpira regionalni
razvojni program v skladu z zakonom, ki ureja spodbujanje skladnega
regionalnega razvoja.
(2) Geografsko območje,
na katerem se izvajajo DRR, je razvojna regija na ravni NUTS III.
II. UDELEŽENCI EVROPSKE KOHEZIJSKE POLITIKE IN NJIHOVE NALOGE
9. člen
(udeleženci evropske kohezijske politike)
(1) Udeleženci,
vključeni v izvajanje evropske kohezijske politike v skladu s to uredbo so:
1.     
organ upravljanja iz prvega odstavka 71. člena
Uredbe 2021/1060/EU,
2.     
organ za računovodenje iz prvega odstavka 71. člena in 76. člena Uredbe 2021/1060/EU,
3.     
revizijski organ iz drugega odstavka 71. člena
Uredbe 2021/1060/EU,
4.     
posredniška telesa iz 8. točke 2. člena
Uredbe 2021/1060/EU v povezavi s tretjim odstavkom 71. člena
Uredbe 2021/1060/EU,
5.     
izvajalska telesa, na katera so posredniška telesa prenesla izvajanje
nalog, kot jih določa 13. člen te uredbe,
6.     
odbor za spremljanje iz 38. člena
Uredbe 2021/1060/EU in uredbe, ki ureja ustanovitev odbora za spremljanje
programa,
7.     
upravičenci iz 9. točke 2. člena
Uredbe 2021/1060/EU,
8.     
končni prejemniki iz 18. točke 2. člena
Uredbe 2021/1060/EU,
9.     
razvojne institucije, ki so za območja območnih načrtov za pravični
prehod (v nadaljnjem besedilu: ONPP) vpisane v evidenco regionalnih razvojnih
agencij Ministrstva za kohezijo in regionalni razvoj, kot nosilna ali kot
sodelujoča institucija regionalnega razvoja,
10.  
regionalne razvojne agencije v skladu z DRR,
11.  
organ, pristojen za sodelovanje z Evropskim uradom za boj proti
goljufijam (v nadaljnjem besedilu: pristojni organ za sodelovanje z OLAF).
(2) Če isti udeleženec
hkrati izvaja naloge upravljanja in nadzora na eni strani in izvajanja na
drugi, zagotovi ločenost funkcij z delitvijo obeh vrst nalog med notranje
organizacijske enote udeleženca.
(3) Organi iz 1., 2. in
3. točke prvega odstavka tega člena sklenejo sporazum o sodelovanju.
10. člen
(organ upravljanja)
(1) Organ upravljanja je Ministrstvo za kohezijo in
regionalni razvoj. Organ upravljanja opravlja naloge iz 72., 73., 74.,
75. člena Uredbe 2021/1060/EU, od katerih nekatere delno ali v celoti
prenese na posredniško telo v skladu s sporazumom iz petega odstavka
12. člena te uredbe.
(2) Organ upravljanja poroča odboru za spremljanje v
primerih neskladnosti operacij z vidika Listine Evropske unije o temeljnih
pravicah in Konvencije Združenih narodov o pravicah invalidov in pritožbah v
skladu s sedmim odstavkom 69. člena Uredbe 2021/1060/EU.
11. člen
(organ za računovodenje)
(1) Organ za
računovodenje je notranja organizacijska enota Ministrstva za finance, ki je
pristojna za upravljanje sredstev Evropske unije (v nadaljnjem besedilu: EU) in
opravlja naloge iz 76. člena Uredbe
2021/1060/EU.
(2) Organ za
računovodenje poleg nalog iz prejšnjega odstavka izvaja še naslednje naloge:
-       
prejema plačila iz naslova prispevka EU s strani Evropske komisije in
vodi obrestni podračun za zadevni sklad ter evidenco o vseh transakcijah;
-       
vodi ločene podračune za vsak sklad posebej in vodi evidenco o obrestih
iz naslova teh računov;
-       
izvršuje povračila iz naslova prispevka EU v državni proračun;
-       
v primeru sistemskih nepravilnosti vzpostavlja terjatve do posredniških
teles;
-       
vodi evidence terjatev, ki jih posredniška in izvajalska telesa
vzpostavijo do upravičencev, in periodično preverja stanje odprtih terjatev po
posredniških telesih in jih o tem obvešča;
-       
sestavi in predloži napoved zahtevkov za plačilo Evropski komisiji;
-       
prejema in ustrezno obravnava poročila organa upravljanja in drugih
organov, kar vključuje tudi poročila o nepravilnostih in izvedenih ukrepih za
njihovo odpravo;
-       
sodeluje z nacionalnimi in evropskimi nadzornimi organi ter ukrepa
skladno s priporočili iz končnih poročil misij;
-       
razvija in uporablja informacijski sistem za namene zagotavljanja
elektronske revizijske sledi za vse elemente računovodskih izkazov, vključno z
zahtevki za plačilo, knjigo dolžnikov, prihodkovnih/odhodkovnih kontov ter
poročilnega sistema;
-       
pripravi smernice za izvajanje izplačil evropske kohezijske politike,
jih uskladi z organom upravljanja in objavi na svoji spletni strani;
-       
pripravi navodila s področja izvajanja vračil namenskih sredstev EU, jih
uskladi z organom upravljanja in objavi na svoji spletni strani.
12. člen
(posredniška telesa)
(1) Posredniška telesa
so:
-       
Ministrstvo za delo, družino, socialne zadeve in enake možnosti,
-       
Ministrstvo za gospodarstvo, turizem in šport,
-       
Ministrstvo za kohezijo in regionalni razvoj,
-       
Ministrstvo za visoko šolstvo, znanost in inovacije,
-       
Ministrstvo za kulturo,
-       
Ministrstvo za digitalno preobrazbo,
-       
Ministrstvo za pravosodje,
-       
Ministrstvo za infrastrukturo,
-       
Ministrstvo za okolje, podnebje in energijo,
-       
Ministrstvo za naravne vire in prostor,
-       
Ministrstvo za vzgojo in izobraževanje,
-       
Ministrstvo za javno upravo,
-       
Ministrstvo za zdravje in
-       
Ministrstvo za solidarno prihodnost.
(2) Ne glede na
prejšnji odstavek je posredniško telo, pristojno za izbor operacij CTN iz 6. člena te uredbe, Združenje mestnih občin
Slovenije (v nadaljnjem besedilu: ZMOS).
(3) V okviru
načrtovanja in priprave operacij posredniško telo opravlja naslednje naloge:
1.     
oblikuje predloge za pripravo izvedbenega načrta programa;
2.     
zaradi priprave usklajenega predloga nabora načinov izbora operacij
sodeluje z drugimi posredniškimi telesi v okviru ene ali več prednostnih nalog
in drugimi organi, če je to relevantno;
3.     
zaradi možnosti kombiniranja financiranja iz različnih programov,
mehanizmov, pobud ter instrumentov EU pri isti operaciji (v skladu s točkama
(ii) in (iii) pod (b) prvega odstavka 11. člena
Uredbe 2021/1060/EU) pri pripravi operacije uskladi, razmeji ter ustrezno
opredeli upravičene stroške iz različnih virov sofinanciranja z namenom, da se
nedvoumno prepreči možnost dvojnega financiranja;
4.     
zaradi priprave usklajenega izvedbenega načrta sodeluje z organom
upravljanja.
(4) V okviru načina izbora
operacij in izvajanja operacij posredniško telo opravlja naslednje naloge:
1.     
preveri administrativno, tehnično, finančno in vsebinsko ustreznost in
popolnost vloge upravičenca za neposredno potrditev operacije;
2.     
pošlje organu upravljanja vlogo za potrditev načina izbora operacije (v
nadaljnjem besedilu: vloga za odločitev o podpori);
3.     
izvede javni razpis oziroma javni poziv;
4.     
izvaja upravljalna preverjanja v skladu s 74. členom Uredbe
2021/1060/EU;
5.     
preverja opravljanje prenesenih nalog izvajalskih teles v skladu s 36. členom te uredbe;
6.     
vsebinsko in finančno spremlja izvajanje operacij ter operacij
strateškega pomena, odstopanja in napovedi ter o tem poroča organu upravljanja;
7.     
zagotavlja podatke za spremljanje doseganja kazalnikov in o tem poroča
organu upravljanja v informacijskem sistemu organa upravljanja;
8.     
omogoča dostop in zagotavlja vpogled v dokumentacijo s področja evropske
kohezijske politike organu upravljanja ter nacionalnim in evropskim nadzornim
organom;
9.     
daje navodila upravičencem in izvajalskim telesom;
10.  
preverja, da upravičenci vodijo ločeno knjigovodstvo za posamezno
operacijo;
11.  
hrani dokumentacijo v skladu z 82. členom
Uredbe 2021/1060/EU in predpisi, ki urejajo hrambo dokumentarnega gradiva;
12.  
pripravlja metodologije za izvedbo administrativnega preverjanja, ki
temeljijo na analizi tveganj, upoštevajoč tudi analizo tveganj, ki jo pripravi
organ upravljanja na ravni programa;
13.  
skrbi za pravilen in pravočasen vnos podatkov v informacijske sisteme,
ki so predvideni za finančno upravljanje, spremljanje, poročanje, nadziranje in
vrednotenje operacij, če te naloge ne prenese na upravičenca ali izvajalsko
telo;
14.  
sodeluje v odboru za spremljanje;
15.  
zagotavlja prepoznavnost, preglednost in komuniciranje v okviru
izvajanja evropske kohezijske politike.
(5) O načinu izvajanja
nalog iz tretjega in četrtega odstavka tega člena ter 23., 24., 25., 26. in 28. člena te uredbe organ upravljanja in
posredniško telo skleneta sporazum.
(6) Posredniško telo
lahko naloge iz četrtega odstavka tega člena prenese na izvajalsko telo v
skladu s sporazumom iz tretjega odstavka 13. člena
te uredbe.
13. člen
(izvajalska telesa)
(1) Izvajalska telesa
so posredni in neposredni uporabniki proračuna po predpisih, ki urejajo javne
finance, in so vključeni v sistem izvajanja evropske kohezijske politike.
(2) V okviru načina
izbora operacij in izvajanja operacij izvajalsko telo poleg nalog iz 3., 4.,
10., 11. in 15. točke četrtega odstavka prejšnjega člena opravlja tudi
naslednje naloge v skladu s sporazumom iz tretjega odstavka tega člena:
1.     
vsebinsko in finančno spremlja izvajanje operacij ter operacij
strateškega pomena, odstopanja in napovedi ter o tem poroča posredniškemu
telesu;
2.     
zagotavlja podatke za spremljanje doseganja kazalnikov v informacijskem
sistemu organa upravljanja;
3.     
omogoča dostop in zagotavlja vpogled v dokumentacijo s področja evropske
kohezijske politike posredniškemu telesu, organu upravljanja ter nacionalnim in
evropskim nadzornim organom;
4.     
daje navodila upravičencem;
5.     
skrbi za pravilen in pravočasen vnos podatkov v informacijske sisteme,
ki so predvideni za finančno upravljanje, spremljanje, poročanje, nadziranje in
vrednotenje operacij, če te naloge ne prenese na upravičenca.
(3) O načinu izvajanja
nalog iz prejšnjega odstavka posredniško in izvajalsko telo skleneta sporazum.
Posredniško telo mora pred sklenitvijo sporazuma iz prejšnjega stavka pridobiti
pisno soglasje organa upravljanja.
14. člen
(revizijski organ)
Revizijski organ je organ v sestavi Ministrstva za finance,
ki je pristojen za nadzor nad proračunom (v nadaljnjem besedilu: revizijski
organ). Revizijski organ opravlja naloge iz 77. do 80. člena
ter tretjega, četrtega in petega odstavka 81. člena Uredbe 2021/1060/EU.
15. člen
(pristojni organ za sodelovanje z OLAF)
Pristojni organ za sodelovanje z OLAF je organ v sestavi
Ministrstva za finance, ki je pristojen za nadzor nad proračunom.
16. člen
(navodila)
(1) Način izvajanja
nalog udeležencev evropske kohezijske politike iz 4., 5., 7. in 8. točke prvega
odstavka 9. člena te uredbe se podrobneje
uredi v navodilih organa upravljanja, ki se objavijo na spletni strani organa
upravljanja. Organ upravljanja o sprejemu in spremembah navodil obvešča
posredniška telesa.
(2) Kadar posredniška
in izvajalska telesa podrobneje urejajo vsebine, ki so predmet navodil organa
upravljanja, morajo biti navodila ali drugi dokumenti posredniških in
izvajalskih teles v skladu z navodili organa upravljanja in objavljena na
njihovi spletni strani.
17. člen
(izvedbeni načrt programa)
(1) Izvedbeni načrt je
vsebinska in finančna razčlenitev programa ob upoštevanju morebitnih dodatnih
pravic porabe, ki določa način doseganja ciljev programa in je podlaga za
pripravo državnega proračuna.
(2) Izvedbeni načrt se
sprejme za programsko obdobje 2021–2027 in se dopolnjuje oziroma spreminja
najmanj pred vsakokratnim sprejetjem ali spremembo državnega proračuna oziroma
po vsakokratnem rebalansu državnega proračuna.
(3) Prikaz izvedbenega
načrta je razčlenjen po ciljih politike, prednostnih nalogah, specifičnih
ciljih, neposrednih proračunskih uporabnikih, predlagateljih finančnega načrta,
po načinu izbora operacij, skladih, kohezijskih regijah, letih in morebitnih
drugih atributih. Na podlagi poziva organa upravljanja posredniška telesa
pripravijo predloge izvedbenega načrta. Organ upravljanja po pregledu in
uskladitvi predlogov pripravi skupni izvedbeni načrt in ga objavi na spletni
strani organa upravljanja.
(4) Izvedbeni načrt
predstavlja eno izmed podlag za prerazporeditev pravic porabe v finančne načrte
neposrednih proračunskih uporabnikov.
(5) Evidenčni projekti
so na ravni prednostne naloge. Njihov skrbnik je organ upravljanja.
III. NAČIN IZBORA OPERACIJ IN NJIHOVO POTRJEVANJE
18. člen
(splošno)
(1) Način izbora
operacije je javni razpis ali javni poziv ali neposredna potrditev operacije.
(2) Vsaka operacija
izpolnjuje merila za izbor operacij, ki jih v skladu s 40. členom Uredbe 2021/1060/EU odobri odbor za
spremljanje.
19. člen
(neposredna potrditev operacije)
(1) Odločitev o podpori
se posredniškemu telesu lahko izda brez izvedbe javnega razpisa ali javnega
poziva v naslednjih primerih:
-       
če ima operacija neposredno podlago v zakonu ali strategiji na
nacionalni ravni;
-       
če ima operacija podlago v programih na nacionalni ravni, programu,
ONPP, trajnostni urbani strategiji ali DRR;
-       
če ima operacija podlago v aktu o ustanovitvi osebe javnega prava, ki ga
sprejme Vlada Republike Slovenije;
-       
če v okviru instrumentov, ki se izvajajo na ravni EU, operacija ni bila
sofinancirana iz sredstev EU, bila pa je ocenjena pozitivno in izpolnjuje
merila za izbor operacij iz drugega odstavka prejšnjega člena;
-       
če je bilo s pisnim sporazumom dogovorjeno komplementarno financiranje
izbrane operacije iz programa Erasmus+ z operacijo iz sredstev evropske
kohezijske politike;
-       
če gre za projekte, ki so bili izbrani za sofinanciranje v okviru
centralnih programov EU in omogočajo ali zahtevajo dopolnjevanje z drugimi
evropskimi ali državnimi sredstvi;
-       
če je projekt prejel pečat odličnosti ali je bil izbran v okviru
programa, sofinanciranega v okviru Obzorja Evropa, pod pogojem, da tak projekt
izpolnjuje zahteve iz točk (a), (b) in (g) drugega odstavka 73. člena Uredbe 2021/1060/EU;
-       
če gre za izvajanje finančnih instrumentov v skladu s to uredbo.
(2) V primeru iz četrte
alineje prejšnjega odstavka se operacija lahko dopolni oziroma spremeni tako,
da ustreza predpisom, ki veljajo v Republiki Sloveniji, mora pa ohraniti cilje,
namene in dejavnosti, na podlagi katerih je bila na ravni EU ocenjena
pozitivno.
20. člen
(odločitev o podpori)
(1) Posredniško telo v
informacijskem sistemu organa upravljanja odda vlogo za odločitev o podpori
organu upravljanja.
(2) Obvezna priloga
vlogi za odločitev o podpori je mnenje Ministrstva za finance o skladnosti
državne pomoči ali pomoči de minimis, razen v primeru, ko ministrstvo
nastopa hkrati v vlogi posredniškega telesa in upravičenca. Če se način izbora
operacije nanaša na že obstoječo shemo državne pomoči ali pomoči de minimis,
za katero je Ministrstvo za finance že izdalo mnenje o skladnosti državne
pomoči ali pomoči de minimis, se priloži že izdano mnenje o skladnosti
sheme državne pomoči ali pomoči de minimis.
(3) Organ upravljanja
pri odločanju o podpori načinu izbora operacije preveri skladnost z izvedbenim
načrtom in merili, ki jih odobri odbor za spremljanje. Odločitev o podpori
izda, če je vloga za odločitev o podpori popolna in iz nje izhaja, da je
predlagani način izbora operacije upravičen.
(4) Organ upravljanja
izda odločitev o podpori najpozneje v 15 delovnih dneh od prejema popolne vloge
za odločitev o podpori in jo pošlje v vednost revizijskemu organu.
(5) Odločitev o podpori
se lahko v skladu s pogoji, ki jih določa točka (b) prvega odstavka 20. člena Uredbe 2021/1060/EU, izda tudi za
operacije, ki že potekajo ali so fizično zaključene, vendar ne za izdatke, ki
so nastali pred 1. januarjem 2021.
21. člen
(finančna realizacija odločitve o podpori)
(1) Z izdano
odločitvijo o podpori organ upravljanja odobri finančni prispevek posameznemu
načinu izbora operacije.
(2) Po končanem
postopku iz prejšnjega odstavka, v katerem se odobri način izbora operacije,
posredniško telo poskrbi za uvrstitev projektov v načrt razvojnih programov.
(3) Če je skupna
vrednost podpisanih pogodb o sofinanciranju nižja od višine razpoložljivih
sredstev javnega razpisa oziroma javnega poziva, neposredni proračunski uporabnik
pripravi predlog za prerazporeditev preostalih pravic porabe v okviru lastnih
proračunskih postavk kohezijske politike na evidenčnem projektu ali pa z
lastnih proračunskih postavk na proračunsko postavko evidenčnega projekta
organa upravljanja skladno z navodili organa upravljanja. O ustreznosti
predlagane prerazporeditve pravic porabe odloča organ upravljanja, ki
prerazporeditev potrdi ali zavrne.
(4) Če organ
upravljanja pri izvajanju CLLD ugotovi, da je potrebna tudi podpora iz
Evropskega sklada za regionalni razvoj, ne glede na 18. člen
te uredbe izda odločitev o podpori Ministrstvu za kohezijo in regionalni
razvoj, s katero potrdi strategijo lokalnega razvoja.
22. člen
(pogodba o sofinanciranju)
(1) Posredniško oziroma
izvajalsko telo po odločitvi o podpori oziroma po pravnomočnosti sklepa o
izboru z upravičencem sklene pogodbo o sofinanciranju.
(2) Pogodba o
sofinanciranju vsebuje tudi vsebino, ki jo kot bistveno določi organ
upravljanja v svojih navodilih.
(3) Če po izdani
odločitvi o podpori pri izvajanju operacije nastanejo nove okoliščine, zaradi
katerih je treba odločitev o podpori spremeniti, posredniško telo vloži vlogo
za spremembo odločitve o podpori v informacijskem sistemu organa upravljanja.
Organ upravljanja prouči vpliv novih okoliščin na uspešnost izvedbe operacije
in v 15 delovnih dneh izda spremenjeno odločitev o podpori.
(4) Če ministrstvo
nastopa hkrati v vlogi posredniškega telesa in upravičenca ali če v vlogi
upravičenca nastopa drug neposredni proračunski uporabnik, odločitev o podpori
nadomesti pogodbo o sofinanciranju.
(5) Če v vlogi
upravičenca nastopa drug neposredni proračunski uporabnik, ki ni hkrati
posredniško telo, upravičenec in posredniško telo skleneta sporazum o
izvajanju.
IV. IZVAJANJE EVROPSKE KOHEZIJSKE POLITIKE
23. člen
(izvajanje celostnih teritorialnih naložb)
(1) Posredniški telesi,
pristojni za izvajanje CTN, sta Ministrstvo za naravne vire in prostor in
Ministrstvo za okolje, podnebje in energijo. Poleg nalog iz tretjega in
četrtega odstavka 12. člena te uredbe opravljata tudi naslednje naloge:
1.     
sodelujeta pri pripravi navodil organa upravljanja glede vsebin, ki jih
mora vsebovati povabilo za predložitev vlog za operacije mestnih občin in CTN;
2.     
v okviru naloge iz 1. točke četrtega odstavka 12. člena te uredbe ocenita
vloge za operacije in pri tem ves čas skrbita, da so kazalniki ter
razpoložljiva sredstva kohezijske politike po posameznih naložbah v skladu s
programom;
3.     
v okviru naloge iz 2. točke četrtega odstavka 12. člena te uredbe o
primernosti vloge za odločitev o podpori seznanita ZMOS in jo po njegovi
potrditvi pošljeta organu upravljanja v odločanje;
4.     
pošljeta predlog ZMOS, da ta ponovi objavo povabila za predložitev vlog
za operacije mestnih občin, če v 12 mesecih po razvrstitvi vlog za operacije
ostane nerazporejen del sredstev kohezijske politike za doseganje kazalnikov iz
programa.
(2) ZMOS kot
posredniško telo, pristojno za izbor operacij CTN, opravlja naslednje naloge:
1.     
sodeluje pri pripravi navodil organa upravljanja glede vsebin, ki jih
mora vsebovati povabilo za predložitev vlog za operacije mestnih občin;
2.     
v skladu z navodili iz prejšnje točke pripravi in objavi povabilo za
predložitev vlog za operacije mestnih občin;
3.     
razvrsti vloge za operacije na podlagi meril za izbor operacij glede na
prispevek posamezne vloge za operacijo k ciljem iz posamezne teritorialne
strategije ter k ciljem in kazalnikom iz programa in o tem obvesti mestne
občine in posredniška telesa, pristojna za izvajanje CTN;
4.     
oceni vsebino operacij in opravi izbor ter o tem obvesti mestne občine
in posredniška telesa, pristojna za izvajanje CTN;
5.     
po prejemu obvestila posredniških teles, pristojnih za izvajanje CTN iz
3. točke prejšnjega odstavka, potrdi primernost vloge;
6.     
na predlog posredniških teles, pristojnih za izvajanje CTN iz 4. točke
prejšnjega odstavka, objavi novo povabilo za predložitev vlog za operacije
mestnih občin;
7.     
pri izvajanju finančnih instrumentov v okviru CTN na ravni posamezne
investicije poda mnenje o skladnosti investicije s trajnostno urbano
strategijo;
8.     
omogoča dostop in zagotavlja vpogled v dokumentacijo s področja evropske
kohezijske politike organu upravljanja ter nacionalnim in evropskim nadzornim
organom;
9.     
sodeluje v odboru za spremljanje.
24. člen
(izvajanje lokalnega razvoja, ki ga vodi skupnost)
(1) Posredniško telo,
pristojno za izvajanje CLLD iz 7. člena
te uredbe, je Ministrstvo za kohezijo in regionalni razvoj.
(2) Lokalna akcijska
skupina, ki deluje z namenom priprave in izvajanja strategije lokalnega
razvoja, uresničevanja ciljev in potreb lokalnega okolja, pošlje podatke o
izvajanju ukrepov in projektov, ki se nanašajo na sofinanciranje s sredstvi
Evropskega sklada za regionalni razvoj Ministrstvu za kohezijo in regionalni
razvoj.
(3) Ministrstvo za
kohezijo in regionalni razvoj odloča o odobritvi oziroma zavrnitvi projekta ter
obvestilo o tej odločitvi pošlje lokalni akcijski skupini. Z upravičencem, ki
mu je bil odobren projekt za sofinanciranje s sredstvi Evropskega sklada za
regionalni razvoj, sklene pogodbo o sofinanciranju.
(4) Podrobnejše
izvajanje lokalnega razvoja, ki ga vodi skupnost, predpiše vlada s posebnim
predpisom.
25. člen
(izvajanje regionalnega razvoja – dogovorov za razvoj regij)
(1) Posredniška telesa,
pristojna za izvajanje DRR iz 8. člena te uredbe, so Ministrstvo za
okolje, podnebje in energijo, Ministrstvo za naravne vire in prostor,
Ministrstvo za infrastrukturo in Ministrstvo za kohezijo in regionalni razvoj
ter tudi druga ministrstva oziroma organi, v katerih pristojnost spadajo
projekti, umeščeni v DRR, in se financirajo iz evropske kohezijske politike.
Poleg nalog iz tretjega in četrtega odstavka 12. člena te uredbe
posredniška telesa opravljajo tudi naslednje naloge:
-       
sodelujejo pri pripravi in spremembah povabila Ministrstva za kohezijo
in regionalni razvoj glede vsebin, ki jih mora vsebovati povabilo za
predložitev predlogov projektov iz njihovega področja za vključitev v DRR;
-       
ocenijo predloge projektov za uvrstitev v DRR in pri tem ves čas
skrbijo, da so kazalniki ter razpoložljiva sredstva kohezijske politike po
posameznih naložbah v skladu s programom;
-       
ob primernosti predloga projekta Ministrstvu za kohezijo in regionalni
razvoj izdajo soglasje za uvrstitev predloga projekta v DRR posamezne regije
ali več regij.
(2) Posredniška telesa,
pristojna za izvajanje DRR, pošljejo podatke o izvajanju projektov Ministrstvu
za kohezijo in regionalni razvoj.
(3) Upravičenci do
podpore pristojni regionalni razvojni agenciji pošljejo odločitev o podpori,
pogodbo o sofinanciranju in poročilo o izvedenem projektu. Regionalna razvojna
agencija spremlja izvajanje DRR in poroča Ministrstvu za kohezijo in regionalni
razvoj.
26. člen
(izvajanje pravičnega prehoda v okviru Sklada za pravični
prehod)
(1) Udeleženci,
vključeni v izvajanje pravičnega prehoda v okviru Sklada za pravični prehod (v
nadaljnjem besedilu: SPP) v skladu s to uredbo, so organ upravljanja, organ za
računovodenje, revizijski organ ter posredniška telesa in razvojne institucije,
ki so za območja ONPP vpisane v evidenco regionalnih razvojnih agencij
Ministrstva za kohezijo in regionalni razvoj, kot nosilna ali kot sodelujoča
institucija regionalnega razvoja.
(2) Organ upravljanja
in nacionalni koordinator je Ministrstvo za kohezijo in regionalni razvoj.
Pristojno je za pripravo ONPP v okviru priprave programa.
(3) Posredniška telesa
za izvajanje SPP so:
-       
Ministrstvo za delo, družino, socialne zadeve in enake možnosti,
-       
Ministrstvo za gospodarstvo, turizem in šport,
-       
Ministrstvo za kohezijo in regionalni razvoj,
-       
Ministrstvo za visoko šolstvo, znanost in inovacije,
-       
Ministrstvo za okolje, podnebje in energijo,
-       
Ministrstvo za vzgojo in izobraževanje.
Posredniška telesa,
vsako v okviru svojega delovnega področja, poleg nalog iz tretjega in četrtega
odstavka 12. člena te uredbe opravljajo naslednje naloge:
1.     
sodelujejo pri pripravi in spremembah ONPP;
2.     
finančno načrtujejo sredstva za izvajanje sklada v okviru izvedbenega
načrta;
3.     
izvajajo postopke izbora operacij in če je relevantno in niso predvidena
kot potencialni prijavitelj, vanje vključujejo razvojne institucije za območja
ONPP (nosilno oziroma sodelujočo);
4.     
pred pošiljanjem vloge za odločitev o podpori na organ upravljanja
pridobijo mnenje razvojne institucije za območja ONPP, ki tako predstavlja
obvezni sestavni del vloge za odločitev o podpori;
5.     
seznanjajo razvojne institucije za območja ONPP z izvedenimi postopki
javnih razpisov in javnih pozivov;
6.     
seznanjajo razvojne institucije za območja ONPP z odstopi od pogodb o
sofinanciranju;
7.     
spremljajo doseganje kazalnikov in o tem poročajo organu upravljanja;
8.     
sodelujejo z razvojnimi institucijami za območja ONPP pri spremljanju
izvajanja ONPP.
(4) Razvojne
institucije, ki so kot nosilna ali kot sodelujoča institucija za območja ONPP
vpisane v evidenco regionalnih razvojnih agencij Ministrstva za kohezijo in
regionalni razvoj, pri izvajanju pravičnega prehoda v okviru SPP opravljajo
naslednje naloge:
1.     
sodelujejo pri načrtovanju sistema izvajanja pravičnega prehoda;
2.     
sodelujejo z organom upravljanja pri dejavnostih na regionalni ravni za
zagotavljanje partnerstva;
3.     
sodelujejo pri pripravi in spremembah ONPP;
4.     
sodelujejo v odboru za spremljanje;
5.     
sodelujejo s posredniškimi telesi v skladu s prejšnjim odstavkom;
6.     
pregledujejo in podajajo mnenja o skladnosti vlog (neposredna potrditev
operacije ali javni razpis ali javni poziv) za odločitev o podpori z ONPP, če
ne nastopajo v vlogi potencialnega prejemnika sredstev oziroma upravičenca;
7.     
spremljajo izvajanje ONPP in v tem okviru pripravljajo poročila o
izvajanju ter poročajo organu upravljanja;
8.     
sodelujejo z organom upravljanja in posredniškimi telesi pri vrednotenju
izvajanja ONPP.
(5) Razvojna
institucija, ki je kot nosilna ali kot sodelujoča institucija za območja ONPP
vpisana v evidenco regionalnih razvojnih agencij Ministrstva za kohezijo in
regionalni razvoj, v premogovni regiji deluje tudi kot Center za pravični
prehod, ki ločeno od nalog, ki jih izvaja v okviru upravljanja in so navedene v
prejšnjem odstavku, izvaja še naslednje dejavnosti:
1.     
vzpostavljanje lokalnih partnerstev in mreženje za potrebe izvajanja
projektov oziroma operacij;
2.     
izvajanje usposabljanj in krepitev zmogljivosti projektnih sponzorjev;
3.     
zagotavljanje podpore pri pripravi projektov (podpora pri izdelavi
projektnih idej, pripravi vlog, investicijske dokumentacije ipd.);
4.     
spremljanje izvajanja projektov in podpora pri projektnem upravljanju;
5.     
evidentiranje prostorsko in okoljsko degradiranih območij (stanje,
optimalna raba, način in časovnica, sanacije ipd.) in priprava vizije o
revitalizaciji dediščine, povezane s premogovništvom;
6.     
priprava študij in analiz, potrebnih za učinkovito in pravočasno
izvajanje strategije in z njo povezanih programov, ukrepov ali projektov;
7.     
deluje tudi kot glavna informacijska točka ter s tem skrbi za dosledno
izvajanje ukrepov informiranja in obveščanja tako lokalnih deležnikov
pravičnega prehoda (npr. občanov, projektnih sponzorjev, delavcev v
premogovništvu ipd.) kot tudi širše zainteresirane javnosti;
8.     
Center za pravični prehod ima osrednjo vlogo usklajevanja in njegova
naloga je koordinacija dejavnosti vseh deležnikov (mladi, NVO, socialni
partnerji, gospodarstvo, predstavniki lokalnih skupnosti, drugi) v regiji pri
dejavnostih, povezanih z izvajanjem ONPP.
V. FINANČNI INSTRUMENTI
27. člen
(splošno)
(1) Posredniško telo, pristojno za izvajanje finančnih
instrumentov, je Ministrstvo za gospodarstvo, turizem in šport.
(2) Pri načrtovanju in izvajanju finančnih instrumentov
posredniško telo, pristojno za izvajanje finančnih instrumentov, sodeluje z
drugimi ministrstvi in vladnimi službami, ki v okviru izvajanja svojega
vsebinskega delovnega področja načrtujejo uporabo finančnih instrumentov kot
obliko podpore skladov EU (v nadaljnjem besedilu: sodelujoča ministrstva).
(3) Posredniško telo, pristojno za izvajanje finančnih
instrumentov, v sodelovanju s sodelujočimi ministrstvi pripravi predlog za
izvedbeni načrt in ključne elemente finančnih instrumentov v skladu s predpisi,
ki urejajo javne finance, in jih pošlje organu upravljanja.
28. člen
(izvajanje finančnih instrumentov)
(1) Posredniško telo,
pristojno za izvajanje finančnih instrumentov, poleg nalog iz tretjega in
četrtega odstavka 12. člena te uredbe opravlja tudi naslednje naloge:
1.     
sklene sporazum o sodelovanju z organom upravljanja;
2.     
v sodelovanju s sodelujočimi ministrstvi opravi postopek izbire
izvajalca finančnih instrumentov iz 22. točke 2. člena Uredbe
2021/1060/EU, ki je holdinški sklad oziroma v primeru odsotnosti strukture
holdinškega sklada eden ali več posebnih skladov (v nadaljnjem besedilu:
izvajalec finančnih instrumentov), in organu upravljanja pošlje vlogo za
odločitev o podpori;
3.     
po izdani odločitvi o podpori sklene sporazum o financiranju z
izvajalcem finančnih instrumentov v skladu s Prilogo X Uredbe 1060/2021/EU;
4.     
skupaj s sodelujočimi ministrstvi pripravi investicijsko strategijo, pri
pripravi katere lahko sodeluje z izvajalcem finančnih instrumentov;
5.     
skupaj s sodelujočimi ministrstvi finančno načrtuje finančne
instrumente, pri tem lahko z izvajalcem finančnih instrumentov sodeluje pri
pripravi poslovnega in finančnega načrta;
6.     
daje navodila izvajalcu finančnih instrumentov;
7.     
spremlja izvajanje finančnih instrumentov, odstopanja in napovedi ter o
tem poroča organu upravljanja in organu za računovodenje;
8.     
spremlja doseganje kazalnikov in o tem poroča organu upravljanja;
9.     
spremlja izvajanje ukrepov s področja informiranja;
10.  
sodeluje v odboru za spremljanje in v usmerjevalnem odboru za finančne
instrumente;
11.  
izvaja upravljalna preverjanja v skladu s 74. členom
Uredbe 2021/1060/EU, razen preverjanj pri končnem prejemniku iz 18. točke 2. člena Uredbe 2021/1060/EU, ki se izvedejo v
izrecno določenih primerih;
12.  
preverja opravljanje nalog izvajalca finančnih instrumentov in finančnih
posrednikov.
(2) Sodelujoča
ministrstva, vsako v okviru svojega delovnega področja, opravljajo naslednje
naloge:
1.     
sodelujejo pri pripravi in spremembah sporazuma o financiranju z
izvajalcem finančnih instrumentov;
2.     
sodelujejo pri pripravi investicijske strategije;
3.     
sodelujejo pri finančnem načrtovanju finančnih instrumentov;
4.     
sodelujejo pri pripravi poslovnega in finančnega načrta;
5.     
spremljajo izvajanje finančnih instrumentov, odstopanja, napovedi in
doseganje kazalnikov;
6.     
omogočajo dostop in zagotavljajo vpogled v dokumentacijo s področja
evropske kohezijske politike organu upravljanja ter nacionalnim in evropskim
nadzornim organom;
7.     
sodelujejo v usmerjevalnem odboru za izvajanje finančnih instrumentov;
8.     
hranijo dokumentacijo v skladu z 82. členom
Uredbe 2021/1060/EU in predpisi, ki urejajo hrambo dokumentarnega gradiva;
9.     
zagotavljajo prepoznavnost, preglednost in komuniciranje v okviru
izvajanja evropske kohezijske politike.
29. člen
(usmerjevalni odbor za izvajanje finančnih instrumentov)
(1) Usmerjevalni odbor
za izvajanje finančnih instrumentov sestavljajo predstavniki:
-       
posredniškega telesa, pristojnega za finančne instrumente,
-       
sodelujočih ministrstev,
-       
organa upravljanja,
-       
Ministrstva za finance in
-       
posredniškega telesa za izbor operacij CTN (ZMOS).
(2) Pri načrtovanju in
izvajanju finančnih instrumentov se posredniško telo, pristojno za izvajanje
finančnih instrumentov, posvetuje z usmerjevalnim odborom za izvajanje
finančnih instrumentov najmanj glede:
-       
priprave ključnih elementov finančnih instrumentov v skladu s predpisi,
ki urejajo javne finance,
-       
priprave investicijske strategije,
-       
priprave predloga izvedbenega načrta,
-       
izbire izvajalca finančnih instrumentov,
-       
sporazuma o financiranju in
-       
izvajanja finančnih instrumentov skozi polletna in letna poročila, ki
jih predloži izvajalec finančnih instrumentov.
(3) Administrativno in
tehnično podporo za delovanje usmerjevalnega odbora za izvajanje finančnih
instrumentov zagotavlja posredniško telo, pristojno za izvajanje finančnih
instrumentov.
VI. IZPLAČILA IZ DRŽAVNEGA PRORAČUNA TER POVRAČILA V DRŽAVNI
PRORAČUN
30. člen
(tehnična pomoč)
(1) Upravičenci do
tehnične pomoči iz 36. člena Uredbe
2021/1060/EU so udeleženci evropske kohezijske politike iz prvega odstavka 9. člena te uredbe, razen udeležencev, navedenih
v 6., 7., 8. in 11. točki prvega odstavka 9. člena
te uredbe.
(2) Ne glede na
prejšnji odstavek je upravičenec do tehnične pomoči lahko tudi neposredni
proračunski uporabnik, ki ni posredniško telo in nastopa v vlogi upravičenca.
(3) Sredstva za
tehnično pomoč se dodelijo v skladu s petim odstavkom 36. člena Uredbe 2021/1060/EU.
31. člen
(zahtevek za izplačilo)
(1) Upravičenec
uveljavlja povračilo upravičenih izdatkov z zahtevkom za izplačilo, ki mu
priloži dokazila o nastalih stroških in njihovih plačilih v informacijskem
sistemu organa upravljanja. V primeru finančnih instrumentov se zahtevku za
izplačilo priloži poročilo, ki izkazuje, da so bili izpolnjeni pogoji za
povračilo prispevka EU v državni proračun v skladu z 91. in 92. členom
Uredbe 2021/1060/EU.
(2) Administrativno
preverjanje zahtevka za izplačilo se izvede v skladu s 34. členom te uredbe v 30 dneh od prejema
popolnega zahtevka za izplačilo. Po izvedenem administrativnem preverjanju
posredniško telo izda odredbo za izplačilo iz državnega proračuna.
(3) Hkrati z izvedenim
izplačilom iz državnega proračuna posredniško telo vzpostavi terjatev do organa
za računovodenje. Terjatev se vzpostavi v informacijskem sistemu MFERAC in je
sestavni del plačanega zahtevka za izplačilo.
32. člen
(povračilo prispevka EU v državni proračun)
(1) Organ za
računovodenje izvaja naloge iz drugega odstavka 11. člena
te uredbe.
(2) Če organ za
računovodenje zahtevka za izplačilo ne zavrne, pripravi odredbo za povračilo
prispevka EU v državni proračun.
(3) Povračilo prispevka
EU v državni proračun se izvaja v skladu z 11. členom
te uredbe.
VII. PREVERJANJA
33. člen
(upravljalna preverjanja – splošno)
(1) Upravljalna
preverjanja v skladu s 74. členom Uredbe
2021/1060/EU so:
-       
administrativna preverjanja in
-       
preverjanja na kraju samem.
(2) Vsebina in način
izvajanja upravljalnih preverjanj, popravljalnih ukrepov in finančnih popravkov
v primeru odkritih napak in nepravilnosti pri izvajanju evropske kohezijske
politike se podrobneje uredijo v navodilih organa upravljanja.
34. člen
(administrativna preverjanja)
(1) Organ upravljanja
za namen administrativnega preverjanja pripravi analizo tveganja na ravni
programa.
(2) Posredniško telo
pripravi metodologijo za izvajanje administrativnih preverjanj, ki upošteva
analizo tveganj na ravni programa iz prejšnjega odstavka in lahko upošteva tudi
lastna specifična tveganja. Način izvedbe administrativnega preverjanja je
lahko 100 % ali na vzorcu. Metodologija za izvajanje administrativnih
preverjanj, ki jo potrdi organ upravljanja, določi način izvedbe preverjanja in
velikost vzorca, če gre za preverjanje na vzorcu.
(3) Administrativna
preverjanja se izvedejo pred izplačilom iz proračuna, razen v primerih, ko je
to drugače določeno s predpisi s področja izvrševanja proračuna.
(4) Kadar je organ
upravljanja ali posredniško telo tudi v vlogi upravičenca in samo izvaja
administrativno preverjanje, zagotovi ločitev funkcij v skladu z drugim
odstavkom 9. člena te uredbe.
35. člen
(preverjanja na kraju samem)
(1) Organ upravljanja
na podlagi analize tveganja pripravi letni načrt preverjanj operacij na kraju
samem, ki jih bosta opravila organ upravljanja in posredniško telo skupaj z
izvajalskim telesom.
(2) Kadar je organ
upravljanja, posredniško telo ali izvajalsko telo tudi v vlogi upravičenca in
samo izvaja preverjanja na kraju samem, se načelo ločenosti funkcij zagotovi v
skladu z drugim odstavkom 9. člena te
uredbe.
36. člen
(preverjanja opravljanja prenesenih nalog)
(1) Organ upravljanja v
skladu z 72. členom Uredbe 2021/1060/EU
nadzoruje posredniška telesa.
(2) Organ upravljanja
in posredniško telo izvajata preverjanje opravljanja prenesenih nalog najmanj enkrat
na obdobje programa in v skladu s sporazumom iz petega odstavka 12. člena
te uredbe.
(3) Preverjanja
opravljanja prenesenih nalog na posredniških in izvajalskih telesih izvaja v
razmerju do posredniškega telesa organ upravljanja, v razmerju do izvajalskega
telesa pa posredniško telo.
37. člen
(finančni popravki in nepravilnosti)
(1) Udeleženci evropske
kohezijske politike preprečujejo, odkrivajo in odpravljajo nepravilnosti ter o
njih poročajo.
(2) Udeleženci evropske
kohezijske politike izvajajo finančne popravke v povezavi z odkritimi
posameznimi ali sistemskimi nepravilnostmi. Finančni popravki se določijo na
posameznih primerih ugotovljenih neupravičenih izdatkov. Kadar zneska
neupravičenih izdatkov ni mogoče natančno določiti, se uporabi pavšalni znesek
ali ekstrapolirani finančni popravek, s pomočjo katerega se ocenijo
neupravičeni izdatki.
(3) Podlaga za vračilo
sredstev so ugotovljene nepravilnosti v poročilih organov, pristojnih za
izvajanje preverjanj, revizijskega organa, organa za računovodenje ter drugih
nacionalnih in evropskih nadzornih organov, vključenih v izvajanje evropske
kohezijske politike.
(4) V primeru
neupravičene porabe sredstev evropske kohezijske politike posredniško telo v
informacijskem sistemu MFERAC vzpostavi terjatev do upravičenca. V primeru
sistemske nepravilnosti pa organ za računovodenje vzpostavi terjatev do
posredniškega telesa oziroma do organa upravljanja, kadar revizijski organ
ugotovi, da napaka presega dopustno napako, ki je določena na 2 %
certificiranih izdatkov.
(5) O nepravilnostih se
poroča v skladu z usmeritvami pristojnega organa za sodelovanje z OLAF in
navodili organa upravljanja.
VIII. PREPOZNAVNOST, PREGLEDNOST IN KOMUNICIRANJE
38. člen
(naloge organa upravljanja)
(1) Organ upravljanja
zagotovi prepoznavnost podpore v vseh dejavnostih, povezanih z operacijami, ki
se podpirajo iz skladov, pri čemer je posebna pozornost namenjena operacijam
strateškega pomena v skladu s 46. členom
Uredbe 2021/1060/EU. Za dejavnosti prepoznavnosti, preglednosti in komuniciranja
je odgovoren organ upravljanja.
(2) Ne glede na
prejšnji odstavek so za dejavnosti prepoznavnosti, preglednosti in
komuniciranja na ravni operacije odgovorni tudi udeleženci evropske kohezijske
politike iz 9. člena te uredbe. Organ upravljanja dolžnosti udeležencev
evropske kohezijske politike podrobneje določi v navodilih organa upravljanja.
(3) Organ upravljanja
imenuje koordinatorja za komuniciranje, ki skrbi za naloge informiranja,
obveščanja in prepoznavnosti za programe, v katerih sodeluje Republika
Slovenija po tej uredbi, in opravlja druge naloge v skladu z 49. členom
Uredbe 2021/1060/EU. Organ upravljanja določi tudi skrbnike za komuniciranje za
program v njegovi pristojnosti.
(4) Organ upravljanja
vzpostavi enoten spletni portal, ki omogoča dostop do vseh programov, ki jih
ureja Uredba 2021/1060/EU v skladu z 49. členom
Uredbe 2021/1060/EU.
39. člen
(odgovornosti upravičencev)
Upravičenci in izvajalci finančnih instrumentov, ki so za
operacijo prejeli podporo iz skladov EU, izvajajo dejavnosti prepoznavnosti,
preglednosti in komuniciranja v skladu s 50. členom Uredbe 2021/1060/EU in
navodila organa upravljanja, ki se nanašajo na področje komuniciranja vsebin
kohezijske politike v programskem obdobju 2021–2027.
IX. INFORMACIJSKI SISTEM
40. člen
(informacijska podpora)
(1) Informacijska podpora za izvajanje evropske kohezijske
politike se zagotavlja v informacijskem sistemu organa upravljanja in
informacijskem sistemu Ministrstva za finance, MFERAC. Sistema sta med seboj
povezana in sestavljata enoten informacijski sistem evropske kohezijske
politike ter izpolnjujeta pravila sprejete informacijske varnostne politike.
(2) Informacijska
podpora zagotavlja vnos vseh potrebnih podatkov, dostopnost podatkov v skladu z
dodeljenimi pravicami, sledljivost podatkov in povezljivost z drugimi
informacijskimi sistemi javnega sektorja in informacijskim sistemom Evropske
komisije. Informacijska podpora mora izpolnjevati zahteve iz 69. člena,
Priloge VII, Priloge XII, Priloge XIV, Priloge XV, Priloge XXIII in Priloge
XXIV Uredbe 2021/1060/EU.
(3) Organ upravljanja
Evropski komisiji pošlje podatke v elektronski obliki v rokih in na način, ki
je določen v 42. členu Uredbe 2021/1060/EU.
(4) Na ravni operacije
organ upravljanja ter posredniška in izvajalska telesa v informacijskem sistemu
organa upravljanja in v informacijskem sistemu Ministrstva za finance MFERAC
vnesejo in vzdržujejo ažurne evidence podatkov, ki so določeni v Prilogi XVII
Uredbe 2021/1060/EU.
41. člen
(vnos in vpogled v informacijske sisteme)
(1) Organ upravljanja
udeležencem evropske kohezijske politike omogoča vnos podatkov v informacijski
sistem organa upravljanja in vpogled vanj v skladu z dodeljenimi pravicami.
(2) Ministrstvo za
finance omogoči vpogled v enoten finančno-računovodski sistem ministrstva
organu upravljanja, revizijskemu organu, posredniškim telesom in preostalim
udeležencem, ki so neposredni proračunski uporabniki za opravljanje nalog, kot
jih določa ta uredba.
X. PREHODNA IN KONČNA DOLOČBA
42. člen
(izvajanje operacij iz programskega obdobja 2014–2020 in
smiselna uporaba obstoječih navodil)
(1) Operacije, ki se
izvajajo po Uredbi o porabi sredstev evropske kohezijske politike v Republiki
Sloveniji v programskem obdobju 2014–2020 za cilj naložbe za rast in delovna
mesta (Uradni list RS, št. 29/15, 36/16,
58/16, 69/16 – popr., 15/17, 69/17, 67/18, 51/21 in 208/21), se končajo po
Uredbi o porabi sredstev evropske kohezijske politike v Republiki Sloveniji v
programskem obdobju 2014–2020 za cilj naložbe za rast in delovna mesta (Uradni
list RS, št. 29/15, 36/16, 58/16, 69/16 –
popr., 15/17, 69/17, 67/18, 51/21 in 208/21).
(2) V primeru operacij,
ki so predmet večfazne izvedbe iz programskega obdobja 2014–2020, se lahko
druga faza operacij pod pogoji iz 118. člena
Uredbe 2021/1060/EU izvede v skladu s to uredbo.
(3) Do sprejetja
navodil iz 16. člena te uredbe se
smiselno uporabljajo navodila organa upravljanja, kot jih določa uredba iz
prvega odstavka tega člena.
43. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-60/2023
Ljubljana, dne 16. februarja 2023
EVA 2023-1630-0001
Vlada Republike Slovenije
dr. Robert Golob
predsednik