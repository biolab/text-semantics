1. člen
(vsebina)
(1) S tem odlokom se sprejme ukrep selektivnega in
omejenega odvzema osebkov vrst rjavega medveda (Ursus arctos) (v
nadaljnjem besedilu: medved) in volka (Canis lupus) (v nadaljnjem
besedilu: volk) iz narave ter določajo obseg in pogoji selektivnega in
omejenega odvzema osebkov vrst rjavega medveda in volka iz narave ter pogoji
izjemnega odstrela za leto 2017.
(2) Ta odlok določa tudi način določitve obsega odvzema
živali iz narave, podrobnejši način odvzema živali iz narave, spremljanje
odvzema in vodenje evidenc o odvzetih živalih iz narave.
2. člen
(izrazi)
Izrazi, uporabljeni v tem odloku, pomenijo:
1.     
izjemni odstrel je usmrtitev osebka z lovom v skladu s predpisi, ki urejajo
divjad in lovstvo, zaradi razlogov iz prve, druge ali tretje alineje prvega
odstavka 7. člena Uredbe o zavarovanih prosto živečih živalskih vrstah (Uradni
list RS, št. 46/04, 109/04, 84/05, 115/07, 32/08 – odl. US, 96/08, 36/09,
102/11, 15/14 in 64/16; v nadaljnjem besedilu: Uredba) na podlagi dovoljenja
pristojnega ministrstva v skladu s predpisi, ki urejajo ohranjanje narave.
Poleg upravljavcev lovišč in lovišč s posebnim namenom (v nadaljnjem besedilu:
upravljavci lovišč) ga lahko izvajajo tudi člani skupine za hitro ukrepanje v
primeru ogrožanja življenja ljudi in premoženja po velikih zvereh v skladu s
predpisi, ki urejajo ohranjanje narave;
2.     
območja življenjskega prostora rjavega medveda so osrednje, robno in
prehodno območje ter območje izjemne prisotnosti, kot jih opredeljuje
Strategija upravljanja z rjavim medvedom (Ursus arctos) v Sloveniji,
sprejeta s sklepom Vlade Republike Slovenije št. 322-07/2001-2 z dne
24. januarja 2002;
3.     
odstrel je usmrtitev osebka, ki ga izvajajo upravljavci lovišč z lovom
na podlagi sedme alineje prvega odstavka 7. člena Uredbe in v skladu s
predpisi, ki urejajo divjad in lovstvo, ter tem odlokom;
4.     
odvzem osebkov iz narave vključuje odstrel, izjemni odstrel, ujetje,
preselitev, povoz ali vsako drugo izgubo osebka ne glede na vzrok, ki je izgubo
povzročil. Če se ujeti osebek vrne v naravo na območja življenjskega prostora
vrste znotraj meja Republike Slovenije, se ujetje osebka ne šteje za odvzem
osebka iz narave.
3. člen
(omejitev odvzema osebkov iz narave)
(1) Odvzem osebkov iz narave ne sme preseči s tem
odlokom predvidenega odvzema osebkov, ki je določen tako, da ne ogroža ugodnega
stanja vrste.
(2) Če je odvzem osebkov iz narave v načrtovalskem
obdobju iz 5. člena tega odloka večji od predvidenega odvzema iz prejšnjega
odstavka, se razlika upošteva pri načrtovanju odvzema osebkov iz narave v
naslednjem načrtovalskem obdobju.
(3) Pri načrtovanju odvzema volka iz narave se v
naslednjem načrtovalskem obdobju upošteva tudi realiziran ali presežen odvzem
volka iz narave glede na starostno strukturo odvzetih osebkov.
4. člen
(obseg in prostorska razporeditev odvzema iz narave)
(1) Obseg in prostorska razporeditev odvzema medvedov iz
narave sta določena v prilogi 1, ki je sestavni del tega odloka.
(2) Odstrel medveda iz priloge 1 tega odloka se
razporedi po lovskoupravljavskih območjih (v nadaljnjem besedilu: LUO) tako, da
se del odstrela izvede v predelih gostejše naseljenosti prebivalstva, pri čemer
se upošteva pogostnost primerov neposrednega ogrožanja ljudi in premoženja od
leta 2014 in ob upoštevanju usmeritev iz 8. člena tega odloka.
(3) Obseg in prostorska razporeditev odvzema volkov iz
narave sta določena v prilogi 2, ki je sestavni del tega odloka.
(4) Odstrel volka iz priloge 2 tega odloka se razporedi
po LUO tako, da se upošteva pogostnost primerov škodnih dogodkov na rejnih
živalih od leta 2014 in ob upoštevanju usmeritev iz 9. člena tega odloka.
5. člen
(načrtovalsko obdobje in časovna razporeditev odstrela)
(1) Načrtovalsko obdobje za odvzem medvedov in volkov iz
narave je od uveljavitve tega odloka do 30. septembra 2017, pri čemer se
upoštevajo tudi podatki o odvzemu medvedov in volkov od 1. oktobra 2016.
(2) Odstrel se izvaja v naslednjih obdobjih:
-       
za medvede: do 30. aprila 2017 ter
-       
za volkove: do 31. januarja 2017 in od 1. do 30. septembra
2017.
6. člen
(posebne okoliščine)
Če ob odvzemu medveda ali volka iz narave obstaja sum na
nalezljive bolezni, predvsem zoonoze, ali je medved ali volk odvzet iz narave v
nejasnih okoliščinah (npr. najdena poginula žival, sum krivolova, možna kršitev
pri odstrelu, silobran), se o tem poleg Zavoda za gozdove Slovenije (v
nadaljnjem besedilu: zavod) obvestijo pristojne službe in organi pregona.
7. člen
(struktura odstrela medvedov)
(1) Na osrednjem območju življenjskega prostora medveda
se lahko izvede odstrel v:
-       
I. težnostni kategoriji do 100 kg bruto telesne mase v višini najmanj 75
% od celotnega odstrela medvedov;
-       
II. težnostni kategoriji od 100 do 150 kg bruto telesne mase v višini
največ 15 % od celotnega odstrela medvedov;
-       
III. težnostni kategoriji nad 150 kg bruto telesne mase v višini največ
10 % od celotnega odstrela medvedov.
(2) Na robnem območju življenjskega prostora medveda se
načrtuje pretežno odstrel medvedov I. težnostne kategorije iz prve alineje
prejšnjega odstavka.
(3) Ob posameznem odstrelu medveda je dopustno
odstopanje za največ 20 % telesne mase medveda.
(4) Ob odstrelu medveda v posamezni težnostni kategoriji
iz prvega odstavka tega člena zavod o tem obvesti upravljavce lovišč.
8. člen
(usmeritve za odstrel medveda)
(1) Del odstrela medvedov se na LUO osrednjega območja
življenjskega prostora medveda prednostno izvaja na lokacijah, kjer prihaja do
pogostejših škod, ali v njihovi neposredni bližini.
(2) Določba prejšnjega odstavka se uporablja tudi pri
naknadni razdelitvi odstrela medvedov po LUO.
(3) Odstrel medvedov se na osrednjem območju
življenjskega prostora medveda izvaja z visoke preže, razen v pasu približno
1,5 km okoli naselij, kjer se medvedi pogosto pojavljajo oziroma se tam dalj
časa zadržujejo in odstrel z visoke preže ni mogoč. V teh primerih se lahko
odstrel izvede na kateri koli način v skladu s predpisi, ki urejajo divjad in
lovstvo, razen s pogonom, pritiskom in brakado.
(4) Odstrel medvedov se na robnem območju življenjskega
prostora medveda izvaja prednostno z visoke preže, lahko pa tudi na katerikoli
način v skladu s predpisi, ki urejajo divjad in lovstvo, razen s pogonom,
pritiskom in brakado.
(5) Odstrel medvedov se na prehodnem območju
življenjskega prostora medveda in območju izjemne prisotnosti medveda izvaja na
kateri koli način v skladu s predpisi, ki urejajo divjad in lovstvo, razen s
pogonom, pritiskom in brakado.
(6) Izjemni odstrel medveda, ki se izvede takrat, ko v
posameznem LUO odstrel še ni izpolnjen, se mora vključiti v realizacijo
odstrela medvedov tega LUO.
(7) V realizacijo odstrela medvedov se šteje tudi odlov
živih medvedov za doselitev ali naselitev zunaj meja Republike Slovenije.
(8) Če se pri izjemnem odstrelu iz narave odstreljuje
medvedka z mladiči, se najprej odvzamejo mladiči in šele nato medvedka, razen v
primerih, ko bi bilo ogroženo življenje in zdravje ljudi ali njihovo
premoženje.
(9) Smrtnost medveda zaradi usmrtitve ranjene živali
zaradi prometne nesreče se klasificira kot izguba. Taki primeri se obravnavajo
kot etično načelo iskanja in preprečitve mučenja ranjene živali, za katere ni
treba pridobiti dovoljenja ministrstva, pristojnega za ohranjanje narave.
9. člen
(usmeritve za odstrel volka)
(1) Pri ponavljajoči se škodi se odstrel volkov
prednostno izvaja na pašnikih ali v njihovi neposredni bližini.
(2) V primeru, ko je očitno, da volkulja vodi mladiče,
poležene v istem letu, se odstrel volkulje ne izvaja. Pri odstrelu volkov se
prednostno odstrelijo manjše živali v tropu.
(3) Kadar število odvzetih odraslih volkov (osebkov,
starih dve leti ali več) doseže 40 % predvidenega odvzema volkov iz priloge 2
tega odloka, se odstrel ne izvaja več.
(4) Zaradi varovanja strukture tropov volkov na
osrednjem območju življenjskega prostora volka se v loviščih s posebnim namenom
(Medved, Žitna Gora, Snežnik Kočevska Reka, Jelen, Ljubljanski vrh) odstrel
volkov ne načrtuje.
(5) Smrtnost volka zaradi usmrtitve ranjene živali
zaradi prometne nesreče se klasificira kot izguba. Taki primeri se obravnavajo
kot etično načelo iskanja in preprečitve mučenja ranjene živali, za katere ni
treba pridobiti dovoljenja ministrstva, pristojnega za ohranjanje narave.
10. člen
(izvajalci)
(1) Zavod v sodelovanju z območnimi združenji
upravljavcev lovišč in lovišč s posebnim namenom (v nadaljnjem besedilu: OZUL)
pripravi predlog podrobnejše prostorske razporeditve odstrela osebkov v LUO po
posameznih loviščih iz priloge 1 in 2 tega odloka.
(2) Zavod spremlja izvajanje odvzema osebkov iz narave
in skrbi, da odvzem osebkov iz narave poteka po načrtu.
(3) Upravljavci lovišč morajo zagotavljati, da se
odstrel osebkov izvaja v skladu z določbami tega odloka.
11. člen
(odvzem vzorcev tkiv in organov)
(1) Zavod omogoči na podlagi medsebojnega dogovora
znanstvenoraziskovalnim organizacijam odvzem ali posredovanje vzorcev tkiv,
organov ali drugih telesnih delov osebkov, odvzetih iz narave, za raziskave.
(2) Zavod odvzame oziroma pridobi vzorce tkiv vsakega
odvzetega osebka, zagotovi analizo genskega materiala in pridobi podatke, na
podlagi katerih je mogoča genotipizacija posameznega osebka.
(3) Znanstvenoraziskovalne organizacije morajo o vseh
rezultatih raziskav, ki so pomembni za ohranjanje medveda in volka, vsako leto
najpozneje do konca koledarskega leta poročati ministrstvu, pristojnemu za
ohranjanje narave, in zavodu.
12. člen
(evidenca odvzema osebkov iz narave)
Zavod spremlja odvzem osebkov iz narave v skladu s predpisi,
ki urejajo divjad in lovstvo, ter predpisi, ki urejajo ohranjanje narave, in
vodi o tem evidenco, ki vsebuje:
1.     
datum odvzema osebka iz narave,
2.     
kraj odvzema osebka iz narave z navedbo območja življenjskega prostora,
LUO in lovišča ter pri odvzemu osebka iz narave v naselju ali v njegovi
neposredni bližini tudi z navedbo geografskega imena naselja,
3.     
podatke o spolu in telesni masi osebka ter oceni njegove starosti,
4.     
navedbo razloga za odvzem osebka iz narave,
5.     
podatke o odvzemu vzorcev tkiv, organov ali drugih telesnih delov
osebka, vključno z navedbo organizacije, ki je odvzela vzorce,
6.     
podatke o dednem materialu osebka in
7.     
druge za varstvo medveda in volka pomembne podatke.
13. člen
(prenehanje veljavnosti)
Z dnem uveljavitve tega odloka preneha veljati Pravilnik o
odvzemu osebkov vrst rjavega medveda (Ursus arctos) in volka (Canis
lupus) iz narave (Uradni list RS, št. 28/09, 12/10, 76/10, 76/11, 73/12,
104/13, 71/14 in 78/15).
14. člen
(začetek veljavnosti)
Ta odlok začne veljati naslednji dan po objavi v Uradnem listu
Republike Slovenije.
Št. 00719-3/2017
Ljubljana, dne 19. januarja 2017
EVA 2016-2550-0026
Vlada Republike Slovenije
dr. Miroslav Cerar l.r.
Predsednik

Priloga 1: Obseg in
prostorska razporeditev odvzema medvedov iz narave
Priloga 2: Obseg in
prostorska razporeditev odvzema volkov iz narave