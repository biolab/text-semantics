1. člen
(namen)
(1) Ta uredba v skladu z Direktivo
Evropskega parlamenta in Sveta 2006/11/ES z dne 15. februarja 2006 o onesnaževanju
pri odvajanju nekaterih nevarnih snovi v vodno okolje Skupnosti (UL L št. 64 z
dne 4. 3. 2006, str. 52) določa za naprave za proizvodnjo barvnih kovin v
zvezi z emisijo snovi in toplote pri odvajanju industrijske odpadne vode (v
nadaljnjem besedilu: odpadna voda):
-      
mejne vrednosti parametrov odpadne vode in
-      
posebne ukrepe za zmanjševanje emisije snovi.
(2) Za vprašanja o emisiji snovi in
toplote pri odvajanju odpadne vode iz naprav za proizvodnjo barvnih kovin, ki
niso urejena s to uredbo, se uporablja predpis, ki ureja emisijo snovi in
toplote pri odvajanju odpadnih vod v vode in javno kanalizacijo. Za vprašanja
glede obratovalnega monitoringa odpadnih vod se uporablja predpis, ki ureja
prve meritve in obratovalni monitoring odpadnih vod ter pogoje za njegovo
izvajanje.
2. člen
(uporaba)
(1) Določbe te uredbe se uporabljajo
za odvajanje odpadne vode iz naslednjih naprav za proizvodnjo barvnih kovin:
1.    
naprave za proizvodnjo svinca, bakra in cinka ter njihovih zlitin, in
sicer:
-  
naprave za obdelavo svinčevega in cinkovega koncentrata,
-  
naprave za proizvodnjo svinca, bakra in cinka ter stranskih produktov iz
rudnih koncentratov,
-  
naprave za litje in pretaljevanje svinca, bakra in cinka ter njihovih
zlitin iz sekundarnih surovin in
-  
čistilne naprave odpadnega zraka iz naprav iz te točke, v katerih se kot
pralno sredstvo uporablja voda;
2.    
naprave za proizvodnjo molibdena in volframa, in sicer:
-  
naprave za obdelavo molibdenovega in volframovega koncentrata,
-  
naprave za proizvodnjo molibdena in volframa ter stranskih proizvodov iz
rudnih koncentratov,
-  
naprave za litje in pretaljevanje molibdena in volframa ter njihovih
zlitin iz sekundarnih surovin in
-  
čistilne naprave odpadnega zraka iz naprav iz te točke, v katerih se kot
pralno sredstvo uporablja voda;
3.    
naprave za proizvodnjo aluminija, in sicer:
-  
naprave za proizvodnjo aluminija iz aluminijeve glinice,
-  
naprave za litje in pretaljevanje aluminija ter njegovih zlitin iz
aluminijevih sekundarnih surovin in
-  
čistilne naprave odpadnega zraka iz naprav iz te točke, v katerih se kot
pralno sredstvo uporablja voda.
(2) Naprave za proizvodnjo barvnih
kovin iz prejšnjega odstavka so podrobneje opisane v Referenčnem dokumentu o
najboljših razpoložljivih tehnikah v proizvodnji neželeznih kovin 2002/C12/04 z
dne 21. decembra 2001 za namene Direktive Sveta 96/61/ES o celovitem
preprečevanju in nadzorovanju onesnaževanja okolja (UL C št. 12 z dne
16. 1. 2002, str. 5), ki je dostopen tudi na spletni strani Agencije
Republike Slovenije za okolje.
(3) Določbe te uredbe se ne
uporabljajo za odpadno vodo iz naprav za pripravo vode, iz hladilnih sistemov
in parnih generatorjev znotraj območja naprav za proizvodnjo barvnih kovin in
za komunalno odpadno vodo, ki nastaja na območju proizvodnje barvnih kovin.
3. člen
(mejne vrednosti)
(1) Mejne vrednosti parametrov odpadne
vode in mejne vrednosti emisijskih faktorjev odpadne vode iz naprav za
proizvodnjo barvnih kovin, ki se odvaja neposredno ali posredno v vode in v
javno kanalizacijo, so določene v preglednicah 1, 2 in 3 v Prilogi 1, ki je sestavni del te uredbe.
(2) Emisijski faktor posamezne snovi v
odpadni vodi za naprave za proizvodnjo barvnih kovin iz 1. in 2. točke prejšnjega člena te uredbe je razmerje med maso te snovi v odpadni vodi, ki se je z
odpadno vodo odvedla v enem dnevu, in maso svinca, bakra, molibdena, volframa
ali cinka, vključno s stranskimi proizvodi, ki bi jo naprave za proizvodnjo
barvnih kovin proizvedle v enakem obdobju, če obratujejo s proizvodno
zmogljivostjo. Emisijski faktor se izraža v gramih posameznega parametra na
tono proizvedenega ali obdelanega svinca, bakra, molibdena, volframa in cinka,
vključno s stranskimi proizvodi.
(3) Emisijski faktor posamezne snovi v
odpadni vodi za naprave za proizvodnjo barvnih kovin iz 3. točke prejšnjega
člena te uredbe je razmerje med maso te snovi v odpadni vodi, ki se je z
odpadno vodo odvedla v enem dnevu, in maso aluminija ali aluminijeve zlitine,
ki bi jo naprave za proizvodnjo barvnih kovin proizvedle v enakem obdobju pri
obratovanju s proizvodno zmogljivostjo. Emisijski faktor se izraža v gramih posameznega
parametra na tono proizvedenega aluminija ali aluminijeve zlitine.
(4) Pri emisijskem faktorju
heksaklorobenzena se šteje za maso aluminija ali aluminijeve zlitine iz
prejšnjega odstavka masa, ki bi se rafinirala v obdobju enega dneva, če obratujejo
vse naprave za rafinacijo aluminija ali aluminijeve zlitine s klorom ali
snovmi, pri katerih se sprošča klor, s proizvodno zmogljivostjo.
(5) Proizvodna zmogljivost iz drugega,
tretjega in četrtega odstavka tega člena je največja zmogljivost naprave za
proizvodnjo barvnih kovin, ki jo opredeli proizvajalec takšne naprave in zapiše
v tehnično dokumentacijo, namenjeno uporabnikom naprave za proizvodnjo barvnih
kovin ter se izraža v masi proizvedenih kovin v napravi za proizvodnjo barvnih
kovin v 24 urah obratovanja ali v 1 uri, če naprava za proizvodnjo barvnih
kovin ne more obratovati neprekinjeno 24 ur.
(6) Če javna kanalizacija ni
zaključena s komunalno ali skupno čistilno napravo, se za odpadno vodo iz
naprave za proizvodnjo barvnih kovin, ki se odvaja v javno kanalizacijo,
uporabljajo mejne vrednosti, ki so v prilogah te uredbe določene za neposredno
in posredno odvajanje v vode.
4. člen
(ukrepi za zmanjševanje obremenjevanja
voda)
(1) Posebni ukrepi, ki jih mora
izvajati upravljavec naprave za proizvodnjo barvnih kovin iz 1. in 2. točke 2. člena te uredbe z namenom, da so izpolnjene zahteve v zvezi z mejnimi vrednostmi iz
te uredbe, so:
1.    
uporaba suhih sistemov za odpraševanje, kjer je to tehnično izvedljivo;
2.    
uporaba bioloških naprav za odpraševanje in filtrov iz komposta pri
napravah za čiščenje odpadnih plinov;
3.    
zmanjšanje porabe sveže vode z zapiranjem krogotoka vode za pranje z
uporabo separacijskih ukrepov v krogotokih;
4.    
ponovna uporaba vode za izpiranje, očiščene s kaskadnim čiščenjem ali
ionsko izmenjavo;
5.    
uporaba bazenov za zbiranje razškropljene vode, vode za čiščenje in
drugih voda, ki se odvajajo na območju naprave;
6.    
uporaba postopkov recikliranja snovi iz odpadne vode;
7.    
regeneracija procesnih raztopin z ekstrakcijo, cementacijo,
kristalizacijo, izmenjavo ionov in filtracijo z uporabo membran;
8.    
ponovna uporaba žlinder, pepela in mulja, ki nastaja v proizvodnem
procesu in pri čiščenju odpadne vode;
9.    
preprečevanje nastajanja padavinske odpadne vode na območju skladiščenja
vhodnih surovin s prekrivanjem skladišč;
10.  preprečevanje
nastajanja adsorbljivih organskih halogenov (AOX) v odpadni vodi z
zagotavljanjem najmanjše možne uporabe halogenov in kemikalij, pri katerih se
sproščajo halogeni;
11.  vodenje
obratovalnega dnevnika, z navedbami količine uporabljenih topil in čistil, časa
uporabe in proizvajalca topil in čistil s povzetkom njegove izjave, da ta
topila in čistila ne vsebujejo organsko vezanih halogenov;
12.  ločevanje
tokov različno onesnaženih odpadnih vod z namenom njihove ločene obdelave pred
čiščenjem ali njihove ponovne uporabe;
13.  uporaba
fizikalno-kemičnih postopkov čiščenja odpadne vode, kakor so cianidna
oksidacija, redukcija kromatov in sulfitov, obarjanje sulfidov in razcepljanje
emulzij.
(2) Posebni ukrepi, ki jih mora
izvajati upravljavec naprave za proizvodnjo barvnih kovin iz 3. točke 2. člena
te uredbe z namenom, da so izpolnjene zahteve v zvezi z mejnimi vrednostmi iz
te uredbe, so:
1.    
uporaba suhih sistemov za odpraševanje, kjer je to tehnično izvedljivo;
2.    
uporaba bioloških naprav za odpraševanje in filtrov iz komposta pri
napravah za čiščenje odpadnih plinov;
3.    
zmanjšanje porabe sveže vode z zapiranjem krogotoka vode za pranje z
uporabo separacijskih ukrepov v krogotokih;
4.    
ponovna uporaba vode za izpiranje, očiščene s kaskadnim čiščenjem ali
ionsko izmenjavo;
5.    
uporaba zaprtega krogotoka odpadnih voda pri proizvodnji anod;
6.    
uporaba zaprtega krogotoka vode za luženje materiala iz praznjenja peči;
7.    
ponovna uporaba manj onesnažene odpadne vode;
8.    
ponovna uporaba surovin in snovi, ki se izločajo pri čiščenju odpadne
vode, kakor so aluminijevo oksidno blato in kriolit iz mokrega čiščenja
odpadnih plinov;
9.    
ločevanje tokov različno onesnaženih odpadnih vod z namenom njihove
ločene obdelave pred čiščenjem ali njihove ponovne uporabe;
10.  uporaba
fizikalno-kemičnih postopkov čiščenja odpadne vode, ki nastaja pri čiščenju
odpadnih plinov, naprav za razcepljanje emulzij, in lužnice, ki nastaja pri
praznjenju peči.
5. člen
(nadzor)
Nadzor nad izvajanjem te uredbe opravljajo
inšpektorji, pristojni za varstvo okolja.
6. člen
(prekrški)
(1) Z globo od 4.000 eurov do 40.000
eurov se za prekršek kaznuje upravljavec naprave za proizvodnjo barvnih kovin,
ki je pravna oseba ali samostojni podjetnik posameznik, če ne izvaja ukrepov iz
 4. in 7. člena te uredbe.
(2) Z globo od 1.200 eurov do 4.000
eurov se za prekršek iz prejšnjega odstavka kaznuje tudi odgovorna oseba
upravljavca naprave za proizvodnjo barvnih kovin.

Priloga
1: Mejne vrednosti parametrov in emisijskih faktorjev odpadne vode
Priloga
2: Mejne vrednosti parametrov in emisijskih faktorjev odpadne vode iz
obstoječih naprav

Uredba o emisiji snovi in toplote pri
odvajanju odpadne vode iz naprav za proizvodnjo barvnih kovin (Uradni list RS,
št. 45/07)
vsebuje naslednje prehodne in končni določbi:
»7. člen
(prehodne
določbe)
(1) Ne glede na določbe šestega
odstavka 3. člena te uredbe se za odpadno vodo iz obstoječe naprave za
proizvodnjo barvnih kovin, odvedeno v javno kanalizacijo, ki ni zaključena s
komunalno ali skupno čistilno napravo, uporabljajo mejne vrednosti za odvajanje
v javno kanalizacijo do roka iz operativnega programa na področju odvajanja in
čiščenja odpadnih voda, do katerega se morajo odpadne vode iz te javne
kanalizacije odvajati v vode očiščene v skladu s predpisom, ki ureja emisijo
snovi pri odvajanju odpadne vode iz komunalnih čistilnih naprav.
(2) Če obstoječa naprava za
proizvodnjo barvnih kovin ni priključena na javno kanalizacijo, se določbe
prejšnjega odstavka uporabljajo do 31. decembra 2008 tudi za odpadno vodo,
ki se iz naprave za proizvodnjo barvnih kovin odvaja neposredno v vode, če je
iz dokumentacije, priložene k vlogi za izdajo okoljevarstvenega dovoljenja,
razvidno, da so za priključitev naprave za proizvodnjo barvnih kovin na javno
kanalizacijo izpolnjeni vsi pogoji upravljavca javne kanalizacije.
8. člen
(prilagoditev
obstoječih naprav)
(1) Upravljavec naprave za proizvodnjo
barvnih kovin mora prilagoditi obratovanje obstoječe naprave za proizvodnjo
barvnih kovin v zvezi z mejnimi vrednostmi emisije snovi iz Priloge 1 te uredbe
najpozneje do 31. decembra 2012.
(2) Do prilagoditve obstoječe naprave
za proizvodnjo barvnih kovin v skladu s prejšnjim odstavkom se za obstoječo
napravo za proizvodnjo barvnih kovin uporabljajo mejne vrednosti, ki so
določene v preglednicah 1, 2 in 3 v Prilogi 2, ki je sestavni del te uredbe.
(3) Ne glede na določbe prvega in
drugega odstavka tega člena mora upravljavec obstoječe naprave za proizvodnjo
barvnih kovin prilagoditi obratovanje obstoječe naprave za proizvodnjo barvnih
kovin določbam 3. člena te uredbe, če se zaradi posegov v napravo za
proizvodnjo barvnih kovin poveča njena proizvodna zmogljivost za več kakor 25
odstotkov po uveljavitvi te uredbe.
9. člen
(prenehanje
veljavnosti)
Z dnem uveljavitve te uredbe preneha
veljati Uredba o emisiji snovi pri odvajanju odpadnih vod iz naprav za proizvodnjo
neželeznih kovin (Uradni list RS, št. 90/00 in 41/04 – ZVO-1).
10. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi Uredbe o emisiji snovi in
toplote pri odvajanju odpadne vode iz naprav za proizvodnjo barvnih kovin
(Uradni list RS, št. 51/09) vsebuje naslednjo končno določbo:
»2. člen
Ta uredbe začne veljati petnajsti dan po objavi
v Uradnem listu Republike Slovenije.«.