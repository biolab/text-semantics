I. Splošne določbe
1. člen
(področje urejanja)
Ta pravilnik določa izvrševanje varnostnih ukrepov obveznega psihiatričnega
zdravljenja in varstva v zdravstvenem zavodu in obveznega psihiatričnega
zdravljenja na prostosti ter posebne strokovne in varnostne pogoje, ki jih
morajo izpolnjevati zdravstveni zavodi za njihovo izvrševanje.
2. člen
(izvajalci)
(1) Varnostni ukrep obveznega psihiatričnega zdravljenja
in varstva v zdravstvenem zavodu se izvaja v enoti za forenzično psihiatrijo
zdravstvenega zavoda, ki izpolnjuje posebne strokovne in varnostne pogoje iz
151. člena Zakona o izvrševanju kazenskih sankcij (Uradni list RS,
št. 110/06 – uradno prečiščeno besedilo, 76/08, 40/09, 9/11 – ZP-1G in
54/15; v nadaljnjem besedilu: ZIKS-1) in tega pravilnika (v nadaljnjem
besedilu: enota za forenzično psihiatrijo).
(2) Varnostni ukrep obveznega psihiatričnega zdravljenja
na prostosti se izvaja v javnih zdravstvenih zavodih in pri drugih pravnih in
fizičnih osebah, ki izvajajo psihiatrično dejavnost na podlagi koncesije in
izpolnjujejo pogoje iz 151. člena ZIKS-1 in tega pravilnika (v nadaljnjem
besedilu: javni zdravstveni zavod oziroma koncesionar).
3. člen
(pomen izrazov)
(1) Izrazi, uporabljeni v tem pravilniku, imajo
naslednji pomen:
-       
pacient je oseba, ki ji je izrečen varnostni ukrep obveznega psihiatričnega
zdravljenja in varstva v zdravstvenem zavodu in obveznega psihiatričnega
zdravljenja na prostosti;
-       
načrt varovanja je načrt, ki se pripravi za tlorisno površino enote
za forenzično psihiatrijo in za prostor, namenjen gibanju na prostem. Vsebina
in obseg varovalnih ukrepov, razpored in naloge pravosodnih policistov pri
rednem in izrednem varovanju ter vrsto in način tehnične podpore pri varovanju
so v skladu s predpisom, ki ureja pooblastila in naloge pravosodnih policistov;
-       
načrt obravnave je individualni načrt varovanja in individualni
načrt zdravstvene obravnave za posameznega pacienta, v katerem se določijo
konkretni zdravstveni in drugi ukrepi (npr. diagnostično terapevtski posegi,
zdravstvena nega, zdravstveno vzgojno delo za pacienta in ožje družinske člane,
priprava za transport in spremstvo, vsebinski, metodološki in motivacijski
ukrepi, ukrepi varovanja);
-       
individualni načrt varovanja je načrt, v katerem so na podlagi
strokovne varnostne ocene opredeljeni posamezni ukrepi varovanja posameznega
pacienta v skladu z varnostno stroko, in se upošteva pri določitvi
individualnega načrta zdravstvene obravnave;
-       
individualni načrt zdravstvene obravnave so časovno določene
zdravstvene, socialno varstvene in druge storitve z njihovimi izvajalci, ki se
sprejme za posameznega pacienta;
-       
ukrepi za zagotavljanje varnosti ter reda in discipline so
ukrepi, ki jih uporabljajo pravosodni policisti v skladu s predpisi, ki urejajo
izvrševanje pooblastil in nalog pravosodnih policistov;
-       
multidisciplinarni tim je delovna skupina, ki jo za izdelavo in
izvedbo načrta obravnave za posameznega pacienta imenuje vodja enote za
forenzično psihiatrijo, direktor javnega zdravstvenega zavoda oziroma
koncesionar in je sestavljena iz psihiatra, kliničnega psihologa, diplomirane
medicinske sestre oziroma diplomiranega zdravstvenika, tehnika oziroma tehnice
zdravstvene nege, socialnega delavca, specialnega pedagoga, delovnega terapevta
in administratorja oziroma administratorke. Sestava multidisciplinarnega tima
se pri izvedbi individualnega načrta zdravstvene obravnave prilagodi potrebam
posameznega pacienta.
(2) Drugi izrazi, uporabljeni v tem pravilniku, pomenijo
enako kot izrazi, opredeljeni v predpisih, ki urejajo izvrševanje kazenskih
sankcij.
4. člen
(načelo prepovedi diskriminacije in varstvo pravic)
(1) Pacientu se pri izvrševanju varnostnega ukrepa
obveznega psihiatričnega zdravljenja in varstva v zdravstvenem zavodu oziroma
varnostnega ukrepa obveznega psihiatričnega zdravljenja na prostosti zagotavlja
varstvo njegovega osebnega dostojanstva ter drugih človekovih pravic in
temeljnih svoboščin, individualna obravnava in enakopravna dostopnost do
zdravstvenih storitev.
(2) Kakršnakoli oblika zapostavljanja na podlagi duševne
motnje in drugih osebnih okoliščin je prepovedana.
(3) Starejše osebe, nosečnice, invalidi, tujci in druge
ranljive osebe so deležne posebne pozornosti pri varovanju njihovih pravic.
5. člen
(varstvo pravic drugih in dolžnost sodelovanja)
Pacient, ki mu je bil izrečen varnostni ukrep obveznega
psihiatričnega zdravljenja in varstva v zdravstvenem zavodu oziroma varnostni ukrep
obveznega psihiatričnega zdravljenja na prostosti, spoštuje osebno integriteto
in dostojanstvo zaposlenih in drugih oseb v enoti za forenzično psihiatrijo, v
javnem zdravstvenem zavodu in pri koncesionarju ter si v skladu s svojimi
zmožnostmi prizadeva k uspešnemu izvajanju zadevnega ukrepa.
6. člen
(načelo strokovnosti in sorazmernosti)
(1) Varnostni ukrep obveznega psihiatričnega zdravljenja
in varstva v zdravstvenem zavodu in varnostni ukrep obveznega psihiatričnega
zdravljenja na prostosti se izvajata v skladu s strokovno preverjenimi metodami
in mednarodno priznanimi standardi s področja medicinske, varnostne in
penološke stroke.
(2) Zdravstveni poseg in varstvo morata biti sorazmerna
z njunima namenoma. Med več možnimi zdravstvenimi posegi in ukrepi za
zagotavljanje varstva, ki imajo primerljive učinke, se uporabi tisti
zdravstveni poseg in tisti ukrep za zagotavljanje varstva, ki najmanj posegata
v integriteto pacienta, najmanj omejujeta njegovo osebno svobodo in imata
najmanj neželenih učinkov.
II. Posebni strokovni in varnostni pogoji
1. Posebni strokovni in varnostni pogoji v enoti
za forenzično psihiatrijo
7. člen
(dostopnost in okolica)
(1) Enota za forenzično psihiatrijo:
-       
ima urejen dostop do stavbe (klančine),
-       
ima rezervirano parkirno mesto za invalide,
-       
omogoča varno izvajanje različnih dejavnosti pacientov v svoji
neposredni okolici (dvorišče).
(2) Poleg splošnih zahtev za dostopnost zdravstvenih
ustanov, je za enoto forenzične psihiatrije urejen poseben režim dostopa, ki se
opredeli v načrtu varovanja, ki ga po predhodnem mnenju direktorja
zdravstvenega zavoda, v katerem se izvaja varnostni ukrep (v nadaljnjem
besedilu: direktor), sprejme Uprava Republike Slovenije za izvrševanje
kazenskih sankcij (v nadaljnjem besedilu: URSIKS).
(3) Poseben režim dostopa mora zagotavljati varnost
osebja in pacientov pred samovoljno oddaljitvijo in preprečevati nedovoljen
vstop v enoto forenzične psihiatrije.
8. člen
(ločenost prostorov in varnost)
(1) Enota za forenzično psihiatrijo ima zagotovljene
ločene prostore za zaposlene zdravstvene delavce in zdravstvene sodelavce ter
pravosodne policiste tako, da lahko strokovno ustrezno opravljajo svojo osnovno
dejavnost.
(2) Varnostni pogoji za stopnjo varovanja prostorov
enote za forenzično psihiatrijo so opredeljeni v načrtu varovanja, ki ga po
predhodnem mnenju direktorja zdravstvenega zavoda, v katerem se izvaja
varnostni ukrep, sprejme URSIKS.
9. člen
(osvetlitev in prezračevanje)
Prostori v enoti za forenzično psihiatrijo naj bodo
osvetljeni z dnevno svetlobo in morajo omogočiti primerne temperature ter varno
dnevno prezračevanje ali biti opremljeni s klimatsko napravo.
10. člen
(skupni prostori in bolniške sobe)
(1) V enoti za forenzično psihiatrijo sta prostor za
jedilnico in druženje ter prostor za skupinske terapije in druge dejavnosti
dovolj velika, da omogočata vsakodnevno udeležbo pacientov, ki so sprejeti v
enoto za forenzično psihiatrijo, upoštevajoč stopnjo tveganja. Prostor za
skupinske terapije mora biti dovolj velik, da se lahko vsak dan udeležujejo
terapij vsi pacienti, ki tovrstne terapije potrebujejo.
(2) Bolniške sobe morajo biti opremljene tako, da so
prijetne za bivanje in da, kolikor je to mogoče, omogočajo zasebnost pacientov,
ki v njih bivajo. Pacient, sprejet v enoto za forenzično psihiatrijo, ima v
skladu z načrtom obravnave in hišnim redom možnost pri sebi zadržati določene
osebne predmete, ki se jih varno shrani v omarici z možnostjo zaklepanja.
(3) Hišni red iz prejšnjega odstavka, ki ga sprejme
zdravstveni zavod, v katerem deluje enota za forenzično psihiatrijo, je obešen
na vidnem mestu v skupnih prostorih oziroma hodnikih.
(4) Na dostopnem mestu je na voljo predalnik za pohvale
in pritožbe. Ob njem mora biti na steni jasno viden plakat, na katerem so
zapisane pravice in pritožbene poti v primeru njihovih kršitev.
11. člen
(posebni prostori)
(1) Enota za forenzično psihiatrijo zagotavlja posebne
prostore, ki omogočajo individualno in skupinsko zdravstveno obravnavo oziroma
zdravstveni pregled pacientov, ki so sprejeti v enoto za forenzično
psihiatrijo.
(2) Enota za forenzično psihiatrijo ima prostor, ki
omogoča nemoteno in varno komunikacijo pacientov, ki so sprejeti v enoto za
forenzično psihiatrijo, z zastopnikom pravic oseb na področju duševnega
zdravja, zagovornikom oziroma drugimi obiskovalci.
(3) Enota za forenzično psihiatrijo ima posebej za
kadilce določen prostor, ki ustreza pogojem, določenim v predpisu, ki ureja
omejevanje uporabe tobačnih izdelkov.
12. člen
(prostori za oviranje nasilnih oseb)
Enota za forenzično psihiatrijo zagotovi prostore in opremo, ki
omogočajo ureditev strokovno ustreznega oviranja nasilne osebe do sebe ali
drugih oseb.
13. člen
(sanitarni prostori)
Enota za forenzično psihiatrijo ima zadostno število po spolu
ločenih sanitarnih prostorov za paciente.
14. člen
(oprema)
(1) Bolniška soba mora biti opremljena tako, da
predmetov ni mogoče uporabiti v avtoagresivne ali heteroagresivne namene.
(2) Zdravila in psihotropne snovi morajo biti zavarovane
pred dostopom nepooblaščenih oseb.
(3) V prostorih, ki so v skladu z načrtom varovanja pod
nadzorom video kamere, mora biti to jasno označeno. Zdravstveni zavod, v okviru
katerega deluje enota za forenzično psihiatrijo sprejme navodila o izvajanju
video nadzora v enoti za forenzično psihiatrijo.
(4) Barva na stenah, tlaki, žimnice in druga oprema
morajo biti iz ognjevarnih materialov ter usklajena z zahtevami požarnega reda,
ki je določen v notranjem aktu zdravstvenega zavoda.
(5) Oprema, ki jo za varovanje pacientov in prostorov
enote za forenzično psihiatrijo uporabljajo pravosodni policisti, mora
ustrezati standardom, ki so v uporabi v URSIKS.
15. člen
(kadrovski pogoji)
(1) V enoti za forenzično psihiatrijo se zagotavlja
tolikšno število zdravstvenih delavcev in zdravstvenih sodelavcev, da se
varnostni ukrep izvaja v skladu s strokovno preverjenimi metodami medicinske
stroke.
(2) URSIKS v enoti za forenzično psihiatrijo zagotavlja
vodjo referata pravosodnih policistov in dva pravosodna policista.
(3) Glede na število in strukturo pacientov ter v skladu
s svojimi standardi varovanja in kadrovskimi možnostmi URSIKS dodatno
zagotavlja še:
-       
dva pravosodna policista za do največ 32 pacientov, katerih stanje je na
podlagi strokovno preverjene metode ocenjeno kot visoka stopnja verjetnosti za
neposredno in takojšnje nevarno vedenje (v nadaljnjem besedilu: visoka stopnja
tveganja), oziroma za vsakih dodatnih do 15 pacientov z visoko stopnjo tveganja
se doda po eno delovno mesto pravosodnega policista;
-       
en pravosodni policist za do največ 20 pacientov, katerih stanje je na
podlagi strokovno preverjene metode ocenjeno kot visoka stopnja verjetnosti za
nevarno vedenje, vendar ne kot neposredno in takojšnje (v nadaljnjem besedilu:
srednja stopnja tveganja). Varovanje v nočnem času izvaja en pravosodni
policist v skladu z usmeritvami zdravstvenega osebja;
-       
en pravosodni policist za do največ 25 pacientov, katerih stanje je na
podlagi strokovno preverjene metode ocenjeno kot nizka stopnja verjetnosti za
nevarno vedenje (v nadaljnjem besedilu: nizka stopnja tveganja). Varovanje v
nočnem času izvaja en pravosodni policist v skladu z usmeritvami zdravstvenega osebja.
(4) V enoti za forenzično psihiatrijo vodja referata za
forenzično psihiatrijo usklajuje delo pravosodnih policistov. Vodja referata in
pravosodni policisti so zaposleni v okviru URSIKS.
(5) Šteje se, da so izpolnjeni kadrovski pogoji za
izvajanje načrta obravnave, če izvaja en multidisciplinarni tim, razporejen za
zagotavljanje stalne pripravljenosti, 24-urni načrt obravnave za število
postelj oziroma pacientov:
A.    
Enota z visoko stopnjo tveganja: od 16 do 22 postelj za paciente,
katerih stanje je na podlagi strokovno preverjene metode ocenjeno kot visoka
stopnja tveganja oziroma je na podlagi strokovno preverjenih metod stanje
ocenjeno kot urgentno ali intenzivno psihiatrično obolenje:
- 
zdravnik specialist psihiater: 2
- 
klinični psiholog: 2
- 
diplomirana medicinska sestra: 5
- 
zdravstveni tehnik: 21
- 
delovni terapevt: 2
- 
socialni delavec: ½
B.    
Enota s srednjo stopnjo tveganja: 16 do 22 postelj za paciente, katerih
stanje je na podlagi strokovno preverjene metode ocenjeno kot srednja stopnja
tveganja oziroma je na podlagi strokovno preverjenih metod stanje ocenjeno kot
intenzivno psihiatrično obolenje s komorbidnostjo, kjer je potrebno intenzivno
zdravljenje ali diagnostika:
- 
zdravnik specialist psihiater: 2
- 
klinični psiholog: 1
- 
diplomirana medicinska sestra: 4
- 
zdravstveni tehnik: 21
- 
delovni terapevt: 1
- 
socialni delavec: 1/2
C.    
Enota z nizko stopnjo tveganja: 10 do 18 postelj za paciente, katerih
stanje je na podlagi strokovno preverjene metode ocenjeno kot nizka stopnja
tveganja ali je na podlagi strokovno preverjenih metod stanje ocenjeno kot
psihiatrično obolenje z ali brez komorbidnega psihiatričnega obolenja, ki
zahteva intenzivno psihiatrično in psihoterapevtsko obravnavo:
- 
zdravnik specialist psihiater: 1
- 
klinični psiholog: 2
- 
diplomirana medicinska sestra: 3
- 
zdravstveni tehnik: 10
- 
delovni terapevt: 1
- 
socialni delavec: 1
(6) Enota za forenzično psihiatrijo v sodelovanju z
URSIKS skrbi za organizacijo dela v primeru nepredvidenih ali izrednih razmer
tako, da po potrebi zagotovita dodatne zdravstvene delavce in pravosodne
policiste v okviru kadrovskih možnosti.
16. člen
(usposobljenost)
(1) Osebje iz prejšnjega člena mora obvladati teoretična
znanja in praktične veščine s področij preprečevanja, prepoznavanja in
ukrepanja v primeru nevarnega vedenja, njegovih vzrokov, oblik in posledic ter
biti usposobljeno za pristop in pogovor s pacientom, ki se nevarno vede.
(2) Pravosodni policisti, ki izvajajo varovanje v enoti
za forenzično psihiatrijo, so usposobljeni in opremljeni po predpisih, ki
urejajo področje delovanja URSIKS, ter dodatno usposobljeni z osnovnimi
teoretičnimi in praktičnimi znanji s področja duševnega zdravja, kar zagotavlja
enota za forenzično psihiatrijo.
(3) Enota za forenzično psihiatrijo določi program in
postopek preverjanja izpolnjevanja pogojev iz prvega odstavka tega člena ter
program in postopek preverjanja izpolnjevanja dodatnega usposabljanja iz
prejšnjega odstavka z notranjim aktom, ki ga sprejme zdravstveni zavod, v
katerem deluje enota za forenzično psihiatrijo.
17. člen
(sprejem v enoto za forenzično psihiatrijo)
(1) V enoto za forenzično psihiatrijo se sprejme
pacienta na podlagi odločbe sodišča, ki je izreklo varnostni ukrep obveznega
psihiatričnega zdravljenja in varstva v zdravstvenem zavodu, ki ji je priloženo
izvedensko mnenje ter vsa razpoložjiva zdravstvena dokumentacija, ki je
pomembna za izvajanje tega varnostnega ukrepa.
(2) Ob sprejemu v enoto za forenzično psihiatrijo je
treba najprej ugotoviti istovetnost pacienta s primerjanjem osebnih podatkov v
odločbi sodišča s podatki v osebni izkaznici ali drugih ustreznih listinah, na
podlagi katerih je mogoče ugotoviti istovetnost pacienta.
(3) Če se utemeljeno sumi, da na sprejem v enoto za
forenzično psihiatrijo ni pristopil pacient, ki bi moral, direktor o tem takoj
obvesti sodišče, ki je izreklo zadevni varnostni ukrep.
(4) Enota za forenzično psihiatrijo v 24 urah obvesti
pristojno sodišče, ki je izreklo zadevni varnostni ukrep, da se je pacient
zglasil v zdravstvenem zavodu tistega dne, kot je bil napoten. Če se pacient ni
zglasil v zdravstvenem zavodu tistega dne, kot je bil napoten, zdravstveni
zavod najpozneje v eni uri po preteku z odločbo določenega roka o tem obvesti
pristojno sodišče.
(5) Sprejemni zdravnik ob sprejemu pacienta pacienta
seznani z razlogi za sprejem, njegovimi pravicami in hišnim redom.
(6) Ob sprejemu v enoto za forenzično psihiatrijo se
pacientu odvzamejo denar in predmeti, ki jih po hišnem redu zdravstvenega
zavoda ne sme imeti pri sebi in se izročijo v hrambo enote. O odvzetih
predmetih se vodi posebna evidenca, pacientu pa se izda potrdilo, v katerem
morajo biti odvzete stvari navedene in opisane.
18. člen
(obravnava v enoti za forenzično psihiatrijo)
(1) Pacientu se zagotovi obravnava v skladu z načrtom
obravnave, ki ga na podlagi ustreznega individualnega načrta zdravstvene
obravnave in individualnega načrta varovanja sprejme multidisciplinarni tim v
sedmih dneh po sprejemu pacienta v enoto za forenzično psihiatrijo.
(2) Pacientu se zagotovi obravnava v skladu z načrtom
obravnave.
(3) Pacienta se spodbuja k sodelovanju pri pripravi in
izvajanju individualnega načrta zdravstvene obravnave. Pri svojem delu
multidisciplinarni tim vedno upošteva mnenje in želje pacienta, kadar niso v
nasprotju z njegovimi zdravstvenimi koristmi in individualnim načrtom
varovanja.
(4) Načrt obravnave multidisciplinarni tim redno
spremlja in najmanj enkrat mesečno preveri njegovo ustreznost.
(5) Najmanj tri mesece pred zaključkom izvajanja
varnostnega ukrepa obveznega psihiatričnega zdravljenja in varstva v
zdravstvenem zavodu, zdravstveni zavod o tem obvesti pristojni center za
socialno delo.
19. člen
(premestitev oziroma odpust iz enote za forenzično
psihiatrijo)
Direktor zdravstvenega zavoda mora takoj, najpozneje pa v 24
urah po tem, ko multidisciplinarni tim oceni, da za posameznega pacienta
zadevni varnostni ukrep v enoti za forenzično psihiatrijo ni več potreben,
obvestiti sodišče, ki je pacienta napotilo na izvajanje varnostnega ukrepa v
enoto za forenzično psihiatrijo, da odloči o ustavitvi varnostnega ukrepa v
enoti za forenzično psihiatrijo, njegovi nadomestitvi z varnostnim ukrepom
obveznega psihiatričnega zdravljenja na prostosti ali o nadaljevanju
izvrševanja prekinjene kazni zapora.
20. člen
(imenovanje strokovne skupine za forenzično psihiatrijo)
(1) V okviru enote za forenzično psihiatrijo se lahko
ustanovi strokovna skupina za forenzično psihiatrijo (v nadaljnjem besedilu:
strokovna skupina EFP), ki jo sestavljajo predsednik in devet članov iz vrst
zdravnikov psihiatrov, kliničnih psihologov, sodnikov in predstavnikov URSIKS.
(2) Člane in predsednika strokovne skupine EFP imenuje direktor
zdravstvenega zavoda za obdobje štirih let. Zunanje člane strokovne skupine EFP
imenuje direktor zdravstvenega zavoda na podlagi predhodnega soglasja k pisnem
povabilu k sodelovanju. Direktor zdravstvenega zavoda lahko iste člane
strokovne skupine EFP ponovno imenuje.
(3) Direktor zdravstvenega zavoda lahko predčasno
razreši posameznega člana in predsednika strokovne skupine EPF, če ugotovi, da
svojega dela ne opravlja vestno in v skladu s pravili stroke, če se ne
udeležuje oziroma sklicuje sej strokovne skupine EFP ali onemogoča njeno
delovanje.
(4) Strokovna skupina EFP je sklepčna, če je navzoča
najmanj polovica vseh članov. Odločitve sprejema z navadno večino vseh glasov.
(5) Delo strokovne skupine EFP je financirano iz
sredstev, ki so namenjena delovanju enote za forenzično psihiatrijo in niso del
sredstev obveznega zdravstvenega zavarovanja.
21. člen
(naloge strokovne skupine EFP)
(1) Strokovna skupina EFP opravlja naslednje naloge:
-       
spremlja izvajanje načrta obravnave pacientov v enoti za forenzično
psihiatrijo,
-       
daje pobude in predloge multidisciplinarnemu timu, Razširjenemu
strokovnemu kolegiju za psihiatrijo in drugim razširjenim strokovnim kolegijem
glede strokovne doktrine pri izvrševanju varnostnega ukrepa obveznega
psihiatričnega zdravljenja in varstva v zdravstvenem zavodu ali varnostnega ukrepa
obveznega psihiatričnega zdravljenja na prostosti,
-       
izvaja strokovno podporo pri izvajanju ukrepa obveznega psihiatričnega
zdravljenja na prostosti.
(2) O načinu svojega dela strokovna skupina EFP sprejme poslovnik.
2. Posebni strokovni in varnostni pogoji v javnem
zdravstvenem zavodu in pri koncesionarju
22. člen
(kadrovski pogoji)
(1) V javnem zdravstvenem zavodu in pri koncesionarju
mora biti za izvajanje obveznega psihiatričnega zdravljenja na prostosti
zaposlenih dovolj strokovnjakov za izvajanje kakovostne zdravstvene obravnave.
Za nemoteno izvajanje varnostnega ukrepa morata v javnem zdravstvenem zavodu
oziroma pri koncesionarju delovati zdravnik, specialist s področja psihiatrije
in diplomirana medicinska sestra oziroma diplomirani zdravstvenik ter
administrator, z možnostjo povezovanja z drugimi zdravstvenimi delavci ali
strokovnjaki drugih področij za izvajanje načrta ambulantne obravnave za
posameznega pacienta.
(2) Osebje iz prejšnjega odstavka mora obvladati
teoretična znanja in praktične veščine s področij preprečevanja, prepoznavanja
in ukrepanja v primeru nevarnega vedenja, njegovih vzrokov, oblik in posledic,
poznati morajo strokovna priporočila za ustrezno oviranje nasilnih oseb ter
biti usposobljeno za pristop in pogovor s pacientom, ki se nevarno vede.
(3) Javni zdravstveni zavod oziroma koncesionar določi program
in postopek preverjanja izpolnjevanja pogojev iz prejšnjega odstavka z
notranjim aktom.
23. člen
(prostorski pogoji)
Javni zdravstveni zavod oziroma koncesionar ima:
-       
ustrezno opremljene prostore, ki poleg psihiatričnega zdravljenja
omogočajo strokovno ustrezno izvajanje skupinske, partnerske in individualne
terapije,
-       
načrt glede varovanja, ki vsebuje varovana območja ambulante,
-       
vsebino in obseg varovalnih ukrepov.
24. člen
(postopek sprejema v javni zdravstveni zavod oziroma
pri koncesionarju in poročanje)
(1) V javnem zdravstvenem zavodu oziroma pri
koncesionarju se v času uradnih ur sprejmejo v obravnavo pacienti na podlagi
odločbe sodišča, ki je izreklo varnostni ukrep obveznega psihiatričnega
zdravljenja na prostosti, ki ji je priloženo izvedensko mnenje ter vsa
razpoložjiva zdravstvena dokumentacija, ki je pomembna za izvajanje varnostnega
ukrepa obveznega psihiatričnega zdravljenja na prostosti.
(2) Pacient se mora zglasiti v javnem zdravstvenem
zavodu oziroma pri koncesionarju tistega dne, ki je določen v pozivu o
napotitvi na zdravjenje.
(3) Direktor javnega zdravstvenega zavoda oziroma
koncesionar takoj, najpozneje pa v 24 urah, obvesti sodišče, ki je izreklo
zadevni varnostni ukrep, da se pacient ni zglasil v javnem zdravstvenem zavodu
oziroma pri koncesionarju tistega dne, kot je bil napoten, ali da je izvajanje
varnostnega ukrepa obveznega psihiatričnega zdravljenja na prostosti samovoljno
opustil.
(4) Direktor javnega zdravstvenega zavoda oziroma
koncesionar takoj, najpozneje pa v 24 urah od ugotovitve, da izvajanje varnostnega
ukrepa obveznega psihiatričnega zdravljenja na prostosti ne dosega želenega
učinka in če utemeljeno ocenjuje, da je treba izvajanje varnostnega ukrepa
obveznega psihiatričnega zdravljenja na prostosti nadomestiti z izvajanjem
varnostnega ukrepa obveznega psihiatričnega zdravljenja in varstva v
zdravstvenem zavodu, o tem obvesti sodišče, ki je izreklo zadevni varnostni
ukrep.
(5) Če direktor javnega zdravstvenega zavoda oziroma
koncesionar oceni, da pacient izpolnjuje pogoje iz 53. člena Zakona o
duševnem zdravju (Uradni list RS, št. 77/08 in 46/15 – odl. US), poskrbi
za njegov prevoz in namestitev v enoto za forenzično psihiatrijo.
(6) Direktor javnega zdravstvenega zavoda oziroma
koncesionar mora najmanj enkrat na vsakih šest mesecev poročati sodišču, ki je
izreklo zadevni varnostni ukrep, o njegovem izvrševanju in uspehih zdravljenja.
III. Prehodne in končne določbe
25. člen
(vloga in rok za sprejetje hišnega reda in načrta varovanja)
(1) Javni zdravstveni zavodi ter druge pravne in fizične
osebe, ki izvajajo psihiatrično dejavnost na podlagi koncesije in izvršujejo
varnostni ukrep obveznega psihatričnega zdravljenja v zdravstvenem zavodu
oziroma na prostosti, morajo ministru, pristojnemu za zdravje, v 180 dneh od
uveljavitve tega pravilnika posredovati vlogo, ki ji priložijo dokazila o
izpolnjevanju pogojev iz tega pravilnika.
(2) Zdravstveni zavod, v katerem deluje enota za
forenzično psihiatrijo, mora v treh mesecih od uveljavitve tega pravilnika
sprejeti hišni red.
(3) URSIKS mora po predhodnem mnenju direktorja
zdravstvenega zavoda, v katerem se izvaja varnostni ukrep sprejeti načrt
varovanja enote za forenzično psihiatrijo v treh mesecih od uveljavitve tega
pravilnika.
26. člen
(prehodno obdobje za pravosodne policiste)
Do zagotovitve potrebnega števila pravosodnih policistov iz
drugega in tretjega odstavka 15. člena tega pravilnika, pravosodni policisti
opravljajo dela in naloge v zvezi z varovanjem oseb z izrečenim varnostnim
ukrepom obveznega psihiatričnega zdravljenja in varstva v zdravstvenem zavodu
za potrebe zdravstvenega zavoda Enote za forenzično psihiatrijo Oddelka za
psihiatrijo Univerzitetnega kliničnega centra Maribor.
27. člen
(prehodno obdobje)
Do določitve izvajalcev iz 2. člena tega pravilnika
izvršuje varnostni ukrep obveznega psihiatričnega zdravljenja in varstva v
zdravstvenem zavodu Enota za forenzično psihiatrijo Oddelka za psihiatrijo
Univerzitetnega kliničnega centra Maribor, varnostni ukrep obveznega
psihiatričnega zdravljenja na prostosti pa javni zdravstveni zavodi ter druge
pravne in fizične osebe, ki izvajajo psihiatrično dejavnost na podlagi
koncesije in izvršujejo varnostni ukrep obveznega psihiatričnega zdravljenja na
prostosti na dan uveljavitve tega pravilnika.
28. člen
(prenehanje veljavnosti in podaljšanje uporabe)
Z dnem, ko začne veljati ta pravilnik, preneha veljati
Pravilnik o izvrševanju varnostnih ukrepov obveznega psihiatričnega zdravljenja
in varstva v zdravstvenem zavodu, obveznega psihiatričnega zdravljenja na
prostosti in obveznega zdravljenja alkoholikov in narkomanov (Uradni list RS,
št. 84/09, 6/12 in 109/12 – ZIKS-1E), ki pa se uporablja do določitve
izvajalcev iz 2. člena tega pravilnika.
29. člen
(začetek veljavnosti in uporabe)
Ta pravilnik začne veljati petnajsti dan po objavi v Uradnem listu
Republike Slovenije, uporablja pa se od dneva določitve izvajalcev iz
2. člena tega pravilnika.
Št. 0070-7/20150
Ljubljana, dne 25. aprila 2016
EVA 2015-2711-0005
Milojka Kolar Celarc l.r.
Ministrica
za zdravje
Soglašam!
mag. Goran Klemenčič l.r.
Minister
za pravosodje