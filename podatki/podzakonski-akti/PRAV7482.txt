1. člen
(področje urejanja)
Ta pravilnik določa ukrepe za spremljanje reziduov pri
živalih za proizvodnjo živil in živalskih proizvodih v skladu z Direktivo Sveta
96/23/ES z dne 29. aprila 1996 o ukrepih za spremljanje nekaterih snovi in
njihovih ostankov v živih živalih in v živalskih proizvodih ter razveljavitvi
direktiv 85/358/EGS in 86/469/EGS in odločb 89/187/EGS in 91/664/EGS (UL L št.
125 z dne 23. 5. 1996, str. 10, z vsemi spremembami; v nadaljnjem besedilu:
Direktiva 96/23/ES).
2. člen
(namen monitoringa)
Monitoring rezidua pri živalih za proizvodnjo živil (v
nadaljnjem besedilu: živali) in živalskih proizvodih, izvaja Veterinarska
uprava Republike Slovenije (v nadaljnjem besedilu: VURS) z namenom, da se
odkrije navzočnost reziduov pri živalih, njihovih iztrebkih, telesnih
tekočinah, živalskem tkivu, v živalskih proizvodih, krmi in vodi za napajanje
živali.
3. člen
(naloge VURS)
(1) VURS izvaja naslednje naloge: 
-    
izdela letni načrt iz 4. člena tega pravilnika; 
-    
usklajuje delo izvajalcev letnega načrta; 
-    
zbira vse potrebne podatke o rezultatih izvedbe letnega načrta in
rezultatih predpisanih ukrepov izvajanja veterinarskega nadzora letnega načrta
za preteklo leto ter vse potrebne podatke za pripravo letnega načrta za tekoče
leto; 
-    
izvaja predpisane ukrepe v primeru ugotovljenih kršitev, skladno z
določbami zakona, ki ureja veterinarska merila skladnosti. 
(2) Določbe tega člena se ne uporabljajo za krmo, če je s
predpisi, ki urejajo krmo drugače določeno.
4. člen
(cilj in vsebina letnega načrta)
Letni načrt mora:
a)  predvideti odkrivanje
prisotnosti reziduov iz Priloge I, ki je sestavni del tega pravilnika glede na
vrsto živali v skladu s Prilogo II, ki je sestavni del tega pravilnika; 
b) 
določiti odkrivanje prisotnosti reziduov iz Priloge I tega pravilnika
pri živalih, v njihovih iztrebkih in telesnih tekočinah, v živalskih tkivih in
v živalskih proizvodih, kot so na primer meso, mleko, jajca in med, v vodi za
napajanje živali, krmi in na vseh mestih, kjer se živali zadržujejo; 
c) 
pri izračunu števila vzorcev upoštevati določbe Prilog III in IV, ki sta
sestavni del tega pravilnika; 
d) 
upoštevati specifičen položaj v Republiki Sloveniji in vsebovati:
-   
navedbo predpisov glede uporabe substanc iz Priloge I tega pravilnika,
zlasti glede njihovih prepovedi in odobritev, glede njihove distribucije in
prometa; 
-   
navodila, ki določajo dajanje teh substanc živalim, v primeru, da to ni
določeno s predpisi Skupnosti in pogoje za to predpiše minister, pristojen za
veterinarstvo; 
-   
podatke o izvajalcih letnega načrta; 
-   
seznam imenovanih laboratorijev s podatki o njihovih zmogljivostih za
analizo vzorcev; 
-   
najvišje dovoljene količine reziduov, ki jih predpiše minister,
pristojen za veterinarstvo, kadar le te niso določene s predpisi Skupnosti; 
-   
seznam reziduov, ki se jih analizira, analizne metode, standarde za
tolmačenje rezultatov, število uradnih vzorcev, ki se jih odvzame ter razlog za
takšno število; 
-   
število uradnih vzorcev, ki jih je potrebno vzeti glede na število
živali posameznih živalskih vrst, zaklanih v preteklem letu ter letno
proizvodnjo živalskih proizvodov preteklega leta, skladno s količinami in
pogostostjo vzorčenja, določenimi v Prilogi IV tega pravilnika; 
-   
natančen opis načina in postopkov odvzema uradnih vzorcev; 
-   
ukrepe v zvezi z živalmi ali živalskimi proizvodi pri katerih so bila
odkrita rezidua.
5. člen
(spremembe letnega načrta)
(1) VURS mora letni načrt spremeniti ali dopolniti na zahtevo
Evropske komisije (v nadaljnjem besedilu: Komisija) zaradi uskladitve z
določbami Direktive Sveta 96/23/ES. 
(2) VURS lahko zaprosi Komisijo za spremembo letnega načrta v
obliki dopolnitve ali dodatka že odobrenega letnega načrta zaradi spremenjenega
položaja v Republiki Sloveniji ali posameznem delu države ali na podlagi
rezultatov veterinarskih pregledov. 
(3) VURS lahko na podlagi dovoljenja Komisije v letnem načrtu
določi drugačno vzorčenje, kot je določeno v Prilogi IV tega pravilnika, če je
to povezano z učinkovitostjo izvajanja načrta, pod pogojem, da zmožnost
odkrivanja reziduov iz Priloge I tega pravilnika in primerov uporabe
prepovedanih ali nedovoljenih substanc zaradi tega ni zmanjšana.
6. člen
(obveščanje o izvajanju letnega načrta)
(1) VURS objavi rezultate izvajanja letnega načrta enkrat
letno na spletnih straneh VURS. 
(2) VURS pošlje Komisiji najpozneje do 31. marca tekočega
leta: 
-    
rezultate letnega načrta za preteklo leto, 
-    
izvedene ukrepe letnega načrta za preteklo leto, 
-    
letni načrt za tekoče leto vključno z rezultati vseh dodatno opravljenih
veterinarskih pregledov za preteklo leto, 
-    
rezultate veterinarskih pregledov na rezidua, ki jih opravijo pri
živalih in živalskih proizvodih, uvoženih iz tretjih držav za preteklo leto. 
(3) Ne glede na prejšnji odstavek VURS obvešča Komisijo in
druge države članice Stalnega veterinarskega odbora o izvajanju letnega načrta
tekočega leta vsakih šest mesecev.
7. člen
(dolžnosti imetnikov živali in nosilcev živilske dejavnosti)
Imetniki živali, živalskih proizvodov ter nosilci živilske
dejavnosti, ki so pod veterinarskim nadzorom, morajo: 
a) 
izvajati preglede, s katerimi se prepričajo, da se pri živalih ali
živalskih proizvodih ne nahajajo rezidua; 
b) 
na zahtevo uradnega veterinarja sporočiti vse podatke o gospodarstvu; 
c) 
omogočiti veterinarske preglede živali in živalskih proizvodov ter
pomagati uradnemu veterinarju ali pooblaščenemu osebju pri vseh odrejenih
ukrepih; 
d) 
hraniti veterinarske recepte pet let.
8. člen
(dolžnosti veterinarjev v veterinarskih organizacijah)
Veterinarji veterinarskih organizacij s koncesijo morajo: 
a) 
spremljati pogoje vzreje in reje ter vseh terapevtskih oziroma
zootehničnih posegov na živalih; 
b) 
vpisati v dnevnik veterinarskih posegov na kmetijskem gospodarstvu datum
in vrsto vseh terapevtskih oziroma zootehničnih posegov na živalih, predpisanih
ali uporabljenih zdravil, identifikacijske podatke zdravljene živali in
karence; 
c) 
na zahtevo uradnega veterinarja sporočiti vse podatke o določenem
gospodarstvu.
9. člen
(vključitev v mrežo za epidemiološki nadzor ali v sistem za
spremljanje kvalitete)
Če je vzpostavljena mreža za epidemiološki nadzor ali sistem
spremljanja kvalitete, lahko VURS zmanjša pogostost veterinarskih pregledov v
okviru izvajanja uradnega nadzora v klavnici ali ob prvi oddaji akvakulture in
proizvodov ribištva v promet.
10. člen
(laboratoriji)
(1) VURS določi en nacionalni referenčni laboratorij za
analizo posameznih substanc, podskupine substanc ali skupine substanc. 
(2) Kadar pride pri snoveh iz skupine A do dvoma zaradi
nasprotujočih si rezultatov analiz, mora te rezultate potrditi nacionalni
referenčni laboratorij, ki je določen za odkrivanje te substance, podskupine
substanc ali skupine substanc iz skupine A. 
(3) Kadar se z analizo izkaže navzočnost substanc, ki so
dovoljene za uporabo, vendar presegajo predpisane meje, ali navzočnost
onesnaževalcev iz okolja, mora uradni veterinar izvesti in odrediti ukrepe v
skladu z določbami nacionalnih predpisov in predpisov Skupnosti.
11. člen
(sodelovanje z ostalimi pristojnimi organi)
Kadar se izda dovoljenje za promet z zdravilom za uporabo v
veterinarski medicini za živali za proizvodnjo živil, VURS posreduje
informacije o rutinskih analiznih metodah za odkrivanje reziduov nacionalnim
referenčnim laboratorijem, le ti pa naprej referenčnim laboratorijem Skupnosti
preko organa, pristojnega za za zdravila in medicinske pripomočke.
12. člen
(stroški)
Stroški veterinarskih pregledov, laboratorijskih analiz in
neškodljive odstranitve živalskih stranskih proizvodov v primeru ugotovljenih
prisotnosti reziduov, bremenijo imetnika živali oziroma nosilca živilske
dejavnosti brez pravice do odškodnine ali nadomestila.
13. člen
(nepooblaščene osebe)
Kadar se odkrije nedovoljene substance, prepovedane
substance, ali druge substance iz skupine A in podskupin 1 in 2 skupine B
Priloge I tega pravilnika, pri nepooblaščenih osebah, jih uradni veterinar
odvzame, dokler VURS ne sprejme ustreznih ukrepov. Odvzem nedovoljenih substanc
ne vpliva na morebitne druge postopke, ki se vodijo zoper kršitelja.
14. člen
(ukrepi uradnega veterinarja v klavnici)
(1) Če se sumi ali dokaže, da so bile živalim dane
prepovedane substance oziroma nedovoljene substance, morajo biti v klavnici
izvršeni naslednji ukrepi: 
a) 
živali zaklati ločeno od drugih živali; 
b) 
zaseči in shraniti trupe in drobovino živali in opraviti vsa potrebna
vzorčenja, dokler se sum ne potrdi ali ovrže; 
c) 
v primeru, da analize rezultatov uradnega vzorca pokažejo kršitve,
odrediti predpisano odstranjevanje trupov in drobovine brez povračila škode ali
nadomestila. 
(2) Če se sumi ali dokaže, da pri živalih, ki so bile deležne
dovoljenih veterinarskih posegov, niso bile upoštevane karence, odložiti zakol
teh živali, dokler ni mogoče zagotoviti, da količina reziduov ne presega
dovoljenih količin. Ta čas nikakor ne sme biti krajši od karence, ki je
predpisana za sporno substanco. 
(3) Ne glede na prejšnji odstavek je živali dovoljeno zaklati
pred iztekom prepovedi ali odložilnega roka, kadar to terjajo nujne razmere ali
dobro počutje živali, ali če zaradi infrastrukture in opreme klavnice z zakolom
ni mogoče odlašati. Meso in drobovino se zaseže, dokler niso znani rezultati
vseh veterinarskih pregledov v okviru uradnega nadzora. Za prehrano ljudi se
lahko uporabi samo meso in drobovina, v katerih rezidua ne presegajo dovoljenih
količin.
15. člen
(ukrepi na mejnih veterinarskih postajah)
(1) Kadar veterinarski pregledi pokažejo navzočnost reziduov
pri živalih oziroma živalskih proizvodih, v celotni pošiljki ali delu pošiljke,
ki izvira iz istega gospodarstva ali obrata izvora, VURS sprejme naslednje
ukrepe: 
a) 
obvesti Komisijo; 
b) 
opravi strožje veterinarske preglede pri vseh živalih in živalskih
proizvodih iz istega vira. Mejna veterinarska inšpekcija mora zadržati
naslednjih 10 pošiljk iz istega vira in na reprezentativnem vzorcu vsake
pošiljke ali dela pošiljke opraviti veterinarski pregled na prisotnost
reziduov. 
(2) Kadar veterinarski pregledi iz točke b prejšnjega
odstavka pokažejo navzočnost reziduov, uradni veterinar odredi naslednje
ukrepe: 
a) 
vrnitev pošiljke ali dela pošiljke v državo porekla na stroške pošiljatelja
ali njegovega predstavnika in jasno označitev razlogov za zavrnitev na spremni
dokumentaciji; 
b) 
glede na naravo ugotovljene kršitve in na tveganje, ki je povezano s
kršitvijo, pošiljatelju prepustiti odločitev o tem, ali bo pošiljko ali del
pošiljke poslal nazaj, jo uničil ali jo uporabil v druge namene, ki jih
dovoljujejo predpisi Skupnosti, brez vsakega povračila škode ali nadomestila.
16. člen
(sodelovanje s Komisijo in drugimi državami članicami
Evropske unije)
(1) Če se na podlagi veterinarskih pregledov ugotovi, da bi
bilo treba uvesti preiskavo ali kako drugače ukrepati v eni ali več državah
članicah Evropske unije (v nadaljnjem besedilu: države članice) ali v tretjih
državah, VURS obvesti druge države članice in Komisijo. 
(2) Če gre za živali ali živalske proizvode, ki prihajajo iz
druge države članice, VURS lahko zahteva, da pristojni organ države članice
porekla uporabi za gospodarstvo ali obrat izvora določbe predpisov Skupnosti,
ki določajo ukrepe v primeru ugotovitve take vrste kršitev. 
(3) Če gre za živali ali živalske proizvode, ki se uvozijo iz
tretje države, VURS preda zadevo Komisiji v nadaljnje odločanje.
17. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o ukrepih monitoringa določenih snovi in njihovih ostankov v živih živalih in
živalskih proizvodih (Uradni list RS, št. 15/04 in 38/04 – popr.).
18. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-408/2006
Ljubljana, dne 12. decembra 2006
EVA 2006-2311-0055
Marija Lukačič l.r. 
Ministrica 
za kmetijstvo, gozdarstvo in prehrano

PRILOGA
I: REZIDUA
PRILOGA
II: REZIDUA, KI SE JIH UGOTAVLJA GLEDE NA VRSTO ŽIVALI, ŽIVALSKE PROIZVODE,
KRMO, VKLJUČNO Z VODO, ZA NAPAJANJE ŽIVALI
PRILOGA
III: STRATEGIJA VZORČENJA
PRILOGA
IV: KOLIČINE IN POGOSTOST VZORČENJA