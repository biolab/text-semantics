1. člen
(vsebina)
(1) Ta pravilnik za postopke izdaje in podaljšanja
dovoljenja za prebivanje tujca v Republiki Sloveniji določa način ugotavljanja
izpolnjevanja pogoja zadostnih sredstev za preživljanje, ki so določena v
tretjem odstavku 33. člena, prvem odstavku 38. člena, prvem odstavku
44. člena, prvem odstavku 44.č člena in drugem odstavku 44.d člena Zakona
o tujcih (Uradni list RS, št. 91/21 – uradno prečiščeno besedilo in 95/21
– popr.; v nadaljnjem besedilu: zakon).
(2) Ta pravilnik podrobneje opredeljuje podatke iz
evidenc, ki jih vodi davčni organ o dohodkih skladno z zakonom, ki ureja
dohodnino, ki niso oproščeni plačila dohodnine, o davkih in obveznih prispevkih
za socialno varnost ter o normiranih oziroma dejanskih stroških, ki se nanašajo
na te dohodke, in o vzdrževanih družinskih članih, ki jih v postopku izdaje ali
podaljšanja dovoljenja za prebivanje, zaradi ugotavljanja obstoja razloga za
zavrnitev izdaje ali podaljšanja dovoljenja za prebivanje iz prve alineje
prvega odstavka 55. člena zakona, to je razloga neizpolnjevanja pogoja
zadostnih sredstev za preživljanje, pridobi pristojni organ.
(3) Ta pravilnik podrobneje opredeljuje podatke iz
evidenc, ki jih vodi davčni organ o dohodkih skladno z zakonom, ki ureja
dohodnino, ki niso oproščeni plačila dohodnine, o davkih in obveznih prispevkih
za socialno varnost ter o normiranih oziroma dejanskih stroških, ki se nanašajo
na te dohodke, ki jih zaradi ugotavljanja obstoja razloga za razveljavitev
dovoljenja za prebivanje iz prve alineje prvega odstavka 56. člena zakona,
to je razloga neizpolnjevanja pogoja zadostnih sredstev za preživljanje,
pridobi pristojni organ.
2. člen
(viri sredstev)
(1) Tujec, ki se namerava zaposliti in zadostna sredstva
za preživljanje dokazuje s sredstvi, ki si jih bo zagotavljal na podlagi
zaposlitve, izpolnjevanje pogoja zadostnih sredstev za preživljanje dokazuje s
plačo, dogovorjeno s pogodbo o zaposlitvi. Tujec, ki je v Republiki Sloveniji
že zaposlen in zadostna sredstva za preživljanje dokazuje s sredstvi, ki si jih
zagotavlja na podlagi zaposlitve, ali s pravicami iz delovnega razmerja,
izpolnjevanje pogoja zadostnih sredstev za preživljanje dokazuje s plačo,
dogovorjeno s pogodbo o zaposlitvi, plačo, nadomestilom plače, bonitetami,
regresom za letni dopust in drugimi prejemki iz delovnega razmerja, razen s
povračili stroškov v zvezi z delom. Plačo, nadomestilo plače, bonitete, regres
za letni dopust in druge prejemke iz delovnega razmerja izkaže s plačilnimi
listami za preteklih šest mesecev in za mesec, v katerem se vlaga prošnja
oziroma mesec odločanja pristojnega organa o prošnji, izpiski s transakcijskega
računa in drugimi dokazi, ki nedvoumno izkazujejo prejem dohodkov in prejemkov
iz tega odstavka.
(2) Tujec, ki namerava v Republiki Sloveniji opravljati
delo in zadostna sredstva za preživljanje dokazuje s sredstvi, ki si jih bo
zagotavljal sam z delom, izpolnjevanje pogoja zadostnih sredstev za
preživljanje dokazuje s plačilom, ki je s podjemno pogodbo (pogodbo o delu),
pogodbo o avtorskem delu, pogodbo o poslovodenju ali drugo pogodbo dogovorjeno
za opravljanje dela. Tujec, ki v Republiki Sloveniji že opravlja delo in
zadostna sredstva za preživljanje dokazuje s sredstvi, ki si jih zagotavlja sam
z delom, izpolnjevanje pogoja zadostnih sredstev za preživljanje dokazuje s
plačilom, ki ga je za opravljeno delo na podlagi podjemne pogodbe (pogodbe o
delu), pogodbe o avtorskem delu, pogodbe o poslovodenju ali druge pogodbe
prejel v preteklih šestih mesecih in v mesecu, v katerem se vlaga prošnja
oziroma mesecu odločanja pristojnega organa o prošnji.
(3) Tujec, ki namerava v Republiki Sloveniji prebivati
zaradi opravljanja dela na področju raziskav, višjega ali visokega šolstva,
študija, opravljanja prostovoljskega dela ali pripravništva in zadostna
sredstva za preživljanje dokazuje s sredstvi, ki mu jih bo namenila
raziskovalna organizacija, višješolski ali visokošolski zavod, izobraževalna
organizacija, prostovoljska organizacija ali organizacija s prostovoljskim
programom, z žepnino ali s sredstvi, ki mu jih bo namenila pravna ali fizična
oseba, pri kateri bo opravljal pripravništvo, ta sredstva izkaže s pogodbo, ki
jo je sklenil z organizacijo, zavodom, pravno ali fizično osebo ali z drugimi
dokazili, ki izkazujejo, da bo organizacija, zavod, pravna ali fizična oseba
sredstva, ki jih je ali jih bo prejela, nadalje nakazala oziroma namenila
tujcu. Tujec, ki v Republiki Sloveniji že prebiva zaradi namenov iz prejšnjega
stavka in zadostna sredstva za preživljanje dokazuje z žepnino ali s sredstvi,
ki jih je prejela organizacija, zavod, pravna ali fizična oseba in jih je
nakazala tujcu, ta sredstva, z dogovorom o prostovoljskem delu, s pogodbo ali
drugimi dokazili, izkaže za preteklih šest mesecev in za mesec, v katerem se
vlaga prošnja oziroma mesec odločanja pristojnega organa o prošnji.
3. člen
(samostojni podjetnik posameznik in tujec, ki samostojno
opravlja dejavnost kot poklic)
(1) Tujec, ki v Republiki Sloveniji opravlja dejavnost
samostojnega podjetnika posameznika ali v Republiki Sloveniji samostojno
opravlja dejavnost kot poklic in katerega dobiček se ugotavlja na podlagi
dejanskih prihodkov in odhodkov ali na podlagi dejanskih prihodkov in
normiranih odhodkov, izpolnjevanje pogoja zadostnih sredstev za preživljanje
dokazuje z dobičkom, ugotovljenim na podlagi davčnega obračuna akontacije
dohodnine in dohodnine od dohodka iz dejavnosti v koledarskem letu pred letom
vložitve prošnje za izdajo ali podaljšanje dovoljenja za prebivanje oziroma v
koledarskem letu pred letom odločanja pristojnega organa o prošnji za izdajo
ali podaljšanje dovoljenja za prebivanje, ugotovljenim na podlagi davčnega
obračuna akontacije dohodnine in dohodnine od dohodka iz dejavnosti,
preračunanim na mesec. Če iz predloženega davčnega obračuna akontacije
dohodnine in dohodnine od dohodka iz dejavnosti ni razvidno, da je bil ta oddan
davčnemu organu, tujec predloži dokazilo o oddaji tega obračuna davčnemu
organu.
(2) Pri ugotavljanju izpolnjevanja pogoja zadostnih
sredstev za preživljanje pri tujcu iz prejšnjega odstavka se upošteva dobiček,
ugotovljen v skladu z zakonom, ki ureja dohodnino, v katerem niso upoštevana
znižanja in povečanja davčne osnove, zmanjšan za akontacijo dohodnine in
dohodnine od dohodka iz dejavnosti.
(3) Tujec iz prvega odstavka tega člena, kateremu rok za
predložitev davčnega obračuna akontacije dohodnine in dohodnine od dohodka iz
dejavnosti za preteklo koledarsko leto še ni potekel, izkaže zadostna sredstva
z dobičkom, ugotovljenim na podlagi davčnega obračuna akontacije dohodnine in
dohodnine od dohodka iz dejavnosti za preteklo koledarsko leto, in dokazilom o
oddaji tega obračuna davčnemu organu, če podatek o oddaji tega obračuna ni
razviden iz predloženega obračuna, ali z dobičkom, ugotovljenim na podlagi
davčnega obračuna akontacije dohodnine in dohodnine od dohodka iz dejavnosti za
predpreteklo leto. Tujec iz prvega odstavka tega člena, ki je med letom
prenehal opravljati dejavnost, izkaže zadostna sredstva z dobičkom,
ugotovljenim na podlagi davčnega obračuna akontacije dohodnine in dohodnine od
dohodka iz dejavnosti za obdobje opravljanja dejavnosti v tekočem letu, in
dokazilom o oddaji tega obračuna davčnemu organu, če podatek o oddaji tega
obračuna ni razviden iz predloženega obračuna.
(4) Mesečni dobiček iz dejavnosti se na podlagi dobička,
izkazanega z dokazili iz prvega in tretjega odstavka tega člena, izračuna tako,
da se letni dobiček iz dejavnosti deli z dvanajst oziroma s številom mesecev
poslovanja tujca iz prvega odstavka tega člena, če tujec ni posloval celo koledarsko
leto.
(5) Tujec, ki v Republiki Sloveniji namerava oziroma
začne opravljati dejavnost samostojnega podjetnika posameznika ali v Republiki
Sloveniji namerava oziroma začne samostojno opravljati dejavnost kot poklic in
katerega dobiček se bo ali se ugotavlja na podlagi dejanskih prihodkov in
odhodkov ali na podlagi dejanskih prihodkov in normiranih odhodkov,
izpolnjevanje pogoja zadostnih sredstev za preživljanje dokazuje s sredstvi,
kot jih določa zakon v tretjem odstavku 33. člena, prvem odstavku
38. člena, prvem odstavku 44. člena, prvem odstavku 44.č člena in
drugem odstavku 44.d člena, in sicer za preteklih šest mesecev in za mesec, v
katerem se vlaga prošnja oziroma mesec odločanja pristojnega organa o prošnji.
4. člen
(obdavčljivi dohodki)
Če tujec izpolnjevanje pogoja zadostnih sredstev za
preživljanje dokazuje s sredstvi oziroma dohodki, ki so določeni v
2. členu tega pravilnika, ali z drugimi dohodki, ki so obdavčljivi po
zakonu, ki ureja dohodnino, se pri ugotavljanju izpolnjevanja pogoja zadostnih
sredstev za preživljanje upoštevajo ti dohodki, zmanjšani za davke in obvezne
prispevke za socialno varnost.
5. člen
(sredstva na računu)
(1) Kadar tujec zadostna sredstva za preživljanje
dokazuje s sredstvi na računu, odprtem pri banki ali hranilnici v Republiki
Sloveniji ali tujini, mora biti iz potrdila banke ali hranilnice o prometu na
računu razviden promet na računu za najmanj preteklih šest mesecev in za mesec,
v katerem se vlaga prošnja oziroma mesec odločanja pristojnega organa o prošnji.
(2) Če tujec zadostna sredstva za preživljanje dokazuje
samo s sredstvi na računu, odprtem pri banki ali hranilnici v Republiki
Sloveniji ali tujini, mora njihova višina zadoščati za čas nameravanega
prebivanja tujca in njegovih družinskih članov iz 8. člena tega pravilnika
v Republiki Sloveniji, v primeru izdaje dovoljenja za stalno prebivanje pa
najmanj za pet let.
6. člen
(obdobje izkazovanja zadostnih sredstev za preživljanje)
(1) Tujec, za katerega je s tem pravilnikom določen
način ugotavljanja izpolnjevanja pogoja zadostnih sredstev za preživljanje,
razen tujca iz prvega odstavka 3. člena tega pravilnika, zadostna sredstva
za preživljanje dokazuje za preteklih šest mesecev in za mesec, v katerem se
vlaga prošnja oziroma za mesec odločanja pristojnega organa o prošnji. V
primeru razveljavitve dovoljenja za prebivanje ali odpovedi prebivanja tujcu,
tujec zadostna sredstva za preživljanje dokazuje za preteklih šest mesecev in
za mesec odločanja pristojnega organa o razveljavitvi dovoljenja za prebivanje
ali odpovedi prebivanja tujcu.
(2) Tujec, za katerega način ugotavljanja izpolnjevanja
pogoja zadostnih sredstev za preživljanje s tem pravilnikom ni določen,
izpolnjevanje pogoja zadostnih sredstev za preživljanje dokazuje s sredstvi, ki
jih določa zakon v tretjem odstavku 33. člena, in ki jih v primeru
obračunov davčnega odtegljaja dokazuje za preteklih šest mesecev in za mesec, v
katerem se vlaga prošnja oziroma za mesec odločanja pristojnega organa o
prošnji za izdajo ali podaljšanje dovoljenja za prebivanje, razveljavitvi
dovoljenja za prebivanje ali odpovedi prebivanja tujcu. V primeru dokazovanja
zadostnih sredstev za preživljanje iz dohodkov iz odmernih odločb dohodnine
tujec predloži dokazila o prejetih sredstvih za leto pred letom vložitve prošnje
za izdajo ali podaljšanje dovoljenja za prebivanje oziroma za leto pred letom
odločanja pristojnega organa o prošnji za izdajo ali podaljšanje dovoljenja za
prebivanje, razveljavitvi dovoljenja za prebivanje ali odpovedi prebivanja
tujcu.
7. člen
(viri sredstev in preživnina)
(1) Za tujca, ki ima oziroma prejema več različnih
sredstev iz tretjega odstavka 33. člena zakona, se pri ugotavljanju, ali
je višina sredstev zadostna, upoštevajo vsa sredstva iz tretjega odstavka
33. člena zakona, s katerimi razpolaga oziroma jih prejema. Poleg sredstev
iz tretjega odstavka 33. člena zakona se pri ugotavljanju, ali je višina
sredstev zadostna, upoštevajo tudi sredstva iz prvega odstavka 38. člena,
prvega odstavka 44. člena, prvega odstavka 44.č člena in drugega odstavka
44.d člena zakona, če jih tujec prejema kot raziskovalec, višješolski
predavatelj, visokošolski učitelj, visokošolski sodelavec, študent,
prostovoljec ali pripravnik oziroma z njimi razpolaga.
(2) Od ugotovljene višine sredstev tujca se odštejejo
preživnine, ki jih je tujec dolžan izplačevati drugim osebam na podlagi
neposredno izvršljive pogodbe o preživljanju.
8. člen
(dolžnost preživljanja)
(1) Tujec, ki je po zakonu države, katere državljan je,
dolžan preživljati družinske člane, ki so tujci in ki nameravajo prebivati ali
že prebivajo v Republiki Sloveniji, razen tujca, ki namerava ali že prebiva v
Republiki Slovenji zaradi študija, mora zadostna sredstva za preživljanje
izkazati tudi za vsakega družinskega člana, ki ga je dolžan preživljati. Zadostna
sredstva za preživljanje mesečno ne smejo biti nižja od ravni, določene za
pridobitev pravice do denarne socialne pomoči, skladno z zakonom, ki ureja
socialno varstvene prejemke. Tujec, ki je po zakonu države, katere državljan
je, dolžan preživljati družinske člane, ki so tujci in ki nameravajo ali že
prebivajo v Republiki Sloveniji zaradi študija, mora zadostna sredstva za
preživljanje v postopku izdaje ali podaljšanja dovoljenja za začasno prebivanje
zaradi študija, izkazati zgolj za te družinske člane.
(2) Pri ugotavljanju sredstev za preživljanje se
upoštevajo vsa sredstva iz tretjega odstavka 33. člena zakona, kadar je
tujec ali družinski član raziskovalec, višješolski predavatelj, visokošolski
učitelj, visokošolski sodelavec, študent, prostovoljec ali pripravnik, pa tudi
sredstva iz prvega odstavka 38. člena, prvega odstavka 44. člena,
prvega odstavka 44.č člena in drugega odstavka 44.d člena zakona, ki jih
prejemajo oziroma s katerimi razpolagajo tujec in družinski člani.
(3) Tujec, ki je po zakonu države, katere državljan je,
dolžan preživljati družinskega člana, ki je tujec in ki namerava ali že prebiva
v Republiki Sloveniji zaradi študija, zadostna sredstva za preživljanje tega
družinskega člana dokazuje s sredstvi iz tretjega odstavka 33. člena, ki
jih, razen sredstev na računu, izkaže za mesec, v katerem se vlaga prošnja
oziroma za mesec odločanja pristojnega organa o prošnji. Tujec, ki je
raziskovalec, višješolski predavatelj, visokošolski učitelj, visokošolski
sodelavec, študent, prostovoljec ali pripravnik in je po zakonu države, katere
državljan je, dolžan preživljati družinskega člana, ki je tujec in ki namerava
ali že prebiva v Republiki Sloveniji zaradi študija, zadostna sredstva za
preživljanje tega družinskega člana dokazuje s sredstvi iz prvega odstavka
38. člena, prvega odstavka 44. člena, prvega odstavka 44.č člena in
drugega odstavka 44.d člena zakona, ki jih, razen sredstev na računu, izkaže za
mesec, v katerem se vlaga prošnja oziroma za mesec odločanja pristojnega organa
o prošnji. Če se zadostna sredstva za preživljanje družinskega člana, ki je
tujec in ki namerava ali že prebiva v Republiki Sloveniji zaradi študija,
dokazujejo samo s sredstvi na računu tujca, ki je dolžan tega družinskega člana
preživljati, mora njihova višina zadoščati za čas nameravanega prebivanja
družinskega člana v Republiki Sloveniji.
9. člen
(podatki davčnega organa)
(1) Pristojni organ od davčnega organa pridobi podatke v
zvezi z dohodki tujca, določenimi v Prilogi, ki je sestavni del tega
pravilnika, na mesečni ravni oziroma iz tekočega leta, preteklega leta in
predpreteklega leta, ki jih pristojni organ potrebuje zaradi ugotavljanja
obstoja razloga za zavrnitev izdaje ali podaljšanja dovoljenja za prebivanje iz
prve alineje prvega odstavka 55. člena zakona in razloga za razveljavitev
dovoljenja za prebivanje iz prve alineje prvega odstavka 56. člena zakona,
to je razloga neizpolnjevanja pogoja zadostnih sredstev za preživljanje.
(2) (črtan).
10. člen
(podatki davčnega organa glede vzdrževanih družinskih članov)
Pristojni organ od davčnega organa pridobi podatke o številu
tujčevih vzdrževanih družinskih članov, ki jih je davčni zavezanec uveljavil v
letni odmeri dohodnine za preteklo leto, in jih pristojni organ potrebuje
zaradi ugotavljanja obstoja razloga za zavrnitev izdaje ali podaljšanja
dovoljenja za prebivanje iz prve alineje prvega odstavka 55. člena zakona
in razloga za razveljavitev dovoljenja za prebivanje iz prve alineje prvega
odstavka 56. člena zakona, to je razloga neizpolnjevanja pogoja zadostnih
sredstev za preživljanje.
11. člen
(dogovor)
Obliko in način posredovanja podatkov iz 9. in 10. člena
tega pravilnika določita ministrstvo, pristojno za notranje zadeve, in davčni
organ s posebnim dogovorom.

Priloga:
Tabela prihodkov

Pravilnik o načinu ugotavljanja zadostnih
sredstev za preživljanje v postopku izdaje dovoljenja za prebivanje (Uradni
list RS, št. 103/22) vsebuje naslednji končni določbi:
»KONČNI DOLOČBI
12. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o načinu ugotavljanja zadostnih sredstev za preživljanje v postopku izdaje
dovoljenja za prebivanje (Uradni list RS, št. 61/12, 92/14, 2/16 in
44/18).
13. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembi in dopolnitvah Pravilnika o načinu ugotavljanja zadostnih sredstev
za preživljanje v postopku izdaje dovoljenja za prebivanje (Uradni list RS, št.
109/23)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po objavi v Uradnem
listu Republike Slovenije.«.