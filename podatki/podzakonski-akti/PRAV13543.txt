I. SPLOŠNA DOLOČBA
1. člen
(vsebina)
Ta pravilnik natančneje določa:
-       
opremljenost in delo šol vožnje ter način vodenja predpisanih evidenc,
-       
obliko, način in pogoje za vodenje registra šol vožnje, registra
kandidatov za voznike motornih vozil (v nadaljnjem besedilu: register
kandidatov za voznike), evidenčnega kartona vožnje, dnevnega razvida vožnje,
dnevnika usposabljanja in izpisnega lista,
-       
program usposabljanja kandidatov za voznike motornih vozil kategorij AM,
A1, A2, A, B1, B, C1, C, D1, D, BE, C1E, CE, D1E, DE, F in G (v nadaljnjem
besedilu: kandidat),
-       
način označitve motornih vozil, na katerih se usposabljajo kandidati, in
motornih vozil pri vožnji s spremljevalcem,
-       
program usposabljanja voznikov z veljavnim vozniškim dovoljenjem
kategorije B, ki niso vozniki začetniki, za pridobitev vozniškega dovoljenja
kategorije A1 in program usposabljanja voznikov z veljavnim vozniškim
dovoljenjem kategorije B, ki niso vozniki začetniki, za pridobitev pravice do
vožnje motornih koles kategorije A1 na ozemlju Republike Slovenije.
2. člen
(usposabljanje v šolah vožnje)
V šolah vožnje kandidate usposabljajo:
-       
učitelji predpisov, ki izpolnjujejo pogoje, določene v drugem in četrtem
odstavku 30. člena Zakona o voznikih (Uradni list RS, št. 85/16, 67/17, 21/18 –
ZNOrg, 43/19, 139/20 in 43/22; v nadaljnjem besedilu: ZVoz-1),
-       
učitelji vožnje, ki izpolnjujejo pogoje, določene v drugem in petem
odstavku 30. člena ZVoz-1 ter
-       
osebe iz 97. člena ZVoz-1.
II. OPREMLJENOST IN DELO ŠOL VOŽNJE
3. člen
(opremljenost učilnice in strokovno gradivo)
(1) Šola vožnje mora imeti učilnico, ki je funkcionalno
opremljena za nemoteno poučevanje odraslih oseb, z najmanj 1,5 m² delovne
površine na kandidata in najmanj 3 m² delovne površine za učitelja predpisov, s
sanitarnimi prostori v istem objektu.
(2) Za izvajanje teoretičnega dela usposabljanja mora šola
vožnje imeti:
-       
optični medij, ki omogoča prikaz predpisanih vsebin teoretičnega dela
usposabljanja,
-       
strokovno literaturo in gradiva za predstavitev in razlago predpisanih
vsebin teoretičnega dela usposabljanja, ki jih je mogoče prikazati s pomočjo
optičnega medija iz prejšnje alineje in
-       
šolsko tablo ali tablo z listi.
4. člen
(poslovni prostor)
(1) Posamezna šola vožnje mora imeti poslovni prostor,
označen z nazivom šole vožnje in uradnimi urami, ki je ločen od učilnice ter je
namenjen sprejemu in individualni obravnavi posamezne stranke, delu strokovnega
vodje šole vožnje, administrativnim zadevam in arhiviranju evidenc.
(2) Ne glede na prejšnji odstavek je poslovni prostor lahko v
istem prostoru kot učilnica, če šola vožnje med teoretičnim usposabljanjem
kandidatov ne sprejema ali individualno obravnava posamezne stranke.
5. člen
(vadbena površina)
(1) Šola vožnje mora imeti vadbeno površino, na kateri se
izvajajo vaje iz tehnike vožnje, dostopnost pa je zavarovana tako, da ni oviran
potek usposabljanja ter niso ogroženi uporabniki vadbene površine.
(2) Vadbena površina za izvedbo predpisanih vaj za kategorije
AM, A1, A2 in A mora biti asfaltirana in nepoškodovana, ter brez pokrovov
jaškov, talnih označb, dilatacij in drugih elementov, ki bi ogrožali varnost
kandidatov.
(3) Šola vožnje mora imeti za izvajanje predpisanih vaj s
prve učne stopnje najmanj 25 stožcev, količkov ali drugih primernih elementov
ustrezne višine glede na kategorijo motornega vozila, za katero šola vožnje
izvaja usposabljanje.
6. člen
(motorna vozila)
(1) Šola vožnje mora usposabljati kandidate z motornimi
vozili, ki so v uporabi v šoli vožnje in izpolnjujejo naslednje pogoje:
1.     
za kategorijo AM:
- 
moped (kolo z motorjem) z dvema kolesoma, ki doseže hitrost 45 km/h;
2.     
za kategorijo A1:
- 
motorno kolo, ki spada v to kategorijo, brez stranske prikolice, z močjo
največ 11 kW ter razmerjem med močjo motorja in maso vozila, ki ne presega 0,1
kW/kg, ki lahko doseže hitrost najmanj 90 km/h. Če motorno kolo poganja motor z
notranjim izgorevanjem, mora biti delovna prostornina motorja najmanj 115 ccm,
če ga poganja električni motor, mora biti razmerje med močjo motorja in maso
vozila najmanj 0,08 kW/kg;
3.     
za kategorijo A2:
- 
motorno kolo, ki spada v to kategorijo, brez stranske prikolice, z močjo
najmanj 20 kW in največ 35 kW ter razmerjem med močjo motorja in maso vozila,
ki ne presega 0,2 kW/kg. Če motorno kolo poganja motor z notranjim
izgorevanjem, mora biti delovna prostornina motorja najmanj 245 ccm, če ga
poganja električni motor, mora biti razmerje med močjo motorja in maso vozila
najmanj 0,15 kW/kg;
4.     
za kategorijo A:
- 
motorno kolo, ki spada v to kategorijo, brez stranske prikolice,
katerega masa brez tovora ali potnikov presega 175 kg, z močjo motorja najmanj
50 kW. Če motorno kolo poganja motor z notranjim izgorevanjem, mora biti
delovna prostornina motorja najmanj 595 ccm, če ga poganja električni motor,
mora biti razmerje med močjo motorja in maso vozila najmanj 0,25 kW/kg;
5.     
za kategorijo B1:
- 
štirikolo, ki lahko doseže hitrost najmanj 60 km/h;
6.     
za kategorijo B:
- 
osebni avtomobil, ki doseže hitrost 130 km/h, z najmanj štirimi vrati,
opremljen s tritočkovnimi varnostnimi pasovi in naslonjali za glavo na najmanj
dveh sedežih v drugi sedežni vrsti ter z napravo, ki med zaviranjem preprečuje
blokiranje koles;
7.     
za kategorijo C1:
- 
tovorno vozilo, ki spada v to kategorijo, z največjo dovoljeno maso
najmanj 4000 kg in z dolžino najmanj 5 m, ki lahko doseže hitrost najmanj 80
km/h. Motorno vozilo mora biti opremljeno z napravo, ki med zaviranjem
preprečuje blokiranje koles, in tahografom iz Uredbe (EU) št. 165/2014
Evropskega parlamenta in Sveta z dne 4. februarja 2014 o tahografih v cestnem
prometu, razveljavitvi Uredbe Sveta (EGS) št. 3821/85 o tahografu (nadzorni
napravi) v cestnem prometu in spremembi Uredbe (ES) št. 561/2006 Evropskega
parlamenta in Sveta o usklajevanju določene socialne zakonodaje v zvezi s
cestnim prometom (UL L št. 60 z dne 28. 2. 2014, str. 1); (v nadaljnjem
besedilu: tahograf). Tovorni del mora biti zaprte izvedbe (keson s ponjavo ali
furgon) ter najmanj tako širok in visok kakor kabina;
8.     
za kategorijo C:
- 
tovorno vozilo, ki spada v to kategorijo, z največjo dovoljeno maso
najmanj 12000 kg, z dolžino najmanj 8 m in širino najmanj 2,4 m. Motorno vozilo
mora biti opremljeno z napravo, ki med zaviranjem preprečuje blokiranje koles,
z menjalnikom, ki omogoča vozniku ročno izbiro prestav, ter tahografom. Tovorni
del mora biti zaprte izvedbe (keson s ponjavo ali furgon) ter najmanj tako
širok in visok kakor kabina. Skupna masa vozila mora biti najmanj 10000 kg,
vozilo pa mora doseči hitrost najmanj 80 km/h;
9.     
za kategorijo D1:
- 
avtobus, ki spada v to kategorijo (razen vozil, ki so po obliki ali
namenu karoserije opredeljena kot mestni, specialni, bivalni ali gasilski
avtobus), z največjo dovoljeno maso najmanj 4000 kg, ki lahko doseže hitrost
najmanj 80 km/h in meri v dolžino najmanj 5 m. Motorno vozilo mora biti
opremljeno z napravo, ki med zaviranjem preprečuje blokiranje koles, ter
tahografom;
10.  
za kategorijo D:
- 
avtobus, ki spada v to kategorijo (razen vozil, ki so po obliki ali
namenu karoserije opredeljena kot mestni, zgibni mestni, specialni, bivalni ali
gasilski avtobus). Vozilo mora biti dolgo najmanj 10 m, široko najmanj 2,4 m,
doseči hitrost najmanj 80 km/h in biti opremljeno z napravo, ki med zaviranjem
preprečuje blokiranje koles, ter tahografom;
11.  
za kategorijo BE:
- 
skupina vozil, ki je sestavljena iz ustreznega vlečnega vozila
kategorije B z dodanim priklopnim vozilom, katerega največja dovoljena masa ne
sme biti manjša od 1000 kg in ne sme presegati 3500 kg, ki doseže hitrost
najmanj 100 km/h in ne spada v kategorijo B. Priklopno vozilo mora biti zaprte
izvedbe (keson s ponjavo ali furgon) ter široko in visoko vsaj toliko kakor
vlečno vozilo. Zaprti del priklopnega vozila sme biti tudi ožji od vlečnega, če
je pogled nazaj iz slednjega mogoč le z uporabo zunanjih vzvratnih ogledal
motornega vozila. Največja dovoljena masa skupine vozil mora presegati 3500 kg.
Skupna masa priklopnega vozila ne sme biti manjša od 800 kg;
12.  
za vožnjo skupine vozil kategorije B s kodo administrativne omejitve 96:
- 
skupina vozil, ki je sestavljena iz ustreznega vlečnega vozila
kategorije B z najmanj petimi sedeži in dodanim priklopnim vozilom, ki ni lahki
priklopnik, in ki lahko doseže hitrost najmanj 100 km/h. Priklopno vozilo mora
biti zaprte izvedbe (keson s ponjavo ali furgon) ter široko in visoko vsaj
toliko kakor vlečno vozilo. Zaprti del priklopnega vozila sme biti tudi ožji od
vlečnega, če je pogled nazaj iz slednjega mogoč le z uporabo zunanjih vzvratnih
ogledal motornega vozila. Največja dovoljena masa skupine vozil mora presegati
3500 kg, a ne preseči 4250 kg. Če največja dovoljena masa vlečnega oziroma
priklopnega vozila ni določena, mora masa skupine vozil presegati 3500 kg, a ne
presegati 4250 kg. Skupna masa priklopnega vozila ne sme biti manjša od 800 kg;
13.  
za kategorijo C1E:
- 
skupina vozil, sestavljena iz tovornega vozila kategorije C1, ki
izpolnjuje pogoje iz 7. točke tega odstavka in mu je dodano priklopno vozilo z
največjo dovoljeno maso najmanj 1250 kg. Ta skupina mora imeti dolžino najmanj
8 m in doseči hitrost najmanj 80 km/h. Tovorni del priklopnega vozila mora biti
zaprte izvedbe (keson s ponjavo ali furgon) ter najmanj tako širok in visok
kakor kabina vlečnega vozila. Zaprti del priklopnega vozila sme biti tudi ožji
od vlečnega vozila, če je pogled nazaj iz slednjega mogoč le z uporabo zunanjih
vzvratnih ogledal motornega vozila. Skupna masa priklopnega vozila ne sme biti
manjša od 800 kg. Skupina vozil mora doseči hitrost najmanj 80 km/h;
14.  
 za kategorijo CE:
- 
skupina vozil, sestavljena iz tovornega vozila kategorije C, ki mu je
dodano priklopno vozilo dolžine najmanj 7,5 m, ali s kombinacijo skupine vozil
iz sedlastega vlačilca in ustreznega polpriklopnika. Ta skupina mora imeti
najmanj 20000 kg največje dovoljene mase, dolžino najmanj 14 m in širino
najmanj 2,4 m. Doseči mora hitrost najmanj 80 km/h. Skupina vozil mora biti
opremljena z napravo, ki med zaviranjem preprečuje blokiranje koles, vlečno
vozilo pa še z menjalnikom, ki omogoča vozniku ročno izbiro prestav, ter
tahografom. Tovorni del mora biti zaprte izvedbe (keson s ponjavo ali furgon)
ter najmanj tako širok in visok kakor kabina, skupna masa skupine vozil pa mora
biti najmanj 15000 kg;
15.  
za kategorijo D1E:
- 
skupina vozil, ki je sestavljena iz avtobusa kategorije D1, ki
izpolnjuje pogoje iz 9. točke tega odstavka, in priklopnika z največjo
dovoljeno maso najmanj 1250 kg. Tovorni del priklopnika mora biti zaprte izvedbe
ter najmanj 2 m širok in 2 m visok. Priklopno vozilo mora imeti najmanj 800 kg
skupne mase. Skupina vozil mora doseči hitrost najmanj 80 km/h;
16.  
za kategorijo DE:
- 
skupina vozil, ki je sestavljena iz avtobusa kategorije D, ki izpolnjuje
pogoje iz 10. točke tega odstavka, in priklopnika z največjo dovoljeno maso
najmanj 1250 kg. Tovorni del priklopnika mora biti zaprte izvedbe (keson s
ponjavo ali furgon) ter biti najmanj 2 m širok in 2 m visok. Priklopno vozilo
mora imeti najmanj 800 kg skupne mase. Skupina vozil mora doseči hitrost
najmanj 80 km/h;
17.  
za kategorijo F:
- 
traktor, ki mu je dodan traktorski priklopnik, katerega konstrukcijsko
določena hitrost je večja od 30 km/h. Traktorski priklopnik mora biti
obremenjen najmanj z eno tretjino svoje nosilnosti.
(2) Ne glede na 11. in 13. do 16. točko iz prejšnjega
odstavka se lahko kandidati usposabljajo na motornemu vozilu oziroma skupini
vozil z manjšo predpisano skupno maso, vendar največ deset učnih ur. V takšnem
primeru učitelj vožnje na začetku učne ure v dnevnem razvidu vožnje in
evidenčnem kartonu vožnje obravnavano učno vajo dodatno označi s črko „P”.
(3) Ne glede na prvi odstavek tega člena lahko šola vožnje
usposablja kandidate tudi z motornimi vozili, ki jih zagotovijo kandidati sami,
če pri usposabljanju:
-       
vozijo motorno vozilo, ki ni opremljeno s stopalko sklopke oziroma pri
kategorijah AM, A1, A2 in A z ročico sklopke, s katero upravlja kandidat pri
zagonu ali ustavljanju vozila in menjavi prestav (vozilo z avtomatskim
menjalnikom);
-       
vozijo motorno vozilo kategorije B1 ali C1;
-       
vozijo skupino vozil, ki spada v kategorijo B, s priklopnim vozilom, ki
ni lahki priklopnik in največja dovoljena masa take skupine vozil presega 3500
kg, a ne presega 4250 kg (koda administrativne omejitve 96);
-       
lahko zaradi svojih telesnih zmožnosti vozijo v cestnem prometu le tem
zmožnostim prilagojeno motorno vozilo.
(4) Motorna vozila iz prve, druge in tretje alineje
prejšnjega odstavka morajo izpolnjevati pogoje iz prvega odstavka tega člena.
7. člen
(dodatna oprema motornih vozil, kandidatov in učiteljev
vožnje)
(1) Motorna vozila, s katerimi se kandidati usposabljajo,
morajo imeti naslednjo dodatno opremo:
1.     
kategorija B:
- 
dodatno notranje in zunanje desno vzvratno ogledalo za učitelja vožnje,
- 
dodatne stopalke sklopke, zavore in plina za učitelja vožnje;
2.     
kategorije BE, C1, C1E, C, CE, D1, D1E, D in DE:
- 
dodatni zunanji vzvratni ogledali za učitelja vožnje, razen pri motornih
vozilih, ki imajo ogledala nameščena tako, da lahko učitelj vožnje spremlja
prometno situacijo v mrtvih kotih pred in ob vozilu ter spremlja promet za
vozilom v ogledalih, ki so namenjena vozniku,
- 
najmanj dodatno stopalko zavore za učitelja vožnje;
3.     
kategorija F:
- 
dodatni sedež za učitelja vožnje,
- 
dodatni zunanji vzvratni ogledali za učitelja vožnje,
- 
najmanj dodatno stopalko zavore za učitelja vožnje.
(2) Dodatna oprema mora biti strokovno pregledana in vgrajena
v skladu s predpisi, ki urejajo homologacijo.
(3) Za izvajanje usposabljanja za kategorije AM, A1, A2, A in
B1 mora šola vožnje razpolagati z napravo, ki omogoča prostoročno zvezo za
dvosmerno komunikacijo: kandidat – učitelj vožnje – kandidat. Napravo, ki
omogoča prostoročno zvezo za dvosmerno komunikacijo: kandidat – učitelj vožnje
– kandidat uporablja učitelj vožnje tudi pri usposabljanju kandidata za kategorijo
F, če spremlja kandidata v drugem motornem vozilu.
(4) Ne glede na prejšnji odstavek šola vožnje za izvajanje
usposabljanja za kategorijo B1 ne potrebuje naprave, ki omogoča prostoročno
zvezo za dvosmerno komunikacijo: kandidat–učitelj vožnje–kandidat, če ima
motorno vozilo sedež za učitelja vožnje in so izpolnjeni vsi varnostni pogoji
za spremljanje kandidata v vozilu ter učitelj vožnje spremlja kandidata v tem
vozilu.
(5) Motornemu vozilu, ki ga skladno s tretjim odstavkom 6.
člena tega pravilnika zagotovi kandidat sam, ni treba izpolnjevati pogojev iz
druge alineje 1. točke, druge alineje 2. točke in 3. točke prvega odstavka tega
člena ter posebnih pogojev glede rokov za opravljanje tehničnih pregledov. Prav
tako ni treba, da je v prometnem dovoljenju vpisan namen uporabe oziroma oblika
nadgradnje.
(6) Kandidat, ki se usposablja za vožnjo motornega vozila
kategorije AM, mora med usposabljanjem uporabljati naslednjo zaščitno opremo:
-       
na glavi ustrezno pripeto homologirano zaščitno motoristično čelado,
-       
oblečena zaščitna oblačila z dolgimi hlačami in dolgimi rokavi, ki ga v
vetru ne ovirajo, pri čemer je zgornji del oblačil ali dodatni telovnik
signalnih barv (živo rumene ali oranžne barve), z vdelanimi odsevnimi trakovi
ter na zadnji strani označen s simbolom tablice »L« iz prvega odstavka 23.
člena tega pravilnika,
-       
oblečene zaščitne motoristične rokavice in
-       
obuto zaščitno zaprto obuvalo, ki sega nad gležnje.
(7) Kandidat, ki se usposablja za vožnjo motornih vozil
kategorije A1, A2, A ali B1 in učitelj vožnje, ki kandidata, ki se usposablja
za vožnjo motornega vozila kategorije AM, A1, A2, A ali B, pri usposabljanju
spremlja na motornem kolesu, morata med usposabljanjem uporabljati naslednjo
zaščitno opremo:
-       
na glavi ustrezno pripeto homologirano zaščitno motoristično čelado,
-       
oblečena zaščitna motoristična oblačila z vdelano zaščito za kolena,
boke, hrbtenico, komolce in ramena (če oblačila katerega od naštetih elementov
zaščite nimajo, se jih lahko nadomesti z ustreznim kosom dodatne motoristične
zaščitne opreme, kot so ščitniki za kolena, komolce in hrbtenico, brezrokavnik
z vdelano zračno blazino ipd.), pri čemer je zgornji del oblačil ali dodatni
telovnik, ki v vetru voznika ne ovira, signalnih barv (živo rumene ali oranžne
barve), z vdelanimi odsevnimi trakovi in na zadnji strani označen s simbolom
tablice »L« iz prvega odstavka 23. člena tega pravilnika,
-       
oblečene zaščitne motoristične rokavice in
-       
obuto motoristično obutev, ki ščiti stopalo in gležnje.
(8) Ne glede na šesti in sedmi odstavek tega člena, kandidatu
za voznika motornega vozila kategorije AM, A1, A2, A ali B1 ni treba
izpolnjevati predpisanih pogojev, če se usposablja v motornem vozilu z zaprto
kabino in vgrajenim zadrževalnim sistemom.
III. VODENJE EVIDENC IN IZDAJA IZPISNIH LISTOV
8. člen
(register šol vožnje)
(1) Register šol vožnje vodi Javna agencija Republike
Slovenije za varnost prometa (v nadaljnjem besedilu: javna agencija) v
digitalni obliki in je dostopen na spletnih straneh javne agencije. Strokovni
vodja šole vožnje in izvajalci teoretičnega in praktičnega dela usposabljanja
se registrirajo za dostop v register šol vožnje po vpisu šole vožnje v register
šol vožnje. Javna agencija jim po registraciji dodeli ustrezne pravice za vnos
podatkov iz dvanajstega odstavka 39. člena ZVoz-1.
(2) Vpis v register šol vožnje in izbris iz registra šol
vožnje se opravi, ko je odločba o vpisu oziroma izbrisu šole vožnje dokončna.
9. člen
(evidence šol vožnje)
(1) Šola vožnje vodi naslednje evidence:
-       
register kandidatov za voznike,
-       
dnevnik usposabljanja iz teorije,
-       
dnevni razvid vožnje in
-       
evidenčni karton vožnje.
(2) V evidencah iz prejšnjega odstavka se vodijo podatki iz
44. člena ZVoz-1. Osebni podatki o kandidatu se vodijo skladno s predpisi, ki
urejajo varstvo osebnih podatkov, od vpisa kandidata v šolo vožnje do zaključka
usposabljanja. Med usposabljanjem in po zaključenem usposabljanju se podatki o
usposabljanju kandidata v evidencah ne smejo popravljati, zakriti ali
izbrisati.
(3) Evidence iz prve, druge in tretje alineje prvega odstavka
tega člena šole vožnje vodijo v ročni ali digitalni obliki s pomočjo
računalniško programske rešitve, pri čemer mora slednja izpolnjevati naslednje
minimalne standarde:
1.     
rešitev mora delovati v režimu 24/7 in biti uporabnikom razpoložljiva
vsaj 99,8 % (kar predstavlja 17,52 ur nenapovedanega izpada na letni, 86,2
minut na mesečni in 20,2 minut na tedenski ravni),
2.     
zagotavljanje revizijske sledi, ki pomeni ohranjenje informacije o tem,
kateri podatek je bil predmet obdelave, kdo ga je obdeloval, kdaj ga je obdeloval
in na kakšni osnovi ga je obdeloval,
3.     
veljaven SSL certifikat (kriptografski protokol),
4.     
izpolnjevanje pogojev, ki jih določajo zakon, ki ureja varstvo osebnih
podatkov, zakon, ki ureja elektronsko poslovanje in elektronski podpis ter
zakon, ki ureja elektronsko poslovanje na trgu,
5.     
zagotavljanje delovanja programske rešitve tudi brez internetne povezave
(lokalno shranjevanje podatkov) – ko je internetna povezava ponovno
vzpostavljena, se vsi do takrat izpolnjeni podatki prenesejo v skupno bazo
podatkov šole vožnje,
6.     
zagotavljanje hranjenja podatkov za ves čas poslovanja šole vožnje.
(4) Šola vožnje o prehodu na digitalno vodenje evidenc javni
agenciji posreduje podpisano izjavo o digitalnem vodenju evidenc. Javna
agencija po prejemu izjave v registru šol vožnje poleg naziva šole vožnje
označi digitalen način vodenja evidenc s pripisom „(E)”.
(5) Evidence iz prvega odstavka tega člena šole vožnje vodijo
tudi za voznike, ki se usposabljajo v skladu z drugim odstavkom 44. člena
ZVoz-1, pri čemer se v register kandidatov in evidenčni karton pod rubriko
opombe navede eden od razlogov iz drugega odstavka 20. člena tega pravilnika.
10. člen
(register kandidatov za voznike)
Register kandidatov za voznike se vodi v ročni ali digitalni
obliki. Obrazec in navodila za izpolnjevanje posameznih rubrik so kot Priloga 1
sestavni del tega pravilnika. Za vsako kategorijo, za katero šola vožnje izvaja
usposabljanje, se vodi poseben register kandidatov za voznike. Nov register
kandidatov za voznike se začne voditi, ko so v prejšnjem zapolnjene vse
rubrike, namenjene vpisovanju podatkov o kandidatih in njihovem usposabljanju.
Sprememba naziva podjetja šole vožnje, njenega sedeža in podobno ni razlog za
predčasen začetek vodenja novega registra kandidatov za voznike.
11. člen
(dnevnik usposabljanja iz teorije)
Dnevnik usposabljanja iz teorije se vodi v ročni ali
digitalni obliki, za vsak tečaj posebej, pri čemer se lahko posamezni tečaj
izvede za eno ali več vozniških kategorij. Obrazec in navodila za izpolnjevanje
posameznih rubrik so kot Priloga 2 sestavni del tega pravilnika. V dnevniku
usposabljanja iz teorije se navedejo opisi tem usposabljanja, ki so bile
obravnavane na posameznem predavanju z navedbo datuma in časa, ko se je
posamezna tema obravnavala. Iz opisa mora biti jasno kdaj (datum in čas) se je
posamezna tema obravnavala. Pri kandidatu, ki za zaključitev teoretičnega dela
usposabljanja obiskuje dva ali več posameznih tečajev, se kot datum
zaključenega usposabljanja v dnevnik vpiše datum tečaja, ki ga je obiskoval
zadnjega, pod opombe pa se zapišejo številke ostalih dnevnikov.
12. člen
(dnevni razvid vožnje)
(1) Dnevni razvid vožnje se vodi v ročni ali digitalni
obliki. Obrazec in navodila za izpolnjevanje posameznih rubrik so kot Priloga 3
sestavni del tega pravilnika. Učitelj vožnje sproti vodi dnevni razvid vožnje.
Vpis podatkov v dnevni razvid vožnje opravi pred začetkom vožnje, razen
podatkov o končnem stanju števca kilometrov, prevoženih kilometrih in času
konca učne ure, ki jih vpiše ob koncu usposabljanja. Kadar poteka usposabljanje
kandidata dve ali več učnih ur skupaj, učitelj vožnje na začetku večurnega
usposabljanja vpiše podatke, ki se tudi sicer vpisujejo ob začetku učne ure.
Podatke o prevoženih kilometrih, končnem stanju števca kilometrov in času konca
večurnega usposabljanja pa vpiše ob koncu zadnje učne ure. Vpis podatkov za
posamezno učno uro potrdi kandidat s podpisom ob koncu zadnje učne ure. Kadar
učitelj vožnje, skladno s šestnajstim ali sedemnajstim odstavkom 22. člena tega
pravilnika, usposablja dva kandidata istočasno, vpiše podatke o usposabljanju
za drugega kandidata pod opombe na hrbtno stran dnevnega razvida vožnje oziroma
v polje za opombe v digitalni obliki evidence. Dnevni razvid vožnje se
najpozneje v roku dveh delovnih dni odda v podpis odgovorni osebi, ki preveri
pravilnost vpisanih podatkov. V primeru digitalnega vodenja evidenc se to stori
avtomatično po zaključku dnevnega razvida vožnje. Odgovorna oseba ga podpiše
najpozneje v roku naslednjih dveh delovnih dni.
(2) V primeru nedelovanja programske opreme za vodenje
dnevnega razvida vožnje v digitalni obliki, mora šola vožnje dnevni razvid
vožnje voditi v ročni obliki, na obrazcu iz Priloge 3 tega pravilnika (dnevni
razvid vožnje – Tip B).
(3) Podatke iz dnevnega razvida vožnje iz prejšnjega odstavka
mora učitelj vožnje vnesti v dnevni razvid vožnje, ki se vodi v digitalni
obliki, najpozneje v roku treh delovnih dni od začetka ponovnega delovanja
programske opreme, dnevni razvid vožnje v ročni obliki pa hraniti skladno s 16.
členom tega pravilnika.
13. člen
(evidenčni karton vožnje)
(1) Evidenčni karton vožnje se vodi v ročni obliki. Obrazec
in navodila za izpolnjevanje posameznih rubrik so kot Priloga 4 sestavni del
tega pravilnika. Evidenčni karton vožnje izkazuje potek usposabljanja in dosežene
učne rezultate in se izda najpozneje do konca splošnega dela teoretičnega
usposabljanja. V času usposabljanja je evidenčni karton vožnje last kandidata
in ga mora imeti pri sebi na vsaki učni uri praktičnega dela usposabljanja.
Evidenčni karton vožnje vodi učitelj vožnje sproti. Pred začetkom usposabljanja
vpiše v evidenčni karton datum, vsebino in čas začetka usposabljanja. Ob koncu
usposabljanja učne ure v evidenčni karton vpiše končno stanje števca
kilometrov, število prevoženih kilometrov in čas konca učne ure ter to potrdi s
podpisom. Kadar poteka usposabljanje kandidata povezano dve ali več učnih ur
skupaj, učitelj vožnje na začetku večurnega usposabljanja vpiše podatke, ki se
tudi sicer vpisujejo ob začetku učne ure, končno stanje števca kilometrov,
podatke o prevoženih kilometrih in času konca zadnje učne ure pa ob koncu
večurnega usposabljanja.
(2) Po zaključenem usposabljanju A1 z B s kodo 125 šola
vožnje izda kandidatu potrjeno kopijo evidenčnega kartona vožnje, s katero
kandidat dokazuje opravljen praktičen del usposabljanja za pridobitev pravice
do vožnje motornih koles kategorije A1 na ozemlju Republike Slovenije.
(3) Namesto izgubljenega ali ukradenega evidenčnega kartona
vožnje šola vožnje izda nadomestni evidenčni karton vožnje. V nadomestnem
evidenčnem kartonu vožnje se do tedaj opravljeno usposabljanje vpiše kot
predhodno usposabljanje.
(4) Po zaključenem usposabljanju v šoli vožnje oziroma
najpozneje po opravljenem vozniškem izpitu šola vožnje evidenčni karton vožnje
arhivira.
14. člen
(izpisni list)
(1) Predhodno usposabljanje v drugi šoli vožnje izkazuje
kandidat z izpisnim listom. Izpisni list izda šola vožnje kandidatu na obrazcu,
ki je skupaj z navodili za izpolnjevanje posameznih rubrik kot Priloga 5
sestavni del tega pravilnika.
(2) Če je bila šola vožnje, v kateri se je kandidat predhodno
usposabljal, izbrisana iz registra šol vožnje, in v drugih primerih, v katerih
kandidat iz upravičenih razlogov ne more pridobiti izpisnega lista, kandidat
dokazuje predhodno usposabljanje z evidenčnim kartonom vožnje ali drugo
listino, ki dokazuje opravljeno usposabljanje.
15. člen
(spreminjanje podatkov v evidencah, ki jih vodi šola vožnje)
(1) Šola vožnje ob vpisu kandidata opozori, da mora šoli
vožnje sproti sporočati spremembe podatkov v evidencah, in sicer s
predložitvijo listine, ki izkazuje spremembo podatkov.
(2) Šola vožnje na podlagi listine iz prejšnjega odstavka
takoj vnese spremembo, popravek ali dopolnitev podatka v ustrezno evidenco ter
uporablja nov podatek od trenutka vpisa le tega v evidenco in ga ne sme
popravljati oziroma dopolnjevati na dokumentih, ki so bili izdani pred
spremembo podatka.
(3) Podatki se vpisujejo v evidence šole vožnje po
kronološkem zaporedju tako, da se predhodno vpisani podatki ne smejo zbrisati,
zakriti ali popravljati. Nove podatke, ki nadomestijo predhodne, se vpiše v
zato posebej predvideno rubriko spremembe podatkov. V obeh rubrikah se posebej
označi, da je podatek spremenjen.
(4) Morebitni napačno vpisani podatki, ki se vpisujejo v
dnevnik usposabljanja iz teorije, dnevni razvid vožnje in evidenčni karton
vožnje in se nanašajo na potek usposabljanja, se popravijo na način, da se
napačno vpisan podatek prečrta in nato vpiše pravilen podatek. Napačno vpisan
podatek mora ostati čitljiv.
16. člen
(hramba evidenc in dokumentov, ki jih vodi šola vožnje)
(1) Vse evidence, ki jih šola vožnje vodi v ročni obliki in z
njimi povezane dokumente, mora šola vožnje hraniti v ognjevarni omari, v
poslovnem prostoru šole vožnje.
(2) Register kandidatov za voznike mora šola vožnje hraniti
trajno. Vse ostale evidence in dokumente, ki se nanašajo na usposabljanje
kandidatov in voznikov mora šola vožnje hraniti najmanj pet let, šteto od
zadnjega vpisa podatka v evidenco.
(3) Listine, ki jih je kandidat predložil kot dokazila o
izpolnjevanju pogojev za vpis v posamezno evidenco šole vožnje, se vrnejo
kandidatu po končanem vpisu.
17. člen
(arhiviranje evidenc in dokumentov)
(1) Če šola vožnje spremeni naslov poslovanja (sedež) ali
preneha opravljati dejavnost, v zvezi s katero vodi in hrani evidence, mora
šola vožnje, stečajni upravitelj oziroma druga pooblaščena oseba zagotoviti
ustrezno varovanje evidenc ob prenosu na drugo lokacijo oziroma na drug
subjekt.
(2) Če pristojni organ ne določi drugega subjekta za hrambo
arhivskega gradiva in šola vožnje nima pravnega naslednika, se njeni registri
kandidatov predajo najpozneje v roku 15 dni po prenehanju njenega delovanja v
hrambo javni agenciji.
18. člen
(evidenca tiskovin za ročno vodenje evidenc in evidenca
uporabnikov digitalnega načina vodenja evidenc)
(1) Izdajatelji tiskovin morajo voditi evidenco natisnjenih
in izdanih tiskovin, ki jih šole vožnje uporabljajo za ročno vodenje evidenc iz
prvega odstavka 9. člena tega pravilnika.
(2) Evidenca tiskovin, ki se vodi ločeno po posamezni šoli
vožnje, vsebuje naslednje podatke:
-       
naziv šole vožnje,
-       
naziv natisnjene in izdane tiskovine,
-       
serijska številka natisnjene in izdane tiskovine,
-       
datum izdaje natisnjene tiskovine,
-       
obdobje veljavnosti natisnjenega in izdanega dnevnega razvida vožnje.
(3) Ponudnik elektronskega sistema za vodenje predpisanih
evidenc v šolah vožnje vodi evidenco uporabnikov programske rešitve, ločeno po
posamezni šoli vožnje in vsebuje:
-       
naziv šole vožnje,
-       
število vseh uporabniških računov,
-       
natančno opredelitev posameznega uporabniškega računa (osebno ime, EMŠO
in številka dovoljenja za delo strokovnega vodje, učitelja vožnje in učitelja
predpisov ter nivo dostopa za posamezen uporabniški račun).
IV. PROGRAM USPOSABLJANJA KANDIDATOV
19. člen
(pogoji za začetek usposabljanja kandidatov v šoli vožnje)
Kandidat lahko začne z usposabljanjem v šoli vožnje, ko je
vpisan v šolo vožnje in izpolnjuje pogoje iz 40. člena ZVoz-1.
20. člen
(program usposabljanja)
(1) Šola vožnje izvaja usposabljanje za vožnjo motornih vozil
kategorij AM, A1, A2, A, B1, B, BE, C1, C1E, C, CE, D1, D1E, D, DE, F in G v
skladu s programom usposabljanja kandidatov, ki je kot Priloga 6 sestavni del
tega pravilnika.
(2) Program usposabljanja iz prejšnjega odstavka se ne
uporablja za voznike, ki:
-       
se dodatno usposabljajo na lastno željo, pri čemer se v evidence zapiše
»obnova«,
-       
imajo vozniško dovoljenje in želijo na podlagi petega odstavka 60. člena
ZVoz-1 izbrisati kodo administrativne omejitve, pri čemer se v evidence zapiše
»izbris kode«;
-       
želijo na podlagi drugega odstavka 67. člena ZVoz-1 zamenjati vozniško
dovoljenje, izdano v tujini, za slovensko vozniško dovoljenje, pri čemer se v
evidence zapiše »zamenjava«;
-       
želijo na podlagi drugega odstavka 74. člena ZVoz-1 voziti prilagojeno
motorno vozilo, pri čemer se v evidence zapiše »prilagojeno vozilo«;
-       
v skladu z drugim odstavkom 81. člena ZVoz-1 opravljajo preizkus vožnje,
pri čemer se v evidence zapiše »preizkus«.
21. člen
(teoretični del usposabljanja)
(1) Teoretični del usposabljanja se izvaja kot organizirana
oblika vzgojno-izobraževalnega dela v učilnici šole vožnje, ki je vpisana v
register šol vožnje, in se organizira tako, da usposabljanje za posameznega
kandidata traja največ 4 pedagoške ure dnevno in največ 20 pedagoških ur v
sedmih zaporednih dneh. Pedagoška ura traja 45 minut.
(2) Učne teme tematskih sklopov, ki so skupne dvema ali več
kategorijam, se lahko za kandidate, ki se usposabljajo za pridobitev vozniškega
dovoljenja teh kategorij, izvajajo istočasno.
22. člen
(praktični del usposabljanja)
(1) Praktični del usposabljanja se deli na tri učne stopnje.
(2) Prva učna stopnja vključuje spoznavanje motornega vozila
in učenje osnovnih elementov tehnike vožnje ter se izvaja na vadbeni površini
šole vožnje.
(3) Druga učna stopnja vključuje učenje vožnje po cestah z
malo prometa in v manj zahtevnem prometnem okolju, v naselju in zunaj njega.
(4) Tretja učna stopnja vključuje učenje vožnje po cestah z
gostim prometom in v zahtevnejšem prometnem okolju, v naselju in zunaj njega,
podnevi in ponoči, ter učenje osnov tehnik varčne in okolju prijazne vožnje.
(5) Ne glede na drugi odstavek tega člena se lahko vaja
speljevanja in obračanja na vzponu izvede tudi v okviru druge učne stopnje.
(6) V enem dnevu lahko šola vožnje usposablja posameznega
kandidata največ štiri učne ure. Na prvi in drugi učni stopnji se kandidat
lahko usposablja skupno največ tri učne ure na tretji učni stopnji pa skupno
največ štiri učne ure.
(7) V okviru tretje učne stopnje se, razen za kategorije AM,
A1, B1, F, A1 z B in A1 z B s kodo 125, izvede usposabljanje najmanj trikrat po
najmanj dve učni uri skupaj, in sicer:
-       
vožnja podnevi s poudarkom na vožnji po cestah zunaj naselij, pri čemer
kandidat prevozi najmanj 60 km, pri kategorijah A2, A in B pa najmanj 70 km
(dnevna relacija),
-       
vožnja ponoči s poudarkom na vožnji po cestah zunaj naselij, pri čemer
kandidat prevozi najmanj 60 km (nočna relacija),
-       
vožnja po avtocesti ali hitri cesti, vključevanje na te ceste in
izključevanje z njih, pri čemer kandidat po avtocesti ali hitri cesti prevozi najmanj
60 km, pri kategorijah A2, A in B pa najmanj 70 km.
(8) Za kategorije A2, A, BE, C1E, CE, D1E, DE ter za primere
usposabljanja A1>A2, A2>A in B s kodo 96, izvedba nočne relacije ni
obvezna.
(9) Za vožnjo ponoči iz druge alineje sedmega odstavka tega
člena se šteje vožnja znotraj naslednjih časovnih obdobij dneva:
-       
januar, februar, november in december: od 17:00 do 7:00 naslednjega dne,
-       
marec, september in oktober: od 19:00 do 5:00 naslednjega dne,
-       
april, maj, junij, julij in avgust: od 20:00 do 5:00 naslednjega dne.
(10) Minimalno število učnih ur
po stopnjah in glede dodatnih zahtev za izvedbo učnih vaj, ki so predpisane za
posamezno kategorijo motornih vozil, je naslednje:


 

1.  stopnja

2.   stopnja

3. stopnja

SKUPAJ


R-dnevna

R-nočna

R-AC/HC

drugo

skupaj


AM

2

1

0

0

0

2

2

5


A1

4

6

0

0

0

10

10

20


A2

4

4

2

0

2

8

12

20


A

4

4

2

0

2

8

12

20


B1

2

6

0

0

0

12

12

20


B

2

6

2

2

2

6

12

20


BE

2

6

2

0

2

4

8

16


C1

2

6

2

2

2

6

12

20


C1E

2

6

2

0

2

4

8

16


C

2

6

2

2

2

6

12

20


CE

2

6

2

0

2

4

8

16


D1

2

6

2

2

2

6

12

20


D1E

2

6

2

0

2

4

8

16


D

2

6

2

2

2

6

12

20


DE

2

6

2

0

2

4

8

16


F

2

6

0

0

0

8

8

16


A1>A2

1

1

2

0

2

3

7

9


A2>A

1

1

2

0

2

3

7

9


B1>B

1

1

2

0

2

3

7

9


B
  s kodo 96

1

1

2

0

2

3

7

9


A1
  z B

2

2

0

0

0

3

3

7


A1
  z B s kodo 125

2

1

0

0

0

3

3

6


(11) Pri usposabljanju mora učitelj vožnje upoštevati vrstni
red predpisanih stopenj in začeti usposabljanje na naslednji stopnji, ko
kandidat obvlada učno snov predhodne stopnje.
(12) Učitelj vožnje lahko v učni uri obravnava več učnih vaj
ali ponavlja in utrjuje že obravnavane. Učne vaje lahko smiselno združi ter jih
vpiše v evidenčni karton vožnje in dnevni razvid vožnje tako, da je razvidno,
katere učne vaje se izvajajo oziroma so bile izvedene. Vpisujejo se samo učne
vaje, katerih učna snov je predmet obravnave (kot nova učna snov ali učna snov,
ki se aktivno ponavlja in utrjuje). Druge prisotne vsebine predhodno
obravnavanih učnih vaj se v evidenčni karton vožnje in dnevni razvid vožnje ne
vpisujejo. 
(13) Pri obravnavi vsebin posameznih učnih vaj so lahko
vključene tudi vsebine učnih vaj iste učne stopnje, ki še niso bile
obravnavane, ter v primeru usposabljanja na drugi učni stopnji tudi vsebine
učnih vaj tretje stopnje, razen vožnje po avtocesti in hitri cesti, če to ne
vpliva na varen in nemoten potek cestnega prometa.
(14) Usposabljanje na drugi in tretji učni stopnji se sklene
z učno vajo samostojne uporabe pridobljenega znanja s samoocenjevanjem v
trajanju najmanj ene učne ure, razen za primere usposabljanja A1>A2,
A2>A, B1>B, B s kodo 96, A1 z B in A1 z B s kodo 125, pri katerih se
usposabljanje obvezno sklene z učno vajo samostojne uporabe pridobljenega
znanja s samoocenjevanjem v trajanju ene učne ure samo na tretji učni stopnji.
Usposabljanje za kategorijo AM se ne sklene z učno vajo samostojne uporabe
pridobljenega znanja s samoocenjevanjem.
(15) Učitelj vožnje hkrati poučuje le enega kandidata.
(16) Ne glede na prejšnji odstavek lahko učitelj vožnje pri
usposabljanju kandidatov za voznike enoslednih motornih vozil na prvi učni
stopnji poučuje največ dva kandidata hkrati, ne glede na to, za katero
kategorijo enoslednih motornih vozil se usposabljata.
(17) Ne glede na petnajsti odstavek tega člena lahko učitelj
vožnje pri usposabljanju kandidatov za voznike motornih vozil kategorij A2 in A
pri izvajanju vaje 3.2 (dnevna relacija) iz Priloge 6 tega pravilnika poučuje
največ dva kandidata hkrati, če ju spremlja na motornem kolesu.
V. OZNAČITEV MOTORNIH VOZIL, NA KATERIH SE USPOSABLJAJO
KANDIDATI, IN MOTORNIH VOZIL PRI VOŽNJI S SPREMLJEVALCEM
23. člen
(tablica »L« za označevanje motornih vozil, na katerih se
usposabljajo kandidati)
(1) Tablica za označevanje motornih vozil, na katerih se
usposabljajo kandidati (v nadaljnjem besedilu: tablica »L«), je kvadratne
oblike, modre barve, na kateri je črka »L« bele barve. Oblika in minimalne
dimenzije tablice »L« so navedene v Prilogi 7, ki je sestavni del tega
pravilnika. Šola vožnje lahko uporablja simbol oznake tablice »L« v večji
dimenziji, ki je v sorazmerju z dimenzijami, navedenimi v Prilogi 7.
(2) Tablica »L« mora biti izdelana iz vremensko odpornih
materialov in mora odsevati svetlobo. Vogali »L« tablice so lahko zaobljeni.
24. člen
(mesto namestitve tablice »L«)
(1) Tablica »L« se namesti:
-       
pri motornem vozilu brez priklopnega vozila na levo polovico sprednje in
zadnje strani vozila,
-       
pri skupini vozil na vlečnem vozilu na levo polovico sprednje strani, na
priklopnem vozilu pa na levo polovico zadnje strani.
(2) Tablica »L« mora biti na motornem vozilu pritrjena tako,
da v celoti tvori pravi kot z vodoravno osjo ceste in je dobro vidna drugim
udeležencem cestnega prometa.
25. člen
(svetlobna tabla za označevanje motornih vozil med
usposabljanjem kandidatov)
(1) Svetlobna tabla za označevanje motornih vozil, na katerih
se usposabljajo kandidati (v nadaljnjem besedilu: svetlobna tabla), v skladu s
tretjim odstavkom 31. člena ZVoz-1, je štirikotne oblike in rumene barve. Na
njej je na sprednji in zadnji strani črn napis »ŠOLA VOŽNJE« in simbol tablica
»L« iz prvega odstavka 23. člena tega pravilnika.
(2) Na motornih vozilih šol vožnje, ki so registrirane na
območjih, kjer avtohtono živita italijanska in madžarska narodna skupnost in so
ta območja kot narodnostno mešana določena s predpisi, ki urejajo ustanovitev
občin ter določitev njihovih območij, je napis »ŠOLA VOŽNJE« tudi v
italijanščini (SCUOLA GUIDA) oziroma madžarščini (AUTO’ ISKOLA).
(3) S svetlobno tablo se označi tudi motorno vozilo, s
katerim učitelj vožnje spremlja kandidata pri usposabljanju za voznika
kategorij AM, A1, A2, A, B1 in F.
(4) Dolžina svetlobne table mora biti najmanj 60 cm, višina
najmanj 13 cm, višina črk najmanj 6 cm, stranica modrega kvadrata s simbolom
tablica »L« pa najmanj 10 cm.
26. člen
(mesto namestitve svetlobne table)
(1) Svetlobna tabla je nameščena na strehi motornega vozila
tako, da je vidna za voznike, ki vozijo za vozilom in proti njemu.
(2) Kadar poteka praktično usposabljanje kandidata ponoči, je
svetlobna tabla osvetljena z lastnim virom svetlobe.
27. člen
(tablica »L« za označevanje motornih vozil pri vožnji s
spremljevalcem)
(1) Tablica za označevanje motornih vozil pri vožnji s
spremljevalcem je kvadratne oblike, zelene barve, na kateri je črka »L« bele
barve. Oblika in minimalne dimenzije tablice »L« so navedene v Prilogi 8, ki je
sestavni del tega pravilnika. Uporablja se lahko tudi simbol oznake tablice »L«
v večji dimenziji, ki je v sorazmerju z dimenzijami, navedenimi v Prilogi 8.
(2) Tablica »L« iz prejšnjega odstavka mora biti izdelana iz
vremensko odpornih materialov in mora odsevati svetlobo. Vogali tablice »L« so
lahko zaobljeni. Tablica »L« je nameščena na levi polovici zadnje strani
motornega vozila, kadar vozi vozilo voznik s spremljevalcem.

PRILOGA
1: Register kandidatov
PRILOGA
2: Dnevnik usposabljanja iz teorije
PRILOGA
3: Dnevni razvid vožnje
PRILOGA
4: Evidenčni karton vožnje
PRILOGA
5: Izpisni list
PRILOGA
6: Program usposabljanja kandidatov za voznike motornih vozil in voznikov
PRILOGA
7: Oblika in minimalne dimenzije tablice »L« za označevanje motornih vozil, na
katerih se usposabljajo kandidati
PRILOGA
8: Oblika in minimalne dimenzije tablice »L« za označevanje vozil pri vožnji s
spremljevalcem

Pravilnik o usposabljanju kandidatov za
voznike motornih vozil (Uradni list RS, št. 95/21) vsebuje naslednjo prehodno in
končni določbi:
»VI. PREHODNA IN KONČNI DOLOČBI
28. člen
(uporaba obrazcev)
Register kandidatov za voznike, dnevnik usposabljanja iz
teorije, dnevni razvid vožnje in evidenčni karton vožnje, v skladu s
Pravilnikom o šolah vožnje in vodenju registra šol vožnje (Uradni list RS, št.
44/11, 38/13, 105/13 in 85/16 – ZVoz-1), se v šolah vožnje uporabljajo
najpozneje do 30. junija 2022.
29. člen
(prenehanje veljavnosti)
Z dnem uveljavitve tega pravilnika prenehata veljati
Pravilnik o šolah vožnje in vodenju registra šol vožnje (Uradni list RS, št.
44/11, 38/13, 105/13 in 85/16 – ZVoz-1) in Pravilnik o programu usposabljanja
kandidatov za voznike motornih vozil (Uradni list RS, št. 48/11 in 85/16 –
ZVoz-1).
30. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o usposabljanju kandidatov za voznike motornih vozil (Uradni list
RS, št. 69/22) vsebuje naslednji končni določbi:
»KONČNI DOLOČBI
7. člen
(začetek uporabe)
Določba spremenjenega 22. člena pravilnika v zvezi z
usposabljanjem voznikov z veljavnim vozniškim dovoljenjem kategorije B, ki niso
vozniki začetniki, za pridobitev vozniškega dovoljenja kategorije A1 ali
pravice do vožnje motornih koles kategorije A1 na ozemlju Republike Slovenije
se začne uporabljati 1. junija 2022.
8. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.