1. člen
(vsebina)
(1) Ta pravilnik določa pravila v zvezi z natančnim mestom
splošnih opozoril in informativnih sporočil na vrečkah, v katerih se trži tobak
za zvijanje, v skladu z Izvedbenim sklepom Komisije (EU) 2015/1735 z dne
24. septembra 2015 o natančnem mestu splošnega opozorila in informativnega
sporočila na vrečkah, v katerih se trži tobak za zvijanje (UL L št. 252 z
dne 29. 9. 2015, str. 49; v nadaljnjem besedilu: Izvedbeni sklep
2015/1735/EU) in Izvedbenim sklepom Komisije (EU) 2015/1842 z dne
9. oktobra 2015 o tehničnih specifikacijah za razporeditev, zasnovo in
obliko sestavljenih zdravstvenih opozoril za tobačne izdelke za kajenje (UL L
št. 267 z dne 14. 10. 2015, str. 5; v nadaljnjem besedilu: Izvedbeni
sklep 2015/1842/EU), seznam besedilnih opozoril iz Priloge I Direktive 2014/40/EU
Evropskega parlamenta in Sveta z dne 3. aprila 2014 o približevanju
zakonov in drugih predpisov držav članic o proizvodnji, predstavitvi in prodaji
tobačnih in povezanih izdelkov ter razveljavitvi Direktive 2001/37/ES
(UL L št. 127 z dne 29. 4. 2014, str. 1) in knjižnico slik, ki
se uporablja za sestavljena zdravstvena opozorila na vsakem zavojčku in zunanji
embalaži tobačnih izdelkov za kajenje v skladu z Delegirano direktivo Komisije
2014/109/EU z dne 10. oktobra 2014 o spremembi Priloge II k Direktivi
2014/40/EU Evropskega parlamenta in Sveta z vzpostavitvijo knjižnice slikovnih
opozoril, ki se uporabljajo za tobačne izdelke (UL L št. 360 z dne
17. 12. 2014, str. 22).
(2) Ta pravilnik določa tudi
telefonsko številko svetovalne službe za opuščanje kajenja (v nadaljnjem
besedilu: svetovalna služba) ter vsebino in način delovanja svetovalne službe.
2. člen
(mesto splošnega opozorila in informativnega sporočila na
pravokotnih vrečkah, v katerih se trži tobak za zvijanje)
Mesto in razporeditev splošnega opozorila in informativnega sporočila
na pravokotnih vrečkah, v katerih se daje na trg tobak za zvijanje, morata biti
v skladu s prvim odstavkom 2. člena in Prilogo Izvedbenega sklepa 2015/1735/EU.
3. člen
(mesto splošnega opozorila in informativnega sporočila na
samostoječih vrečkah, v katerih se trži tobak za zvijanje)
Mesto splošnega opozorila in informativnega sporočila na
samostoječih vrečkah, v katerih se daje na trg tobak za zvijanje, mora biti v
skladu s 3. členom Izvedbenega sklepa 2015/1735/EU.
4. člen
(razporeditev in oblika sestavljenih zdravstvenih opozoril za
tobačne izdelke za kajenje)
Razporeditev in oblika sestavljenih zdravstvenih opozoril za
tobačne izdelke za kajenje morata biti v skladu z 2. členom in Prilogo
Izvedbenega sklepa 2015/1842/EU.
5. člen
(zasnova sestavljenih zdravstvenih opozoril za tobačne
izdelke za kajenje)
Zasnova sestavljenih zdravstvenih opozoril za tobačne izdelke
za kajenje mora biti v skladu s 3. členom Izvedbenega sklepa 2015/1842/EU.
6. člen
(posebna pravila za nekatere zavojčke tobačnih izdelkov za
kajenje s pokrovčkom)
Posebna pravila za sestavljena zdravstvena opozorila, ki se
uporabljajo za nekatere zavojčke tobačnih izdelkov za kajenje s pokrovčkom, so
določena v 4. členu Izvedbenega sklepa 2015/1842/EU.
7. člen
(seznam besedilnih opozoril)
Seznam besedilnih opozoril je v Prilogi 1, ki je sestavni del
tega pravilnika.
8. člen
(knjižica slik)
(1) Knjižnica slik za sestavljena zdravstvena opozorila
je v Prilogi 2, ki je sestavni del tega pravilnika.
(2) Posamezni sklopi iz knjižice slik se morajo na
embalaži tobačnih izdelkov uporabljati eno leto in se izmenjujejo vsako leto.
9. člen
(zdravstvena opozorila na cigarah)
(1) V primeru cigar, ki se potrošniku prodajajo
posamezno, se splošna opozorila, informativna sporočila in sestavljena
zdravstvena opozorila natisnejo na sprednji in zadnji površini tipizirane
zunanje embalaže, v kateri se posamezna cigara izroči potrošniku.
(2) V primeru tipizirane zunanje embalaže iz prejšnjega
odstavka, ki nima stranskih površin, sestavljena zdravstvena opozorila
pokrivajo 65 odstotkov sprednje in zadnje površine embalaže, splošna opozorila
in informativna sporočila pa 50 odstotkov preostalega dela embalaže.
9.a člen
(telefonska številka)
Telefonska številka svetovalne službe je 080 2777.
9.b člen
(upravitelj telefonske številke)
Svetovalno službo organizira in vodi upravitelj telefonske
številke, ki opravlja dejavnost svetovanja odvajanja od kajenja.
9.c člen
(dejavnost svetovalne službe)
Svetovalna služba zagotavlja pomoč in svetuje osebam, ki:
-       
iščejo strokovne informacije v zvezi z opuščanjem kajenja;
-       
želijo začeti ali so v procesu opuščanja kajenja;
-       
potrebujejo podporo v času vzdrževanja abstinence.
9.č člen
(obveznosti izvajalcev svetovanja)
Izvajalci storitev svetovanja iz prejšnjega člena zagotovijo:
1.     
obratovalni čas prejemanja klicev in aktivnega svetovanja najmanj ob
delavnikih med 17. in 20. uro;
2.     
avtomatski odzivnik, ki sporoča obratovalni čas telefonske številke
izven obratovalnega časa;
3.     
gradivo za samopomoč, ki ga na željo klicatelja pošljejo po pošti;
4.     
poročilo upravitelja telefonske številke o izvedenih svetovanjih enkrat
letno (do 1. marca za predhodno leto);
5.     
usposobljene svetovalce;
6.     
enoten pristop k svetovanju.

Priloga
1: Seznam besedilnih opozoril
Priloga
2: Knjižnica slik za sestavljena zdravstvena opozorila

Pravilnik o zdravstvenih opozorilih za tobačne
izdelke (Uradni list RS, št. 23/17) vsebuje naslednjo prehodno in končno
določbo:
»PREHODNA IN KONČNA DOLOČBA
10. člen
(začetek uporabe)
(1) V skladu z drugim odstavkom 1. člena Izvedbenega
sklepa 2015/1735/EU se do 20. maja 2018 uporabljajo naslednja pravila za
tobak za zvijanje v pravokotnih vrečkah iz polietilena, polipropilena ali
večslojnega materiala z zavihki, ki okrog in okrog ovijajo njihove odprtine:
-       
informativno sporočilo se lahko razporedi na površino, ki postane vidna,
ko je zavojček delno odprt;
-       
splošno opozorilo se lahko razporedi na spodnjo površino, ki postane
vidna, ko je zavojček popolnoma odprt;
-       
notranjost zavihka, ki postane vidna, ko je zavojček popolnoma odprt, se
ne potiska ali uporablja na noben drug način;
-       
splošno opozorilo in informativno sporočilo sta razporejena na zgornjem
robu površin, na katerih sta natisnjena.
(2) V skladu s 4. členom Izvedbenega sklepa 2015/1735/EU
se tobak za zvijanje v vrečkah, ki se proizvedejo ali dajo v prosti promet do
20. maja 2018 in so označene s splošnim opozorilom in informativnim
sporočilom v skladu s prejšnjim odstavkom, lahko daje v promet do 20. maja
2019.
11. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembi in dopolnitvah
Pravilnika o zdravstvenih opozorilih za tobačne izdelke (Uradni list RS, št. 53/17) vsebuje naslednjo prehodno in
končni določbi:
»PREHODNA IN KONČNI DOLOČBI
3. člen
(določitev upravitelja telefonske številke)
Minister, pristojen za zdravje, v 60 dneh od uveljavitve tega
pravilnika določi upravitelja telefonske številke iz 9.b člena pravilnika.
4. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o delovanju svetovalnega telefona za opuščanje kajenja (Uradni list
RS, št. 80/07 in 9/17 – ZOUTPI).
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.