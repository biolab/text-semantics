1. člen
(vsebina)
S tem pravilnikom se določa postopek s tujcem, ki izrazi
namen podati prošnjo za mednarodno zaščito v Republiki Sloveniji, oblika,
vsebina in način sprejema prošnje za mednarodno zaščito (v nadaljnjem besedilu:
prošnja) ter način izdaje, oblika in vsebina izkaznice prosilca za mednarodno
zaščito (v nadaljnjem besedilu: prosilec).
2. člen
(postopek s policijo)
(1) Kadar je mogoče sklepati, da bi želel tujec podati
prošnjo za mednarodno zaščito, ga policija informira o tej možnosti.
(2) Če tujec izrazi namen podati prošnjo za mednarodno
zaščito, ga policija obravnava v okviru predhodnega postopka iz 42. člena
Zakona o mednarodni zaščiti (Uradni list RS, št. 16/17 – uradno prečiščeno
besedilo in 54/21; v nadaljnjem besedilu: zakon).
(3) Policija o podaji namere takoj obvesti ministrstvo,
pristojno za notranje zadeve (v nadaljnjem besedilu: ministrstvo), in urad
Vlade Republike Slovenije, pristojen za oskrbo migrantov (v nadaljnjem
besedilu: urad).
(4) Policija o postopku in ugotovitvah iz drugega odstavka
42. člena zakona izpolni registracijski list.
(5) Policija vlagatelja namere seznani s posledicami
samovoljne zapustitve sprejemnih prostorov azilnega doma ali njegove izpostave,
kar vlagatelj namere potrdi s podpisom. Potrditev te seznanitve je del
registracijskega lista iz 3. člena tega pravilnika.
3. člen
(registracijski list)
(1) Policija v postopku iz prejšnjega člena izpolni
registracijski list na obrazcu iz Priloge 1, ki je sestavni del tega
pravilnika.
(2) Registracijskemu listu se priloži:
-       
potrdilo o oddanih dokumentih na obrazcu iz Priloge 2, ki je sestavni
del tega pravilnika;
-       
dokumente, ki potrjujejo istovetnost vlagatelja namere,
-       
vsa druga dokazila, ki jih je posedoval vlagatelj namere (vozovnice,
telefonske kartice, potrdila o nočitvah, potrdila o bivanju, članske izkaznice
političnih in drugih organizacij itd.), in popis denarnih sredstev, ki jih
vlagatelj namere poseduje.
(3) O obravnavi vlagatelja namere, ki je samovoljno zapustil
nastanitvene kapacitete iz 81. člena zakona pred sprejemom prošnje in je
ponovno izrazil namen podati prošnjo za mednarodno zaščito, policija obvesti
ministrstvo. Policija posreduje ministrstvu dokumentacijo o obravnavi osebe, iz
katere je razvidno, da je ponovno izrazila ta namen.
4. člen
(prihod v azilni dom ali njegovo izpostavo)
Po končanem postopku iz 2. člena ali tretjega odstavka 3.
člena tega pravilnika policija pripelje ali napoti vlagatelja namere v
nastanitvene kapacitete iz prvega odstavka 81. člena zakona.
5. člen
(sanitarno-dezinfekcijski pregled)
(1) Vlagatelj namere pred sprejemom prošnje opravi
sanitarno-dezinfekcijski pregled, ki obsega:
1.     
tuširanje in preoblačenje v čisto perilo in obleko, ki jo zagotovi urad,
če vlagatelj namere nima lastnih oblačil,
2.     
zagotovitev svežega posteljnega perila, brisač in pribor za osebno
higieno,
3.     
higiensko obravnavo z dekontaminacijo ran, odstranjevanje površinskih
tujkov z ran ter kožnih parazitov,
4.     
oskrbo ran, poškodb, aplikacijo zdravil in mazil,
5.     
prevezo in imobilizacijo poškodovanih delov telesa po navodilih
zdravnika,
6.     
aplikacijo intramuskularne in intravenozne terapije po navodilih
zdravnika.
(2) Pregled iz prejšnjega odstavka opravi zdravstveni tehnik.
(3) Sredstva za sanitarno-dezinfekcijske preglede zagotavlja
urad.
6. člen
(preventivni zdravstveni pregled)
(1) Vlagatelj namere pred sprejemom prošnje opravi
preventivni zdravstveni pregled, ki obsega:
-       
anamnezo o nalezljivih boleznih ter kontaktih z bolniki in klicenoscih,
-       
preverjanje podatkov o cepljenih in zaščiti z zdravili,
-       
klinični pregled kože, sluznic, žrela in bezgavk zaradi ugotavljanja
obstoja nalezljivih bolezni,
-       
druge nujne preiskave, če je to zaradi klinične slike vlagatelja namere
potrebno,
-       
ugotavljanje posebnih zdravstvenih potreb glede sprejema ter
psihosocialnega stanja, kar se zabeleži na obrazcu iz Priloge 3, ki je sestavni
del tega pravilnika.
(2) Pregled iz prejšnjega odstavka opravi zdravnik.
(3) V primeru ugotovljene nalezljive bolezni, ki zahteva
izolacijo osebe, se postopek sprejema prošnje prekine za čas trajanja te
bolezni. Osebo se nastani v prostore, ki so namenjeni izolaciji.
(4) Sredstva za preventivne zdravstvene preglede zagotavlja
urad.
7. člen
(informacije o nadaljnjem postopku)
(1) Uradna oseba ministrstva vlagatelju namere po opravljenem
sanitarno-dezinfekcijskem in preventivnem zdravstvenem pregledu in pred
začetkom postopka sprejema prošnje v jeziku, ki ga razume, posreduje
informacije o nadaljnjem poteku predhodnega postopka, o prepovedi odstranitve
iz Republike Slovenije, o postopkih po zakonu, pravicah in dolžnostih prosilcev
za mednarodno zaščito v Republiki Sloveniji, možnih posledicah neupoštevanja
obveznosti in nesodelovanja s pristojnim organom, pravilih postopkov, ki jih
ureja Uredba (EU) št. 604/2013, in posredovanju prstnih odtisov v podatkovno
bazo EURODAC v skladu z Uredbo (EU) št. 603/2013, rokih za uveljavljanje
pravnih sredstev, o pravici do pravne pomoči in zastopanja na vseh stopnjah
postopka na lastne stroške ter informacije o svetovalcih za begunce in
nevladnih organizacijah, ki delujejo na področju mednarodne zaščite. Vlagatelj
namere prejem teh informacij potrdi s podpisom izjave na obrazcu iz Priloge 4,
ki je sestavni del tega pravilnika.
(2) Informacije iz prejšnjega odstavka se lahko zagotovijo
tudi z informativnimi filmi in brošurami.
(3) Vlagatelja namere, ki trdi, da je mladoletnik brez
spremstva, uradna oseba ministrstva takoj obvesti o imenovanju zastopnika.
(4) Vlagatelj namere, ki trdi, da je mladoletnik brez
spremstva, in njegov zakoniti zastopnik, poleg informacij iz prvega in drugega
odstavka tega člena, v jeziku, ki ga vlagatelj namere razume, prejmeta
informacije glede možnosti odreditve pregleda za oceno starosti, načina
pregleda in možnimi posledicami rezultata pregleda ter posledicami neutemeljene
odklonitve pregleda. Informacij glede možnosti odreditve pregleda za oceno
starosti se vlagatelju namere in njegovemu zakonitemu zastopniku ne posreduje, če
je po presoji uradne osebe ministrstva očitno, da je vlagatelj namere
mladoletnik brez spremstva. Vlagatelj namere in njegov zakoniti zastopnik
prejem teh informacij potrdita s podpisom izjave na obrazcu iz Priloge 5, ki je
sestavni del tega pravilnika.
(5) Če je vlagatelj namere nepismen ali mu vsebina informacij
iz prvega in četrtega odstavka tega člena ni razumljiva, se mu ta prebere ter
dodatno in s tolmačevo pomočjo obrazloži v jeziku, ki ga razume.
8. člen
(fotografiranje in daktiloskopiranje)
Uradna oseba ministrstva pred sprejemom prošnje in po
informiranju iz prejšnjega člena vlagatelja namere fotografira in mu odvzame
prstne odtise zaradi ugotavljanja in preverjanja istovetnosti ter izvajanja
Uredbe 603/2013/EU, Uredbe 767/2008/ES in Uredbe 604/2013/EU.
9. člen
(čas sprejema prošnje)
(1) Prošnja se sprejme v najkrajšem možnem času po izvedbi
postopkov iz 2., 3., 5., 6., 7. in 8. člena tega pravilnika.
(2) V primeru mladoletnika brez spremstva se sprejem prošnje
na utemeljeno pisno zahtevo njegovega zakonitega zastopnika lahko odloži za
največ 48 ur od vložene zahteve.
10. člen
(sprejem prošnje)
(1) Prošnja se poda ustno in se sprejme na obrazcu iz Priloge
6, ki je sestavni del tega pravilnika. Kadar je prošnja v skladu s četrtim
odstavkom tega člena podana pisno ali elektronsko, se sprejme na obrazcu iz
Priloge 7, ki je sestavni del tega pravilnika.
(2) Sprejem prošnje vodi uradna oseba ministrstva.
(3) Vlagatelj namere samostojno poda izjavo o razlogih za
vložitev prošnje, ki jo lahko dopolni na podlagi dodatnih vprašanj uradne osebe
ministrstva. Uradna oseba pri tem upošteva osebnost vlagatelja namere, njegove
osebne in splošne okoliščine, vključno s kulturnim poreklom in njegovo
morebitno pripadnostjo ranljivim skupinam. Dodatna vprašanja lahko vlagatelju
namere postavi tudi njegov zakoniti zastopnik oziroma pooblaščenec.
(4) Kadar vlagatelj namere po odločitvi uradne osebe v skladu
s prvim odstavkom 45. člena zakona poda prošnjo v pisni ali elektronski obliki,
jo vlagatelj namere samostojno izpolni, na voljo pa mu je pomoč uradne osebe. V
primeru oseb iz 16. in 19. člena zakona, nepismenih oseb ali kadar so podane
druge okoliščine, zaradi katerih vlagatelj namere ne bi bil sposoben podati
prošnje v pisni ali elektronski obliki, se prošnja vedno sprejme ustno v skladu
s prejšnjim odstavkom.
11. člen
(priloge k prošnji)
Priloge k prošnji so:
1.     
izpolnjen registracijski list iz 3. člena tega pravilnika s prilogami,
2.     
podpisana izjava, da je vlagatelj namere v jeziku, ki ga razume, prejel
informacije o nadaljnjem poteku predhodnega postopka, o prepovedi odstranitve
iz Republike Slovenije, o postopkih po zakonu, pravicah in dolžnostih prosilcev
za mednarodno zaščito v Republiki Sloveniji, možnih posledicah neupoštevanja
obveznosti in nesodelovanja s pristojnim organom, pravilih postopkov, ki jih
ureja Uredba (EU) št. 604/2013, in posredovanju prstnih odtisov v podatkovno
bazo EURODAC, v skladu z Uredbo (EU) št. 603/2013, rokih za uveljavljanje
pravnih sredstev, o pravici do pravne pomoči in zastopanja na vseh stopnjah
postopka na lastne stroške ter informacije o svetovalcih za begunce in
nevladnih organizacijah, ki delujejo na področju mednarodne zaščite,
3.     
podpisana izjava vlagatelja namere, ki trdi da je mladoletnik brez
spremstva, in njegovega zakonitega zastopnika iz četrtega odstavka 7. člena
pravilnika, da sta prejela pisno obvestilo in bila ustno seznanjena z možnostjo
odreditve pregleda za določitev starosti, načinom pregleda in možnimi
posledicami rezultata pregleda ter posledicami neutemeljene odklonitve
pregleda,
4.     
pooblastilo o zastopanju v postopku priznanja mednarodne zaščite,
5.     
prstni odtisi prosilca,
6.     
fotografija prosilca,
7.     
podatki iz baze, ki se vodi v skladu z Uredbo 603/2013/EU.
12. člen
(določitev EMŠO)
Ministrstvo na podlagi podatkov iz registracijskega lista iz
3. člena tega pravilnika določi EMŠO prosilca, če ga ta še nima določenega.
13. člen
(obravnava vlagatelja namere s posebnimi potrebami)
(1) Z namenom zagotoviti ustrezno obravnavo ranljivih oseb s
posebnimi potrebami, kot jo določa zakon, se urad in ministrstvo medsebojno
obveščata o obstoju in naravi identificiranih posebnih potreb vlagateljev
namere glede sprejema oziroma potreb, ki narekujejo posebna jamstva v postopku.
Ministrstvo te informacije posreduje uradu na obrazcu iz Priloge 8, ki je del
tega pravilnika.
(2) Vlagatelju namere, ki potrebuje posebna jamstva v
postopku, ministrstvo skladno z naravo ocenjenih posebnih potreb prilagodi
tolmačenje v postopku sprejema prošnje in v primeru iz 19. člena zakona obvesti
center za socialno delo, krajevno pristojen za območje, na katerem je vlagatelj
namere nastanjen, ki vlagatelju namere nemudoma postavi zakonitega zastopnika,
da mu pomaga v postopku sprejema prošnje. Če se vlagatelj namere ne more
izražati ne govorno ne z znakovnim jezikom, mu ministrstvo omogoči izražanje na
drug način.
(3) Vlagatelju namere, ki potrebuje posebna jamstva v
postopku sprejema prošnje, ministrstvo omogoči več časa za pripravo na osebni
razgovor. Če je to potrebno, se osebni razgovor lahko izvede tudi po delih.
14. člen
(izdaja izkaznice prosilca)
(1) Ministrstvo prosilcu izda izkaznico na obrazcu iz Priloge
9, ki je sestavni del tega pravilnika. Izkaznica se izda takoj po sprejemu
prošnje, najkasneje pa v treh dneh po sprejemu prošnje.
(2) Prosilec je za izkaznico sam odgovoren in jo mora imeti
pri sebi ter je ne sme dati, prodati ali posoditi drugi osebi, prav tako je ne
sme zastaviti, na kar se prosilca posebej opozori pri sprejemu prošnje. Na
izkaznici je prepovedano spreminjanje, dopisovanje ali brisanje katerega koli
podatka.
(3) Pogrešitev, izgubo ali tatvino izkaznice prosilec
nemudoma naznani ministrstvu in pri tem navede okoliščine pogrešitve izkaznice.
Pogrešitev, izguba ali tatvina izkaznice se naznani na obrazcu iz Priloge 10,
ki je sestavni del tega pravilnika. Ministrstvo prosilcu po naznanitvi
pogrešitve, izgube ali tatvine izda novo izkaznico.

Priloga
1: Registracijski list
Priloga
2: Potrdilo o oddanih dokumentih
Priloga
3: Poročilo preventivnega zdravstvenega pregleda o ugotovljenih zdravstvenih in
psihosocialnih posebnostih
Priloga
4: Namera vlagatelja
Priloga
5: Potrditev vlagatelja namere in njegovega zakonitega zastopnika o prejemu
informacij
Priloga
6: Prošnja za mednarodno zaščito (ustna prošnja)
Priloga
7: Prošnja za mednarodno zaščito (pisna ali elektronska prošnja)
Priloga
8: Obrazec o ugotovitvi posebnih potreb vlagatelja namere glede sprejema
oziroma potreb, ki narekujejo posebna jamstva v postopku
Priloga
9: Izkaznica prosilca za mednarodno zaščito
Priloga
10: Naznanitev pogrešitve, izgube ali tatvine izkaznice prosilca za mednarodno
zaščito

Pravilnik o postopku s tujcem, ki izrazi namen
podati prošnjo za mednarodno zaščito v Republiki Sloveniji, ter postopku
sprejema prošnje za mednarodno zaščito (Uradni list RS, št. 173/21) vsebuje naslednji končni določbi:
»KONČNI DOLOČBI
15. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o postopku s tujcem, ki izrazi namen podati prošnjo za mednarodno zaščito ter
postopku sprejema prošnje za mednarodno zaščito (Uradni list RS, št. 29/17).
16. člen
(začetek veljavnosti)
Ta pravilnik začne veljati 9. novembra 2021.«.

Pravilnik o spremembah in dopolnitvi
Pravilnika o postopku s tujcem, ki izrazi namen podati prošnjo za mednarodno
zaščito v Republiki Sloveniji, ter postopku sprejema prošnje za mednarodno
zaščito (Uradni list RS, št. 131/22) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.