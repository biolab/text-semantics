1. člen
(1) S to odredbo se določa način prepustitve nastanitvenih objektov
za namen izvajanja ukrepov zaradi zajezitve okužbe z virusom SARS-CoV-2, in
sicer za potrebe zagotavljanja namestitve v primeru izvajanja ukrepa osamitve
(izolacije) iz 18. člena Zakona o nalezljivih boleznih (Uradni list RS, št.
33/06 – uradno prečiščeno besedilo in 49/20 – ZIUZEOP; v nadaljnjem besedilu:
ZNB) oziroma karantene iz 19. člena ZNB, kadar se navedena ukrepa iz
utemeljenega razloga izvajata v posebej določenem prostoru.
(2) Nastanitveni objekti iz prejšnjega odstavka so namenjeni
izvajanju:
-       
ukrepa osamitve (izolacije), kadar osebi iz utemeljenega razloga ni
mogoče določiti vrste osamitve (izolacije) na naslovu njenega stalnega ali
začasnega prebivališča, v zdravstvenem, socialno varstvenem ali vzgojno
izobraževalnem zavodu oziroma drugem primernem prostoru,
-       
ukrepa karantene, kadar osebi iz utemeljenih razlogov ni mogoče odrediti
omejitve svobode gibanja na naslovu njenega stalnega ali začasnega prebivališča
oziroma drugem primernem prostoru.
(3) Ta odredba se ne nanaša na osebe, ki potrebujejo
bolnišnično zdravljenje.
2. člen
Za namen izvajanja ukrepov iz prejšnjega člena lahko
minister, pristojen za zdravje (v nadaljnjem besedilu: minister), s sklepom
določi nabor možnih nastanitvenih objektov in ga objavi na spletni strani
ministrstva, pristojnega za zdravje (v nadaljnjem besedilu: ministrstvo).
3. člen
(1) Oseba, ki ji je bila določena namestitev v nastanitvenem
objektu zaradi karantene, zagotovi prevoz do in od nastanitvenega objekta z
lastnim prevoznim sredstvom. 
(2) Če prevoza iz prejšnjega odstavka ni mogoče zagotoviti,
se lahko organizira skupni prevoz ali kateri drug način prevoza, ki preprečuje
prenos virusa SARS-CoV-2. Prevoz izvajajo izvajalci nenujnih reševalnih
prevozov in sanitetnih prevozov, ki imajo ustrezno dovoljenje ministrstva.
(3) Pri individualnem ali skupnem prevozu oseb, ki jim je
bila določena namestitev v nastanitvenem objektu zaradi osamitve (izolacije),
se organizira prevoz, ki preprečuje prenos virusa SARS-CoV-2 in ga izvajajo
izvajalci nenujnih reševalnih prevozov in sanitetnih prevozov, ki imajo
ustrezno dovoljenje ministrstva.
(4) Cena prevoza iz drugega in tretjega odstavka se obračuna
ob smiselni uporabi pravil, ki veljajo za obračun stroškov prevoza v okviru
obveznega zdravstvenega zavarovanja. Navedena cena vključuje tudi vožnjo vozila
brez oseb (npr. povratna vožnja) in morebitne druge spremljajoče stroške,
vključno s stroškom čiščenja in razkuževanja vozila. Za določitev kilometrov,
ki so podlaga za obračun opravljenih prevozov, se uporablja Telefonski imenik
Slovenije (TIS).
(5) Tujci, ki nimajo stalnega ali začasnega prebivališča v
Republiki Sloveniji in jim je odrejena karantena, lahko karanteno prestajajo na
naslovu, kjer bivajo, pri čemer sami izvedejo prevoz do tja v tranzitu, v
dogovoru z državo njihovega prebivališča in na lastno odgovornost. Če se
odločijo ostati v Republiki Sloveniji, stroške namestitve v nastanitvenem
objektu krijejo sami.
4. člen
(1) Nastanitveni objekt zagotavlja najmanj:
-       
začasno nastanitev (nočitev in bivanje) in osnovno oskrbo (prehrano),
-       
čiščenje in razkuževanje prostorov v nastanitvenem objektu,
-       
odvoz nevarnih odpadkov,
-       
fizično varovanje območja nastanitvenega objekta.
(2) Pri izvajanju nastanitve se upoštevajo navodila
Nacionalnega inštituta za javno zdravje (v nadaljnjem besedilu: NIJZ) in
Ministrstva za zdravje, objavljana na spletni strani NIJZ.
5. člen
(1) Stroški nastanitve in prevoza iz te odredbe se
zagotavljajo iz proračuna Republike Slovenije, na podlagi pogodbe, ki jo sklene
ministrstvo z izvajalcem iz 2. člena te odredbe.
(2) Ne glede na prejšnji odstavek stroške nastanitve in
prevoza za potrebe karantene tujega delavca, ki na ozemlju Republike Slovenije
namerava opravljati delo in vstopi na podlagi potrdila delodajalca, zagotavlja
delodajalec.
(3) V primeru lastnega prevoza oseba ni upravičena do
povračila stroškov prevoza v skladu s prvim odstavkom 3. člena te odredbe.
6. člen
V nastanitvenih objektih, ki zagotavljajo osamitev
(izolacijo), zdravstveno dejavnost zagotovi javni zdravstveni zavod na primarni
ali sekundarni ravni zdravstvene dejavnosti, ki deluje na območju, kjer je
nastanitveni objekt. Storitev zdravstvenega varstva se zagotavlja kontinuirano
vse dni v tednu, 24 ur dnevno.
7. člen
Strokovno utemeljenost ukrepov iz te odredbe minister
ugotavlja vsakih 14 dni in ob upoštevanju strokovnih razlogov odloči, da se ti
ukrepi še naprej uporabljajo ali pa ukrepe spremeni oziroma odpravi ter o tem
obvesti Vlado Republike Slovenije, Državni zbor Republike Slovenije in javnost.
8. člen
Ta odredba začne veljati naslednji dan po objavi v Uradnem
listu Republike Slovenije.
Št. 0070-58/2020
Ljubljana, dne 6. julija 2020
EVA 2020-2711-0043
Tomaž Gantar
minister
za zdravje