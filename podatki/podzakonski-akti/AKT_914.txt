1. člen
(vsebina)
(1) S tem aktom se določajo ukrepi za
odpravo ali zmanjšanje ugotovljenih tveganj, ki vplivajo na zanesljivost oskrbe
z zemeljskim plinom (v nadaljnjem besedilu: plin) v Republiki Sloveniji, za
izvajanje 4. in 5. člena Uredbe (EU) št. 994/2010 Evropskega parlamenta in
Sveta z dne 20. oktobra 2010 o ukrepih za zagotavljanje zanesljivosti
oskrbe s plinom in o razveljavitvi Direktive Sveta 2004/67/ES (UL L št. 295 z
dne 12. 11. 2010, str. 1; v nadaljnjem besedilu: Uredba (EU)
št. 994/2010).
(2) S tem aktom se v skladu z drugim
pododstavkom prvega odstavka 8. člena Uredbe (EU) št. 994/2010 določajo
zavezana podjetja plinskega gospodarstva in njihove obveznosti v zvezi z
zagotavljanjem standarda oskrbe.
(3) Sestavni del tega akta so tudi:
-       
Priloga 1, ki določa rezultate ocene tveganja in oceno razvoja doseganja
infrastrukturnega standarda;
-       
Priloga 2, ki določa obveznosti podjetij plinskega gospodarstva in
drugih organov in podatke o vseh obveznostih javnih služb, povezanih z
zanesljivostjo oskrbe s plinom in
-       
Priloga 3, ki določa informacije o obstoječih in prihodnjih medsebojnih
povezavah, vključno s tistimi, ki omogočajo dostop do plinskega omrežja
Evropske unije, čezmejnih pretokih, čezmejnem dostopu do skladišč in fizični
zmogljivosti za prenos plina v obe smeri, zlasti v izrednih razmerah.
2. člen
(pomen izrazov)
V tem aktu uporabljeni izrazi imajo
naslednji pomen:
-       
dolgoročno načrtovanje: pomeni dolgoročno načrtovanje oskrbovalnih in
prenosnih zmogljivosti podjetij plinskega gospodarstva za zadostitev povpraševanja
po plinu iz sistema, z namenom zagotoviti raznolike dobavne vire in zanesljivo
oskrbo odjemalcev;
-       
končni odjemalec: pomeni odjemalca, ki ima sklenjeno pogodbo o dobavi in
kupuje plin za svojo lastno rabo;
-       
operater distribucijskega sistema: pomeni pravno ali fizično osebo, ki
izvaja dejavnost distribucije plina in je odgovorna za obratovanje, vzdrževanje
in razvoj distribucijskega sistema na določenem območju, za medsebojne povezave
z drugimi sistemi, kadar je ustrezno, in za zagotavljanje dolgoročne zmogljivosti
sistema za zadovoljitev razumnih potreb po distribuciji plina;
-       
operater prenosnega sistema: pomeni pravno ali fizično osebo, ki
opravlja dejavnost prenosa plina in je odgovorna za obratovanje, vzdrževanje in
razvoj prenosnega sistema na določenem območju, za medsebojne povezave z
drugimi sistemi, kadar je ustrezno, in za zagotavljanje dolgoročne zmogljivosti
sistema za zadovoljitev razumnih potreb po transportu plina;
-       
operater sistema: je operater prenosnega sistema ali operater
distribucijskega sistema;
-       
podjetje plinskega gospodarstva: pomeni pravno ali fizično osebo, ki
opravlja vsaj eno od naslednjih dejavnosti: pridobivanje, prenos, distribucija,
dobava, nakup ali skladiščenje plina, vključno z UZP, ki je odgovorna za
komercialne, tehnične ali vzdrževalne naloge, povezane s temi dejavnostmi,
vendar ne vključuje končnih odjemalcev;
-       
pristojni organ: je Agencija za energijo;
-       
zaščiteni odjemalci: so poleg gospodinjskih odjemalcev, ki so
priključeni na distribucijski sistem, tudi osnovne socialne službe, ki so
priključene na distribucijski ali prenosni sistem, kot so določene v drugem
odstavku 168. člena Energetskega zakona (Uradni list RS, št. 17/14; v
nadaljnjem besedilu: EZ-1).
3. člen
(obveznosti podjetij plinskega
gospodarstva in drugih organov)
(1) Operaterji prenosnih in
distribucijskih sistemov morajo zagotavljati ustrezne zmogljivosti na meji med
sosednjimi prenosnimi in distribucijskimi sistemi za zagotavljanje prenosa za
zanesljivost oskrbe s plinom ter sodelovati z operaterji teh sistemov pri
izmenjavi podatkov in usklajenem delovanju v primeru ogrožene zanesljivosti
oskrbe s plinom.
(2) Ukrepe za zagotavljanje
zanesljivosti oskrbe s plinom morajo podjetja plinskega gospodarstva
uporabljati pregledno in nediskriminatorno, tako da ne kršijo pravil notranjega
trga s plinom, določenih s predpisi Evropske unije.
(3) Obveznosti podjetij plinskega
gospodarstva in drugih organov ter obveznosti javnih služb, povezanih z
zanesljivostjo oskrbe s plinom, so določene v Prilogi 2 tega akta.
4. člen
(diverzifikacija načinov dobave)
(1) Dobavitelj plina zaščitenim
odjemalcem mora zagotavljati zadostne količine plina za oskrbo svojih
zaščitenih odjemalcev v skladu z aktom, ki ureja načrt za izredne razmere pri
oskrbi z zemeljskim plinom.
(2) Vsak dobavitelj, ki uvaža plin,
mora zagotoviti ustrezno razpršitev portfelja svojih dobavnih virov, tako da je
sposoben uvoziti v Republiko Slovenijo količine plina, ki so namenjene oskrbi
zaščitenih odjemalcev, za katere ima pogodbeno obveznost na podlagi sklenjene
pogodbe z dobaviteljem plina zaščitenim odjemalcem tudi v primeru izpada dotoka
plina iz Ruske federacije.
(3) Dobavitelj, ki uvaža plin, ki je
namenjen oskrbi zaščitenih odjemalcev, mora v primeru razglasitve stopnje
izrednih razmer v skladu z aktom, ki ureja načrt za izredne razmere pri oskrbi
z zemeljskim plinom, biti sposoben na poziv pristojnega organa zagotavljati
dobavo potrebnih dnevnih količin za oskrbo zaščitenih odjemalcev tudi skozi
zahodno vstopno točko v Republiko Slovenijo.
(4) Dobavitelj, ki uvaža plin, lahko
izpolnjevanje obveznosti iz drugega in tretjega odstavka tega člena s pogodbo
prenese na drugega dobavitelja, ki uvaža plin.
(5) Potrebne dnevne količine za oskrbo
zaščitenih odjemalcev se lahko zagotavljajo tudi s pomočjo alternativnih virov
energije. Te količine se odštejejo od količin, ki se zagotavljajo z uvozom.
(6) Dobavitelji vsako leto, najkasneje
do 31. avgusta za naslednje enoletno obdobje, ki se začne s
1. oktobrom, pristojnemu organu posredujejo postopke oziroma dokumente, po
katerih bodo izpolnili obveznosti iz tega člena. V primeru neustreznosti
predloženih postopkov oziroma dokumentov, pristojni organ od dobaviteljev
zahteva, da v roku 14 dni od prejema zahteve ustrezno dopolnijo oziroma
spremenijo predlagane postopke oziroma dokumente za izpolnitev obveznosti iz
tega člena.
5. člen
(infrastrukturni standard)
(1) Vsaka nova infrastruktura za
prenos mora izboljšati zanesljivost oskrbe z razvojem dobro povezanega omrežja,
vključno po potrebi z zadostnim številom čezmejnih vstopnih in izstopnih točk
glede na tržno povpraševanje in ugotovljena tveganja.
(2) Operater prenosnega sistema mora
pri dolgoročnem načrtovanju in pri pripravi desetletnega razvojnega načrta omrežja
upoštevati zahteve iz prejšnjega odstavka.
(3) Ocena razvoja doseganja
infrastrukturnega standarda je določena v Prilogi 1 tega akta.
6. člen
(standard oskrbe)
(1) Podjetja plinskega gospodarstva,
ki morajo sprejeti ukrepe, s katerimi zagotovijo oskrbo s plinom zaščitenim odjemalcem
v primerih iz prvega pododstavka prvega odstavka 8. člena Uredbe (EU) št.
994/2010, so dobavitelji plina zaščitenim odjemalcem in njihovi dobavitelji.
(2) Dobavitelji zaščitenim odjemalcem
količine plina v primeru izrednih temperatur v sedemdnevnem obdobju največje
konice, ki se statistično pojavlja enkrat v dvajsetih letih, določijo na
naslednji način:
-       
pristojni organ ugotovi povprečno temperaturo v sedmih najhladnejših
zaporednih dneh v preteklem koledarskem letu (T7n-1), dobavitelj
zaščitenim odjemalcem pa povprečno dnevno porabo svojih zaščitenih odjemalcev v
tem obdobju;
-       
pristojni organ ugotovi povprečno temperaturo v najhladnejšem
sedemdnevnem obdobju v zadnjih 20 letih v Republiki Sloveniji (T7n-20);
-       
pristojni organ za Tn = 20°C izračuna korekcijski faktor (Tn
– T7n-20)/(Tn – T7n-1), s katerim
dobavitelj zaščitenim odjemalcem pomnoži povprečno dnevno porabo iz prve
alineje tega odstavka.
Tako izračunano količino plina mora biti
dobavitelj zaščitenim odjemalcem sposoben zagotavljati sedem zaporednih dni.
(3) Dobavitelji zaščitenim odjemalcem
količine plina v primeru vsaj 30-dnevnega obdobja izjemno velikega povpraševanja
po plinu, ki se statistično pojavlja enkrat v 20 letih, določijo na naslednji
način:
-       
operater prenosnega sistema ugotovi porabo plina v Republiki Sloveniji
za obdobje 30-dnevnega izjemno velikega povpraševanja po plinu v zadnjih 20
letih (Q);
-       
operater prenosnega sistema ugotovi letni odjem uporabnikov prenosnega
sistema v Republiki Sloveniji v preteklem letu (QT);
-       
pristojni organ izračuna delež porabe Q v porabi QT (Q/QT)
in z izračunanim deležem seznani dobavitelje zaščitenim odjemalcem;
-       
dobavitelji zaščitenim odjemalcem s pomočjo deleža Q/QT in
predvidene letne porabe svojih zaščitenih odjemalcev QZ izračunajo
količino plina, ki jo potrebujejo v primeru 30-dnevnega izjemno velikega
povpraševanja po plinu Q30= (Q/QT)*Qz.
Tako izračunano količino plina mora biti
dobavitelj zaščitenim odjemalcem sposoben zagotavljati za obdobje
30 zaporednih dni.
(4) Dobavitelji zaščitenim odjemalcem
količine plina v primeru vsaj 30-dnevnega obdobja v primeru prekinitev na
posamezni največji infrastrukturi s plinom pri povprečnih zimskih razmerah
določijo na naslednji način:
-       
dobavitelj zaščitenim odjemalcem ugotovi povprečno dnevno porabo svojih
zaščitenih odjemalcev v mesecu januarju preteklega koledarskega leta, pristojni
organ pa ugotovi povprečno temperaturo Tpovp. za ta mesec;
-       
pristojni organ ugotovi povprečno temperaturo za mesec januar v zadnjih
dvajsetih letih Tpovp.20;
-       
pristojni organ za Tn = 20°C izračuna korekcijski faktor (Tn
– Tpovp.20)/(Tn – Tpovp.), s katerim
dobavitelj zaščitenim odjemalcem pomnoži povprečno dnevno porabo iz prve
alineje tega odstavka.
Tako izračunano količino plina mora biti
dobavitelj zaščitenim odjemalcem sposoben zagotavljati 30 zaporednih dni.
(5) Pri izračunu količin iz drugega,
tretjega in četrtega odstavka mora dobavitelj zaščitenim odjemalcem upoštevati
število zaščitenih odjemalcev oziroma njihovo karakteristiko odjema na dan
sestave poročila iz 7. člena tega akta.
(6) Dobavitelji iz prvega odstavka
tega člena, ki ne razpolagajo s podatki o porabi zaščitenih odjemalcev za
preteklo koledarsko leto, pri izračunu količin iz drugega, tretjega in četrtega
odstavka upoštevajo predvideno porabo zaščitenih odjemalcev v relevantnem
obdobju.
(7) Dobavitelji, ki dobavljajo plin
dobaviteljem zaščitenim odjemalcem, izračunajo količine iz drugega, tretjega in
četrtega odstavka kot vsoto količin posameznih dobaviteljev zaščitenim
odjemalcem.
(8) Dobavitelji zaščitenim odjemalcem
morajo za količine, določene v skladu z drugim, tretjim in četrtim odstavkom
tega člena, zakupiti tudi zadostne zmogljivosti za prenos teh količin plina na
vstopni točki, ali pa izkazati možnost, da pridobijo te zmogljivosti, ko so
potrebne (npr. s članstvom na ustrezni platformi).
7. člen
(poročanje)
(1) Podjetja plinskega gospodarstva iz
prvega odstavka 6. člena tega akta morajo pripraviti poročilo o zagotavljanju
standarda oskrbe, ki vsebuje:
-       
izračun količin iz drugega, tretjega in četrtega odstavka 6. člena tega
akta;
-       
natančen opis ukrepov za zagotavljanje teh količin in morebitne omejitve
pri zakupu zadostnih zmogljivosti;
-       
merila in način uporabe ukrepov, predvidenih za izpolnjevanje standarda
oskrbe;
-       
dokazila o zmožnosti izpolnjevanja predvidenih ukrepov za izpolnjevanje
standarda oskrbe.
(2) Podjetja plinskega gospodarstva iz
prvega odstavka 6. člena tega akta posredujejo poročilo pristojnemu organu
vsako leto meseca avgusta za naslednje enoletno obdobje, ki se začne s
1. oktobrom istega leta. Za izračun količin iz drugega, tretjega in četrtega
odstavka 6. člena tega akta uporabijo obrazce, ki jih objavi pristojni organ na
svoji spletni strani. Na zahtevo pristojnega organa morajo v roku 14 dni od
prejema zahteve svoje poročilo ustrezno spremeniti oziroma dopolniti.
(3) Poročilo iz prvega odstavka tega
člena lahko v imenu dobaviteljev plina zaščitenim odjemalcem, ki plina sami ne
uvažajo, pripravi njihov dobavitelj. Dobavitelj iz prejšnjega stavka, ki poroča
v imenu enega ali več dobaviteljev plina zaščitenim odjemalcem, mora v poročilu
navesti:
-       
za katerega dobavitelja zaščitenim odjemalcem poroča;
-       
število zaščitenih odjemalcev posameznega dobavitelja zaščitenim
odjemalcem in
-       
količine plina, ki pripadajo posameznemu dobavitelju zaščitenim
odjemalcem.
(4) Podjetja plinskega gospodarstva,
ki med obdobjem, na katerega se nanaša poročilo, pridobijo nove ali izgubijo
obstoječe zaščitene odjemalce, katerih skupna predvidena poraba znaša več kot
10 odstotkov količin, predvidenih v obstoječem poročilu, oziroma se odjemna
karakteristika zaščitenih odjemalcev spremeni tako, da se količina njihovega
porabljenega plina spremeni za več kot 10 odstotkov, morajo najkasneje v roku
deset dni od nastopa opisanih sprememb pristojnemu organu posredovati ustrezno
spremenjeno oziroma dopolnjeno poročilo.
(5) Podjetje plinskega gospodarstva iz
prvega odstavka 6. člena tega akta, ki prične z izvajanjem dejavnosti na novo,
mora prvo poročilo, ki se mora nanašati na obdobje do vključno
30. septembra, izdelati v treh mesecih od začetka opravljanja dejavnosti.
7.a člen
(objava)
(1) Pristojni organ letno na svoji
spletni strani objavi skupne količine plina iz drugega, tretjega in četrtega
odstavka 6. člena tega akta in morebitne omejitve, da dobavitelji
zagotovijo tudi zadostne prenosne zmogljivosti. 
(2) Pristojni organ na svoji spletni
strani objavi, s katerimi pristojnimi organi sosednjih držav članic EU sodeluje
na področju zanesljive oskrbe z zemeljskim plinom.
8. člen
(seznam tržnih ukrepov za zagotavljanje
zanesljivosti oskrbe)
(1) Ukrepi za zagotavljanje
zanesljivosti oskrbe s plinom na strani ponudbe so predvsem:
-       
povečana prilagodljivost uvoza;
-       
pospešeno dovajanje plina iz obnovljivih virov energije v infrastrukturo
plinskega omrežja;
-       
komercialno skladišče plina – zmogljivost praznjenja in volumen plina v
skladišču;
-       
zmogljivost terminala za UZP in največja zmogljivost dobave v sistem;
-       
razpršenost dobav plina in poti plina;
-       
povratni tokovi;
-       
usklajeno dispečiranje s strani operaterjev prenosnih sistemov;
-       
uporaba dolgoročnih in kratkoročnih pogodb;
-       
naložbe v infrastrukturo, vključno v dvosmerno zmogljivost;
-       
pogodbene ureditve, ki zagotavljajo zanesljivost oskrbe s plinom.
(2) Ukrepi za zagotavljanje
zanesljivosti oskrbe s plinom na strani povpraševanja so predvsem:
-       
uporaba prekinljivih pogodb;
-       
možnost menjave goriva, vključno z uporabo alternativnih nadomestnih
goriv v industrijskih obratih in elektrarnah;
-       
prostovoljno zmanjšanje stalne obremenitve;
-       
povečana učinkovitost;
-       
povečana raba obnovljivih virov energije.
(3) Za zagotovitev zanesljivosti
oskrbe s plinom se lahko uporabijo tudi drugi ukrepi, s katerimi se zagotavlja
zanesljivost oskrbe s plinom.

Priloga
1: Rezultati ocene tveganja in ocena razvoja doseganja infrastrukturnega
standarda
Priloga
2: Obveznosti podjetij plinskega gospodarstva in drugih organov in obveznosti
javnih služb, povezanih z zanesljivostjo oskrbe s plinom
Priloga
3: Informacije o obstoječih in prihodnjih medsebojnih povezavah, vključno s
tistimi, ki omogočajo dostop do plinskega omrežja Evropske unije, čezmejnih
pretokih, čezmejnem dostopu do skladišč in fizični zmogljivosti za prenos plina
v obe smeri, zlasti v izrednih razmerah

Akt o preventivnem načrtu ukrepov pri oskrbi z
zemeljskim plinom (Uradni lista RS, št. 2/15) vsebuje naslednji končni določbi:
»9. člen
(razveljavitev
predpisa)
Z dnem uveljavitve tega akta preneha
veljati Akt o preventivnem načrtu ukrepov pri oskrbi z zemeljskim plinom
(Uradni list RS, št. 43/14).
10. člen
(uveljavitev
akta)
Ta akt začne veljati petnajsti dan po
objavi v Uradnem listu Republike Slovenije.«.

Akt o spremembah Akta o preventivnem načrtu
ukrepov pri oskrbi z zemeljskim plinom (Uradni list RS, št. 9/17) vsebuje naslednjo končno določbo:
»3. člen
Ta akt začne veljati naslednji dan po
objavi v Uradnem listu Republike Slovenije.«.

Akt o spremembah in dopolnitvah Akta o
preventivnem načrtu ukrepov pri oskrbi z zemeljskim plinom (Uradni list RS, št.
41/18) vsebuje naslednjo končno določbo:
»KONČNA DOLOČBA
4. člen
Ta akt začne veljati petnajsti dan po
objavi v Uradnem listu Republike Slovenije.«.