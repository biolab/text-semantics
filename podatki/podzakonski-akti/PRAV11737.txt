SPLOŠNE DOLOČBE
1. člen
(1) S tem pravilnikom se določajo
postopki za pripravo:
-       
premoženjskih bilanc posrednih uporabnikov proračuna,
-       
premoženjskih bilanc neposrednih uporabnikov proračuna,
-       
premoženjske bilance Zavoda za pokojninsko in invalidsko zavarovanje
Slovenije (v nadaljnjem besedilu: ZPIZ),
-       
premoženjske bilance Zavoda za zdravstveno zavarovanje Slovenije (v
nadaljnjem besedilu: ZZZS),
-       
skupnih premoženjskih bilanc občin,
-       
skupne premoženjske bilance države ter
-       
konsolidirane premoženjske bilance države in občin.
(2) Premoženjske bilance iz prejšnjega
odstavka se pripravijo v skladu z določbami tega pravilnika na obrazcih in po
metodologijah, ki so sestavni del tega pravilnika.
2. člen
Podlaga za sestavo premoženjskih bilanc iz
prejšnjega člena so bilance stanja, sestavljene v skladu z določbami
pravilnika, ki določa sestavljanje letnih poročil za proračun, proračunske
uporabnike in druge osebe javnega prava in podatki poslovnih knjig. Pri
izkazovanju posameznih podatkov v premoženjski bilanci upoštevajo zavezanci
tudi določbe tega pravilnika.
3. člen
(1) Proračunski uporabniki iz prvega
odstavka 1. člena tega pravilnika prek spletnega portala Agencije za javnopravne
evidence za storitve (v nadaljnjem besedilu: AJPES) z neposrednim vnosom
podatkov izvedejo pripravo obrazcev premoženjskih bilanc. Navodila za vnos
podatkov so objavljena na spletni strani AJPES.
(2) Za konsolidacijo podatkov
premoženjskih bilanc proračunski uporabniki analitične podatke zagotovijo z
vnosom ali avtomatskim uvozom podatkov v pomožne obrazce za izračun:
-       
Obrazec BB (podatki bilance stanja, bruto bilance in poslovnih knjig),
-       
Obrazec Partnerji (odprte terjatve in obveznosti do proračunskih
uporabnikov državnega in občinskih proračunov),
-       
Zneski za pobot (zbir podatkov o pobotih).
(3) Struktura elektronske oblike
premoženjskih bilanc, ki je potrebna za avtomatski uvoz podatkov v spletno aplikacijo
AJPES, se objavi na spletni strani Ministrstva za finance.
4. člen
(1) Z izrazom »proračun« so v tem
pravilniku mišljeni podatki, ki se zagotavljajo v poslovnih knjigah proračuna
države oziroma občine.
(2) Z izrazom »neposredni uporabnik
proračuna« so v tem pravilniku mišljeni tudi upravljavci sredstev sistema
enotnega zakladniškega računa države oziroma občin (v nadaljnjem besedilu:
EZR), ki vodijo poslovne knjige na podlagi pravilnika, ki določa vodenje
računovodskih evidenc upravljanja denarnih sredstev sistema EZR.
(3) Ožji deli lokalnih skupnosti
oziroma občin se štejejo med neposredne uporabnike občinskih proračunov.
5. člen
(1) V premoženjskih bilancah posrednih
in neposrednih uporabnikov občinskega proračuna, ožjih delov občin in občine se
ločeno izkažejo terjatve in obveznosti do državnega proračuna, posrednih in
neposrednih uporabnikov državnega proračuna, ZZZS in ZPIZ ter do posrednih in
neposrednih uporabnikov drugih občinskih proračunov, ožjih delov drugih
lokalnih skupnosti oziroma občin in drugih občinskih proračunov.
(2) V premoženjskih bilancah posrednih
in neposrednih uporabnikov državnega proračuna, ZZZS, ZPIZ ter države se ločeno
izkažejo terjatve in obveznosti do proračunov občin, posrednih in neposrednih
uporabnikov občinskih proračunov ter ožjih delov občin.
6. člen
V premoženjskih bilancah subjektov,
vključenih v sistem EZR, se denarna sredstva na podračunih EZR izkažejo kot
terjatev do upravljavca sredstev sistema EZR.
7. člen
Dolgoročne obveznosti in dolgoročne
terjatve se za potrebe priprave premoženjske bilance ne prenašajo na
kratkoročne obveznosti oziroma na kratkoročne terjatve.
PREMOŽENJSKA BILANCA POSREDNEGA UPORABNIKA PRORAČUNA
8. člen
(1) Posredni uporabnik proračuna z
neposrednim vnosom ali uvozom podatkov za tekoče leto v pomožne obrazce za
izračun na spletnem portalu AJPES, pripravi obrazec premoženjske bilance
posrednega uporabnika proračuna, ki je priloga 1 tega pravilnika in njegov
sestavni del v skladu z metodologijo za izpolnitev obrazca premoženjska
bilanca, ki je priloga 2 tega pravilnika in njegov sestavni del.
(2) (črtan).
Posredni uporabniki občinskega
proračuna
9. člen
(1) Terjatve in obveznosti med
posrednim uporabnikom občinskega proračuna ter občinskim proračunom, neposrednimi
uporabniki občinskega proračuna in drugimi posrednimi uporabniki občinskega
proračuna, razen obveznosti za sredstva, prejeta v upravljanje, se ob sestavi
premoženjske bilance medsebojno pobotajo, za razliko med obveznostmi in terjatvami
pa posredni uporabnik občinskega proračuna v svoji premoženjski bilanci zmanjša
ali poveča obveznost za sredstva, prejeta v upravljanje.
(2) Posredni uporabnik občinskega
proračuna ob sestavi premoženjske bilance medsebojno pobota tudi pasivne
kratkoročne časovne razmejitve in aktivne kratkoročne časovne razmejitve razen
zneska vrednostnic, za razliko pa zmanjša ali poveča obveznost za sredstva,
prejeta v upravljanje.
(3) Ob sestavi premoženjske bilance
javnega sklada, ki ga je ustanovila občina, se medsebojno pobotajo tudi neplačani
odhodki in prihodki, za razliko pa se zmanjša ali poveča obveznost za sredstva,
prejeta v upravljanje.
(4) Javni sklad iz prejšnjega
odstavka, ki ima med obveznostmi do virov sredstev, oblikovan tudi splošni
sklad ali sklad namenskega premoženja, za razlike, ugotovljene po določbah
prvega, drugega in tretjega odstavka tega člena, zmanjša ali poveča obveznost
za sredstva prejeta v upravljanje. Če pa je znesek, za katerega bi moral
zmanjšati obveznost za sredstva prejeta v upravljanje, večji od zneska te
obveznosti, zmanjša za znesek, ki presega obveznost, najprej splošni sklad, za
preostali del presežka pa sklad namenskega premoženja v javnih skladih.
(5) Javni zavod, ki ima med
obveznostmi do virov sredstev oblikovan sklad premoženja v drugih pravnih
osebah javnega prava, ki je v njihovi lasti, za razlike, ugotovljene po
določbah prvega in drugega odstavka tega člena, zmanjša ali poveča ta sklad.
(6) Posredni uporabnik občinskega
proračuna, ki ima več ustanoviteljev ali pa je prejel sredstva v upravljanje od
subjekta, ki ni njegov ustanovitelj, pripravi eno premoženjsko bilanco
posrednega uporabnika proračuna, ki se vključi v skupno premoženjsko bilanco
občine, kjer je njegov sedež.
Posredni uporabniki državnega
proračuna
10. člen
(1) Terjatve in obveznosti med
posrednim uporabnikom državnega proračuna ter državnim proračunom, neposrednimi
uporabniki državnega proračuna in drugimi posrednimi uporabniki državnega
proračuna, razen obveznosti za sredstva, prejeta v upravljanje, se ob sestavi
premoženjske bilance medsebojno pobotajo, za razliko med obveznostmi in terjatvami
pa posredni uporabnik državnega proračuna v svoji premoženjski bilanci zmanjša
ali poveča obveznost za sredstva, prejeta v upravljanje.
(2) Posredni uporabnik državnega
proračuna ob sestavi premoženjske bilance medsebojno pobota tudi pasivne kratkoročne
časovne razmejitve in aktivne kratkoročne časovne razmejitve razen zneska
vrednostnic, za razliko pa zmanjša ali poveča obveznost za sredstva, prejeta v
upravljanje.
(3) Ob sestavi premoženjske bilance
javnega sklada, ki ga je ustanovila država, se medsebojno pobotajo tudi neplačani
odhodki in prihodki, za razliko pa se zmanjša ali poveča obveznost za sredstva,
prejeta v upravljanje.
(4) Javni sklad iz prejšnjega
odstavka, ki ima med obveznostmi do virov sredstev, oblikovan tudi splošni
sklad ali sklad namenskega premoženja, za razlike, ugotovljene po določbah
prvega, drugega in tretjega odstavka tega člena, zmanjša ali poveča obveznost
za sredstva prejeta v upravljanje. Če pa je znesek, za katerega bi moral
zmanjšati obveznost za sredstva prejeta v upravljanje, večji od zneska te
obveznosti, zmanjša za znesek, ki presega obveznost, najprej splošni sklad, za
preostali del presežka pa sklad namenskega premoženja v javnih skladih.
(5) Javni zavod, ki ima med
obveznostmi do virov sredstev oblikovan sklad premoženja v drugih pravnih
osebah javnega prava, ki je v njihovi lasti, za razlike, ugotovljene po
določbah prvega in drugega odstavka tega člena, zmanjša ali poveča ta sklad.
(6) Posredni uporabnik državnega proračuna,
ki ima več ustanoviteljev ali pa je prejel sredstva v upravljanje od subjekta,
ki ni njegov ustanovitelj, pripravi eno premoženjsko bilanco posrednega
uporabnika proračuna, ki se vključi v skupno premoženjsko bilanco države.
PREMOŽENJSKA BILANCA NEPOSREDNEGA UPORABNIKA PRORAČUNA
11. člen
(1) Neposredni uporabnik proračuna z
neposrednim vnosom ali uvozom podatkov za tekoče leto v pomožne obrazce za
izračun na spletnem portalu AJPES, pripravi obrazec premoženjske bilance
neposrednega uporabnika proračuna, ki je priloga 3 tega pravilnika in njegov
sestavni del v skladu z metodologijo za izpolnitev obrazca premoženjska
bilanca, ki je priloga 4 tega pravilnika in njegov sestavni del.
(2) Ne glede na prejšnji odstavek tega
člena, se za upravne enote predloži le zbirna premoženjska bilanca neposrednega
uporabnika proračuna.
(3) Ne glede na prvi odstavek tega člena,
za skupne občinske uprave predloži premoženjsko bilanco občina, v kateri ima
skupna občinska uprava sedež. Podatki za skupno občinsko upravo so zajeti v okviru
premoženjske bilance sedežne občine.
Neposredni uporabnik občinskega
proračuna
12. člen
(1) Terjatve in obveznosti med
neposrednim uporabnikom občinskega proračuna ter občinskim proračunom,
posrednimi uporabniki občinskega proračuna in drugimi neposrednimi uporabniki
občinskega proračuna, razen terjatev in obveznosti za sredstva, dana oziroma
prejeta v upravljanje, se ob sestavi premoženjske bilance medsebojno pobotajo,
za razliko med obveznostmi in terjatvami pa neposredni uporabnik občinskega
proračuna v svoji premoženjski bilanci zmanjša ali poveča obveznost za
sredstva, prejeta v upravljanje.
(2) Neposredni uporabnik občinskega
proračuna ob sestavi premoženjske bilance medsebojno pobota tudi pasivne
kratkoročne časovne razmejitve in aktivne kratkoročne časovne razmejitve razen
zneska vrednostnic, za razliko pa zmanjša ali poveča obveznost za sredstva,
prejeta v upravljanje.
(3) Ob sestavi premoženjske bilance
neposrednega uporabnika občinskega proračuna se medsebojno pobotajo tudi
neplačani odhodki in prihodki, za razliko pa se zmanjša ali poveča obveznost za
sredstva, prejeta v upravljanje.
(4) Neposredni uporabnik občinskega
proračuna, ki ima med obveznostmi do virov sredstev oblikovan tudi splošni
sklad, za razliko, ugotovljeno po določbah prvega, drugega in tretjega odstavka
tega člena, zmanjša ali poveča obveznost za sredstva, prejeta v upravljanje. Če
pa je razlika za katero bi moral zmanjšati obveznost za sredstva, prejeta v
upravljanje, večja od zneska te obveznosti, zmanjša za preostali del razlike
splošni sklad.
Neposredni uporabnik državnega
proračuna
13. člen
(1) Terjatve in obveznosti med
neposrednim uporabnikom državnega proračuna ter državnim proračunom, ZZZS,
ZPIZ, posrednimi uporabniki državnega proračuna in drugimi neposrednimi
uporabniki državnega proračuna, katerih premoženje se vključuje v premoženjsko
bilanco države, razen terjatev in obveznosti za sredstva, dana oziroma prejeta
v upravljanje, se ob sestavi premoženjske bilance medsebojno pobotajo, za
razliko med obveznostmi in terjatvami pa neposredni uporabnik državnega
proračuna v svoji premoženjski bilanci zmanjša ali poveča obveznost za
sredstva, prejeta v upravljanje.
(2) Neposredni uporabnik državnega
proračuna ob sestavi premoženjske bilance medsebojno pobota tudi pasivne kratkoročne
časovne razmejitve in aktivne kratkoročne časovne razmejitve razen zneska
vrednostnic, za razliko pa zmanjša ali poveča obveznost za sredstva, prejeta v
upravljanje.
(3) Ob sestavi premoženjske bilance
neposrednega uporabnika državnega proračuna se medsebojno pobotajo tudi
neplačani odhodki in prihodki, za razliko pa se zmanjša ali poveča obveznost za
sredstva, prejeta v upravljanje.
(4) Neposredni uporabnik državnega proračuna,
ki ima med obveznostmi do virov sredstev oblikovan tudi splošni sklad, za
razliko, ugotovljeno po določbah prvega, drugega in tretjega odstavka tega
člena, zmanjša ali poveča obveznost za sredstva, prejeta v upravljanje, če pa
je razlika, za katero bi moral zmanjšati obveznost za sredstva, prejeta v
upravljanje, večja od zneska te obveznosti, zmanjša za preostali del razlike
splošni sklad.
PREMOŽENJSKA BILANCA ZZZS IN ZPIZ
14. člen
(1) ZZZS in ZPIZ z neposrednim vnosom
ali uvozom podatkov za tekoče leto v pomožne obrazce za izračun na spletnem
portalu AJPES, pripravita obrazca premoženjske bilance neposrednega uporabnika
proračuna, ki je priloga 3 tega pravilnika v skladu z metodologijo za
izpolnitev obrazca premoženjska bilanca, ki je priloga 4 tega pravilnika.
(2) Glede izkazovanja posameznih
postavk v premoženjski bilanci ZZZS in ZPIZ se uporabljajo določbe 13. člena
tega pravilnika.
SKUPNA PREMOŽENJSKA BILANCA OBČINE
15. člen
(1) Na podlagi podatkov premoženjskih
bilanc proračunskih uporabnikov občine se na spletnem portalu AJPES pripravi
obrazec skupne premoženjske bilance občine, ki je priloga 5 tega pravilnika in
njegov sestavni del v skladu z metodologijo za izpolnitev obrazca, ki je
priloga 6 tega pravilnika in njegov sestavni del ter določbami 16. in 17. člena
tega pravilnika.
(2) Skupna premoženjska bilanca občine
je sestavljena iz pomožnih obrazcev za izračun:
-       
Seznam premoženjskih bilanc (premoženjske bilance posamičnih
proračunskih uporabnikov občine),
-       
Zneski za pobot (zbir podatkov o pobotih iz posamičnih premoženjskih
bilanc proračunskih uporabnikov občin).
16. člen
(1) Pred sestavo skupne premoženjske
bilance občine se obveznosti in terjatve med občinskim proračunom ter
posrednimi uporabniki občinskega proračuna in neposrednimi uporabniki
občinskega proračuna, razen terjatev za sredstva, dana v upravljanje,
medsebojno pobotajo, za razliko med obveznostmi in terjatvami pa se zmanjša ali
poveča splošni sklad.
(2) Medsebojno se pobotajo tudi v
proračunu občine izkazane pasivne kratkoročne časovne razmejitve in aktivne
kratkoročne časovne razmejitve razen zneska vrednostnic ter neplačani prihodki
in odhodki, za razliko pa se zmanjša ali poveča splošni sklad.
17. člen
(1) Skupna premoženjska bilanca občine
se sestavi kot zbirna bilanca iz podatkov, ugotovljenih v skladu z določbami
prejšnjega člena, ter podatkov, izkazanih v premoženjskih bilancah neposrednih
uporabnikov občinskega proračuna in posrednih uporabnikov občinskega proračuna.
(2) Pred vključitvijo podatkov iz
premoženjskih bilanc neposrednih uporabnikov občinskega proračuna ter posrednih
uporabnikov občinskega proračuna, v skupno premoženjsko bilanco občine, se
pobotajo terjatve in obveznosti iz naslova sredstev, danih oziroma prejetih v
upravljanje, razen terjatev za sredstva, dana v upravljanje drugim, izkazanih v
občinskem proračunu in premoženjskih bilancah, ki se vključujejo v skupno
premoženjsko bilanco občine.
(3) Pred vključitvijo podatkov iz
premoženjskih bilanc neposrednih uporabnikov občinskega proračuna ter posrednih
uporabnikov občinskega proračuna, v skupno premoženjsko bilanco občine, se
pobotajo tudi zneski naložb v namensko premoženje, preneseno javnim skladom
oziroma zneski naložb v premoženje, preneseno v last drugim pravnim osebam
javnega prava, ki imajo premoženje v svoji lasti, z zneski skladov premoženja v
javnih skladih in drugih pravnih osebah javnega prava, ki je v njihovi lasti,
izkazani v občinskem proračunu in premoženjskih bilancah posrednih in
neposrednih uporabnikov, ki se vključujejo v skupno premoženjsko bilanco
občine.
(4) Za razliko ugotovljeno po drugem
in tretjem odstavku tega člena se zmanjša ali poveča splošni sklad občine.
SKUPNA PREMOŽENJSKA BILANCA DRŽAVE
18. člen
(1) Na podlagi podatkov premoženjskih
bilanc proračunskih uporabnikov države se na spletnem portalu AJPES pripravi
obrazec skupne premoženjske bilance države, ki je priloga 7 tega pravilnika in
njegov sestavni del v skladu z metodologijo za izpolnitev obrazca, ki je
priloga 8 tega pravilnika in njegov sestavni del ter določbami 19. in 20. člena
tega pravilnika.
(2) Skupna premoženjska bilanca države
je sestavljena iz pomožnih obrazcev za izračun:
-       
Seznam premoženjskih bilanc (premoženjske bilance posamičnih
proračunskih uporabnikov države),
-       
Zneski za pobot (zbir podatkov o pobotih iz posamičnih premoženjskih
bilanc proračunskih uporabnikov države).
19. člen
(1) Pred sestavo skupne premoženjske
bilance države se terjatve in obveznosti med državnim proračunom ter posrednimi
uporabniki državnega proračuna, ZZZS, ZPIZ in neposrednimi uporabniki državnega
proračuna, razen terjatev za sredstva dana v upravljanje, medsebojno pobotajo,
za razliko med obveznostmi in terjatvami pa se zmanjša ali poveča splošni
sklad.
(2) Medsebojno se pobotajo tudi v
državnem proračunu izkazane pasivne kratkoročne časovne razmejitve in aktivne
kratkoročne časovne razmejitve razen zneska vrednotnic ter neplačani prihodki
in odhodki, za razliko pa se zmanjša ali poveča splošni sklad.
20. člen
(1) Skupna premoženjska bilanca države
se sestavi kot zbirna bilanca iz podatkov, ugotovljenih v skladu z določbami
prejšnjega člena, ter podatkov, izkazanih v premoženjskih bilancah neposrednih
uporabnikov državnega proračuna, ZZZS, ZPIZ in posrednih uporabnikov državnega
proračuna.
(2) Pred vključitvijo podatkov iz
premoženjskih bilanc neposrednih uporabnikov državnega proračuna, ZZZS, ZPIZ in
posrednih uporabnikov državnega proračuna v skupno premoženjsko bilanco države
se pobotajo terjatve in obveznosti iz naslova sredstev, danih oziroma prejetih
v upravljanje, razen terjatev za sredstva, dana v upravljanje drugim, izkazanih
v državnem proračunu in premoženjskih bilancah, ki se vključujejo v skupno
premoženjsko bilanco države.
(3) Pred vključitvijo podatkov iz
premoženjskih bilanc neposrednih ter posrednih uporabnikov državnega proračuna
v skupno premoženjsko bilanco države, se pobotajo tudi zneski naložb v namensko
premoženje, preneseno javnim skladom oziroma zneski naložb v premoženje,
preneseno v last drugim pravnim osebam javnega prava, ki imajo premoženje v
svoji lasti, z zneski skladov premoženja v javnih skladih in drugih pravnih
osebah javnega prava, ki je v njihovi lasti, izkazani v državnem proračunu in
premoženjskih bilancah posrednih in neposrednih uporabnikov, ki se vključujejo
v skupno premoženjsko bilanco države.
(4) Za razliko ugotovljeno po drugem
in tretjem odstavku tega člena se zmanjša ali poveča splošni sklad države.
KONSOLIDIRANA PREMOŽENJSKA BILANCA DRŽAVE IN OBČIN
21. člen
(1) Konsolidirana premoženjska bilanca
države in občin se sestavi na obrazcu »Konsolidirana premoženjska bilanca
države in občin«, ki je priloga 9 tega pravilnika in njegov sestavni del.
(2) Na podlagi podatkov premoženjskih
bilanc proračunskih uporabnikov države in občin se na spletnem portalu AJPES
pripravi obrazec konsolidirane premoženjske bilance države in občine, ki je
priloga 9 tega pravilnika in njegov sestavni del v skladu z metodologijo za
izpolnitev obrazca konsolidirane premoženjske bilance države in občin, ki je
priloga 10 tega pravilnika in njegov sestavni del ter določbami 22. člena tega
pravilnika.
22. člen
(1) Konsolidirana premoženjska bilanca
države in občin se sestavi kot zbirna bilanca iz podatkov skupne premoženjske
bilance države in skupnih premoženjskih bilanc občin.
(2) Pred sestavo konsolidirane
premoženjske bilance države in občin se terjatve in obveznosti med občinami in
državo, izkazane v skupni premoženjski bilanci države in skupnih premoženjskih
bilancah občin, medsebojno pobotajo, razlika pa se izkaže kot zmanjšanje
oziroma povečanje splošnega sklada države.
OBRAZLOŽITVE K PREMOŽENJSKIM BILANCAM
23. člen
(1) Posredni in neposredni uporabniki
državnega in občinskih proračunov, ZZZS in ZPIZ h premoženjski bilanci navedejo
obrazložitve sprememb postavk premoženjske bilance, katerih zneski tekočega in
preteklega leta se razlikujejo za več kot 40 tisoč eurov. Obrazložitve se
vnesejo v obrazec Obrazložitev razlik v premoženjski bilanci na spletnem
portalu AJPES.
(2) Občine na podlagi obrazložitev iz
prejšnjega odstavka izdelajo in h skupni premoženjski bilanci občine navedejo
obrazložitve sprememb postavk skupne premoženjske bilance občine, katerih
zneski tekočega in preteklega leta se razlikujejo za več kot 200 tisoč eurov.
Obrazložitve se vnesejo v obrazec Obrazložitev razlik v skupni premoženjski
bilanci občine na spletnem portalu AJPES.
PREDLAGANJE PREMOŽENJSKIH BILANC
24. člen
Posredni in neposredni uporabniki državnega
in občinskega proračuna, ZZZS, ZPIZ predložijo svoje premoženjske bilance z
neposrednim vnosom v spletni portal AJPES v rokih in na način, ki ga določa
zakon, ki ureja javne finance in zakon, ki ureja izvrševanje proračuna
Republike Slovenije.

Priloga
1: Premoženjska bilanca posrednega uporabnika proračuna
Priloga
2: Metodologija za izpolnitev obrazca premoženjska bilanca posrednega
uporabnika proračuna 
Priloga
3: Premoženjska bilanca neposrednega uporabnika proračuna
Priloga
4: Metodologija za izpolnitev obrazca premoženjska bilanca neposrednega
uporabnika proračuna 
Priloga
5: Skupna premoženjska bilanca občine
Priloga
6: Metodologija za izpolnitev obrazca skupne premoženjske bilance občine 
Priloga
7: Skupna premoženjska bilanca države
Priloga
8: Metodologija za izpolnitev obrazca skupne premoženjske bilance države
Priloga
9: Konsolidirana premoženjska bilanca države in občin
Priloga
10: Metodologija za izpolnitev obrazca konsolidirana premoženjska bilanca
države in občin

Pravilnik o pripravi konsolidirane
premoženjske bilance države in občin (Uradni list RS, št. 106/13) vsebuje naslednje prehodne in
končne določbe:
»PREHODNE IN KONČNE DOLOČBE
25. člen
(1) Premoženjske bilance tistih
posrednih uporabnikov proračunov, katerih premoženje je predmet delitvene
bilance občin, ki so nastale z delitvijo prejšnje občine in še niso sprejele
delitvene bilance, se vključijo v skupno premoženjsko bilanco občine, na
območju katere ima posredni uporabnik proračuna sedež.
(2) Občina iz prejšnjega odstavka mora
o vključitvi premoženjske bilance posrednega uporabnika proračuna v svojo
premoženjsko bilanco obvestiti ostale občine upravičenke iz delitvene bilance
in jim poslati kopije premoženjske bilance posrednega uporabnika proračuna.
26. člen
Z dnem uveljavitve tega pravilnika preneha
veljati Pravilnik o pripravi konsolidirane premoženjske bilance države in občin
(Uradni list RS, št. 26/03, 117/05, 120/07, 32/08, 10/09 in 101/10).
27. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se že za pripravo
konsolidirane premoženjske bilance države in občin po stanju na dan
31. decembra 2013.«.

Pravilnik o spremembah in dopolnitvah Pravilnika
o pripravi konsolidirane premoženjske bilance države in občin (Uradni list RS,
št. 94/14) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije, prvič pa se uporabi za pripravo
konsolidirane premoženjske bilance države in občin po stanju na dan 31.
decembra 2014.«.