I. UVODNA DOLOČBA
1. člen
(vsebina pravilnika)
Ta pravilnik natančneje določa prijavo in odjavo v ali iz
evidence: 
-       
brezposelnih oseb, 
-       
iskalcev zaposlitve, 
-       
oseb, vključenih v programe aktivne politike zaposlovanja (v nadaljnjem
besedilu: APZ), 
-       
oseb, ki so začasno nezaposljive, 
-       
delodajalcev z negativnimi referencami in 
-       
poslovnih subjektov prejemnikov javnih sredstev, 
ki jih po Zakonu o urejanju trga dela (Uradni
list RS, št. 80/10; v nadaljnjem besedilu: zakon), vodi Zavod Republike
Slovenije za zaposlovanje (v nadaljnjem besedilu: zavod), ureja pripravo in
vsebino zaposlitvenega načrta, ki ga izvajalci ukrepov na trgu dela pripravijo
za brezposelne osebe in iskalce zaposlitve, katerih zaposlitev je ogrožena in
način izvajanja nadzora nad osebami, ki so prijavljene v evidencah zavoda ter
organizacijo in pristojnosti službe za izvajanje nadzora.
II. SPLOŠNE DOLOČBE O VODENJU EVIDENC
2. člen
(pričetek in prenehanje vodenja v evidencah)
(1) Zavod prične voditi osebe v evidenci brezposelnih oseb in
evidenci iskalcev zaposlitve na podlagi njihove prijave. 
(2) Zavod preneha voditi osebe v evidenci brezposelnih oseb
in evidenci iskalcev zaposlitve na podlagi njihove odjave ali po uradni
dolžnosti. 
(3) Pravne in fizične osebe v evidencah iz tretje, četrte,
pete in šeste alineje 1. člena tega pravilnika zavod prične in preneha voditi
po uradni dolžnosti.
3. člen
(enotna metodologija)
Evidence se vodijo računalniško po enotnih metodologijah,
standardih, šifrantih in klasifikacijah, ki jih določi zavod v skladu z
zakonom, ki ureja varstvo osebnih podatkov in zakonom, ki ureja elektronsko
poslovanje in elektronski podpis.
4. člen
(pridobitev statusa brezposelne osebe in iskalca zaposlitve)
(1) Oseba, ki je vložila prijavo v evidenco brezposelnih oseb
in izpolnjuje pogoje za prijavo, določene v zakonu se prične voditi v evidenci
brezposelnih oseb in pridobi status brezposelne osebe. 
(2) Oseba, ki je vložila prijavo v evidenco iskalcev
zaposlitve, se prične voditi v evidenci iskalcev zaposlitve in pridobi status
iskalca zaposlitve.
5. člen
(izdaja potrdila o vpisu v evidence)
Na zahtevo osebe izda zavod potrdilo o vodenju v evidencah iz
1. člena tega pravilnika (v nadaljnjem besedilu: evidence).
6. člen
(sporočanje sprememb podatkov)
Osebe, ki se vodijo v evidencah, morajo zavodu sporočiti vse
spremembe podatkov, ki vplivajo na izpolnjevanje pogojev za vodenje ali za
prenehanje vodenja v evidencah in jih zavod ne more pridobiti po uradni
dolžnosti, najpozneje v treh dneh od nastanka spremembe.
7. člen
(hkratnost vodenja oseb v evidencah)
(1) Brezposelna oseba se hkrati vodi v evidenci brezposelnih
oseb in evidenci oseb, vključenih v programe APZ, če se vključi v program, ki
se ne izvaja s sklenitvijo pogodbe o zaposlitvi. 
(2) Iskalec zaposlitve, ki se vključi v program APZ, se
hkrati vodi tudi v evidenci oseb, vključenih v programe APZ.
8. člen
(izbira pristojne območne službe za prijavo)
(1) Oseba se lahko prijavi v evidenco brezposelnih oseb ali v
evidenco iskalcev zaposlitve na uradu za delo območne službe (v nadaljnjem
besedilu: območna služba obravnave), ki si ga sama izbere. 
(2) Ne glede na prejšnji odstavek lahko zavod zaradi
zagotavljanja enake dostopnosti do storitev za trg dela in vključevanja v
programe APZ za obravnavo osebe določi drugo območno službo. Ta možnost za
osebo glede na oddaljenost območne službe obravnave od kraja stalnega ali
začasnega prebivališča osebe in možnost dostopa z javnimi prevoznimi sredstvi
ne sme biti manj ugodna.
III. EVIDENCA BREZPOSELNIH OSEB
9. člen
(pogoji za vpis v evidenco brezposelnih oseb)
(1) V evidenco brezposelnih oseb se lahko vpišejo in se v
njej vodijo samo osebe, ki so se prijavile pri zavodu z izpolnitvijo obrazca
»Prijava v evidenco brezposelnih oseb (obr. BO/1)«; v nadaljnjem besedilu:
obrazec prijave), ki je objavljen na spletni strani zavoda in vključen v
e-storitve zavoda ter izpolnjujejo ostale pogoje za pridobitev statusa
brezposelne osebe, določene v zakonu. 
(2) Za ugotavljanje izpolnjevanja pogojev za vpis in vodenje
v evidenci brezposelnih oseb, določenih v zakonu, zavod pridobiva podatke iz
uradnih evidenc in po potrebi tudi od stranke.
10. člen
(način prijave v evidenco brezposelnih oseb)
(1) Oseba se v evidenco brezposelnih oseb prijavi tako, da
izpolni in lastnoročno podpiše obrazec prijave neposredno pri uradni osebi
zavoda. Za dan prijave se šteje dan izpolnitve in lastnoročnega podpisa obrazca
prijave. 
(2) Oseba lahko izpolnjen in lastnoročno podpisan obrazec
prijave zavodu posreduje tudi po pošti. V tem primeru se za dan prijave šteje
dan, ko zavod prejme obrazec prijave, v primeru, da ga oseba odda priporočeno,
pa se za dan prijave šteje dan oddaje pošiljke na pošto. 
(3) Oseba se lahko prijavi v evidenco brezposelnih oseb tudi
preko e-storitev zavoda z elektronsko prijavo v skladu s pogoji in na način,
predpisan v splošnem aktu iz drugega odstavka 127. člena zakona. Za dan prijave
se šteje dan, ko je obrazec prijave prejel informacijski sistem za prijavo v
evidenco.
11. člen
(prijava po pooblaščencu)
(1) Oseba lahko za prijavo v evidenco brezposelnih oseb
določi pooblaščenca. 
(2) Pooblaščenec ima lahko splošno pooblastilo ali posebno
pooblastilo za posamezna dejanja v postopku prijave. V primeru dvoma v
pristnost pooblastila se lahko s sklepom zahteva upravna overitev lastnoročnega
podpisa pooblastitelja.
12. člen
(obvezna dokumentacija za prijavo)
Obvezni dokumenti za prijavo so: 
-       
izpolnjen in lastnoročno podpisan obrazec prijave in 
-       
javna listina za dokazovanje istovetnosti osebe (v nadaljnjem besedilu:
osebni dokument s sliko), ki se predloži na vpogled, razen v primeru
elektronske prijave s kvalificiranim digitalnim potrdilom in v primeru
elektronske prijave, vložene preko informacijskega sistema zavoda.
13. člen
(obveznost predložitve dodatne dokumentacije)
(1) Zavod ob prijavi od brezposelne osebe pridobi podatke, ki
se nanašajo na izobrazbo, usposobljenost, dodatna znanja, delovno dobo in
delovne izkušnje ter druge podatke, potrebne za vodenje v evidenci, ki jih ne
more pridobiti po uradni dolžnosti.
(2) Zavod lahko ob prijavi zaradi pridobitve podatkov o
delovni in zavarovalni dobi ter izobrazbi od osebe zahteva tudi predložitev: 
-       
delovne knjižice, če je bila osebi izdana, 
-       
spričevala ali diplome o pridobljeni izobrazbi, 
kadar teh podatkov ni mogoče pridobiti iz
uradnih evidenc. 
(3) Izobrazba, pridobljena v tujini, se evidentira na podlagi
odločbe, izdane v postopku priznavanja za namen zaposlovanja v skladu z Zakonom
o priznavanju in vrednotenju izobraževanja (Uradni list RS, št. 73/04) in
na podlagi odločbe o nostrifikaciji v tujini pridobljenih šolskih spričeval in
diplom, izdane v skladu z Zakonom o nostrifikaciji v tujini pridobljenih
šolskih spričeval (Uradni list SRS, št. 42/72) za namen zaposlitve.
(4) Izobrazba, pridobljena v tujini, se evidentira na podlagi
mnenja, izdanega v postopku vrednotenja izobraževanja v skladu z Zakonom o
vrednotenju in priznavanju izobraževanja (Uradni list RS, št. 87/11, 97/11
– popr. in 109/12), ali odločbe, izdane v postopku priznavanja poklicnih
kvalifikacij v skladu z Zakonom o postopku priznavanja poklicnih kvalifikacij
za opravljanje reguliranih poklicev (Uradni list RS, št. 39/16, 47/19 in
92/21).
(5) Če oseba uveljavlja pravico do denarnega nadomestila za
primer brezposelnosti, mora ob prijavi predložiti še pogodbo o zaposlitvi za
določen čas ali odpoved pogodbe o zaposlitvi ali drugo listino, iz katere je
razviden razlog prenehanja pogodbe.
(6) Če je za uveljavitev ali izvoz pravic iz naslova
zavarovanja za primer brezposelnosti potrebno pridobiti dokumentacijo iz držav
članic EU, EGP, Švicarske konfederacije ali iz tretjih držav, jo pridobi zavod
po uradni dolžnosti v skladu z uredbami Evropske unije, ki urejajo koordinacijo
sistemov socialne varnosti.
14. člen
(datum pričetka vodenja v evidenci brezposelnih oseb)
Zavod prične voditi osebo v evidenci brezposelnih oseb z dnem
prijave na zavodu. S tem dnem se začnejo voditi v evidenci brezposelnih oseb
tudi osebe, ki so na zahtevo zavoda v roku dopolnile manjkajočo dokumentacijo.
IV. PRIJAVA DRŽAVLJANOV DRŽAV ČLANIC EU, EGP IN ŠVICARSKE
KONFEDERACIJE TER NJIHOVIH DRUŽINSKIH ČLANOV IN DRUGIH TUJCEV V EVIDENCO BREZPOSELNIH
OSEB
15. člen
(prijava državljanov EU, ki se nameravajo zaposliti ali
opravljati delo v Republiki Sloveniji)
(1) V evidenco brezposelnih oseb se lahko vpišejo državljani
držav članic EU, EGP in Švicarske konfederacije ter njihovi družinski člani, ki
ob prijavi zakonito prebivajo v Republiki Sloveniji in: 
-       
predložijo veljavni osebni dokument s sliko na vpogled ter 
-       
izpolnijo in podpišejo obrazec prijave v slovenskem ali v angleškem
jeziku. 
(2) Glede načina prijave se smiselno uporabljajo določbe 10.
in 11. člena tega pravilnika.
16. člen
(dokumenti za prijavo)
(1) Državljan EU, ki lahko prebiva v Republiki Sloveniji brez
prijave prebivanja tri mesece od dneva vstopa v državo, se prijavi v evidenco
brezposelnih oseb na podlagi veljavnega osebnega dokumenta in opravljene
policijske prijave v skladu z zakonom, ki ureja prijavo prebivališča, ki mora
biti podana najkasneje v treh dneh po prestopu meje. 
(2) (črtan).
17. člen
(črtan)
18. člen
(prijava tujcev iz tretjih držav)
(1) V evidenco brezposelnih oseb se lahko prijavijo tudi
tujci z državljanstvom države, ki ni članica EU, EGP ali Švicarske
konfederacije (v nadaljnjem besedilu: tujci iz tretjih držav), za katere zavod
na podlagi podatkov iz uradnih evidenc v postopku prijave ugotovi, da:
-       
imajo prost dostop na slovenski trg dela,
-       
imajo veljavno enotno dovoljenje za prebivanje in delo, izdano na
podlagi soglasja za zaposlitev, samozaposlitev ali delo,
-       
imajo modro karto EU ali
-       
v Republiki Sloveniji prebivajo na podlagi dovoljenja za začasno
prebivanje ali potrdila o pravočasno vloženi vlogi za izdajo nadaljnjega
dovoljenja za prebivanje ter na podlagi zaposlitve ali samozaposlitve
izpolnjujejo pogoje za prejemanje denarnega nadomestila za primer
brezposelnosti v Republiki Sloveniji, dokler prejemajo to nadomestilo.
(2) Tujci iz tretjih držav iz prejšnjega odstavka ob prijavi
predložijo: 
-       
osebni dokument s sliko na vpogled in 
-       
izpolnjen in podpisan obrazec prijave. 
(3) Tujci iz tretjih držav, ki se prijavijo v evidenco
brezposelnih oseb, ker imajo po prenehanju obveznega zavarovanja na podlagi
sklenjenega mednarodnega sporazuma ali po načelu vzajemnosti pravico do
denarnega nadomestila, morajo predložiti dokumente iz petega odstavka 13. člena
tega pravilnika.
(4) Če se v evidenco brezposelnih oseb ponovno prijavi tujec
iz tretje države, ki mu je že potekel 12-mesečni rok za opravo izpita iz
slovenskega jezika na ravni zahtevnosti A1, določen v prvem odstavku 8.a člena
zakona, zavod ob njegovi ponovni prijavi v evidenco brezposelnih oseb v uradni
evidenci preveri, ali izpolnjuje pogoj opravljenega izpita iz znanja
slovenskega jezika na vstopni ravni (raven zahtevnosti A1). V primeru
neizpolnjevanja pogoja zavod prijavo tujca iz tretje države za vpis v evidenco
brezposelnih oseb zavrne z odločbo.
V. PRENEHANJE VODENJA V EVIDENCI BREZPOSELNIH OSEB
19. člen
(način odjave iz evidence brezposelnih oseb)
Odjava iz evidence brezposelnih oseb poteka na enak način kot
prijava, pri čemer se smiselno uporabljajo določbe 10. in 14. člena tega
pravilnika.
20. člen
(roki za prenehanje vodenja v evidenci brezposelnih oseb)
(1) Zavod preneha voditi brezposelno osebo v evidenci
brezposelnih oseb na podlagi razlogov iz 129. člena zakona, in sicer v primerih
iz: 
(a)   
prve alineje – z dnem nastanka razloga za prenehanje vodenja v evidenci,
ki se ugotovi z vpogledom v uradne evidence, če se oseba ni sama odjavila pred
tem dnem; 
(b)   
druge alineje – z dnem odjave; 
(c)   
tretje, četrte, pete, devete in enajste alineje – z dnem dokončnosti
odločbe organa prve stopnje o prenehanju vodenja v evidenci brezposelnih oseb; 
(č)   šeste
alineje – z dnem, ko se na podlagi zaposlitvenega načrta ugotovi, da je postala
začasno nezaposljiva; 
(d)   
sedme alineje – z dnem poteka šestih mesecev od uvedbe pripora ali z
dnem nastopa prestajanja zaporne kazni; 
(e)   
osme alineje – z dnem, ko je po zakonu, ki ureja preprečevanje dela in
zaposlovanja na črno, vzpostavljena zakonska domneva o sklenjenem delovnem
razmerju za nedoločen čas ali ko zavod prejme obvestilo o pravnomočnosti
odločbe o delu na črno; 
(f)    
desete alineje – z dnem odklonitve podpisa zaposlitvenega načrta,
katerega vsebina temelji na dokončni odločbi iz šestega odstavka 113. člena
zakona;
(g)   
dvanajste alineje ‒ z dnem začetka začasne
nezaposljivosti zaradi začasne nezmožnosti za delo iz zdravstvenih razlogov.
(2) Brezposelno osebo, ki se vključi v program APZ, ki se
izvaja brez sklenitve pogodbe o zaposlitvi in ni prejemnik denarnega
nadomestila, se preneha voditi v evidenci brezposelnih oseb v primeru: 
-       
če ji v času vključitve v APZ ni naložena obveznost aktivnega iskanja
zaposlitve in sprejetja ustrezne ali primerne zaposlitve, kar se določi v
zaposlitvenem načrtu pred vključitvijo v APZ ali 
-       
če z vključitvijo v APZ pridobi status, ki ni združljiv s statusom
brezposelne osebe.
(3) Ne glede na točko (e) prvega odstavka tega člena se v
primeru, če je oseba, zaposlena na črno, uveljavljala sodno varstvo, ker
delodajalec ni spoštoval zakonske domneve o sklenjenem delovnem razmerju za
nedoločen čas, prenehanje vodenja v evidenci brezposelnih oseb izvede z dnem,
določenim v pravnomočni sodbi ali sodni poravnavi oziroma z dnem umika zahteve
za sodno varstvo.
21. člen
(odločba o prenehanju vodenja v evidenci brezposelnih oseb
in obvestilo)
(1) Odločbo o prenehanju vodenja osebe v evidenci
brezposelnih oseb po tretji, četrti, peti, osmi, deveti in enajsti alineji
prvega odstavka 129. člena zakona izda zavod po uradni dolžnosti. Pred izdajo
odločbe o prenehanju vodenja v evidenci brezposelnih oseb se z vpogledom v uradne
evidence preveri, ali je oseba pridobila katerega od statusov, ki ni združljiv
s statusom brezposelne osebe. 
(2) V primeru ugotovitve, da oseba na podlagi podatkov iz
uradnih evidenc ne izpolnjuje več pogojev za vodenje v evidenci brezposelnih
oseb, razen v primerih pridobitve podatkov o smrti ali izselitvi osebe iz
države ali ko se oseba sama odjavi iz evidence, zavod osebo obvesti o
prenehanju vodenja v evidenci brezposelnih oseb in ji na njeno zahtevo izda
potrdilo.
(3) Zavod izda odločbo o ugotovljeni prvi kršitvi obveznosti
v primeru, ko oseba ni aktivni iskalec zaposlitve, razen če je te obveznosti
oproščena z zaposlitvenim načrtom. 
(4) Če je oseba prejemnik denarnega nadomestila, se prva
kršitev obveznosti v skladu s 65.a členom zakona ugotovi v odločbi o znižanju
denarnega nadomestila. 
(5) Pred izdajo odločbe iz prejšnjega oziroma tretjega
odstavka tega člena se osebi da možnost, da se izjavi o vseh dejstvih in
okoliščinah, ki so pomembne za ugotovitev prve kršitve obveznosti oziroma za
odločbo v skladu s pravili zakona, ki ureja splošni upravni postopek.
VI. EVIDENCA ISKALCEV ZAPOSLITVE
22. člen
(prijava in odjava iskalcev zaposlitve)
Za prijavo in odjavo osebe v ali iz evidence iskalcev
zaposlitve se smiselno uporabljajo določbe tega pravilnika, ki se nanašajo na
prijavo in odjavo v ali iz evidence brezposelnih oseb, v kolikor v tem poglavju
ni določeno drugače.
23. člen
(način prijave)
V evidenco iskalcev zaposlitve se oseba prijavi z
izpolnitvijo obrazca »Prijave v evidenco iskalcev zaposlitve (obr. IZ/1)«; v
nadaljnjem besedilu: obrazec prijave), ki se objavi na spletni strani zavoda.
24. člen
(obvezni dokumenti za prijavo)
(1) Obvezni dokumenti za prijavo so: 
-       
izpolnjen in podpisan obrazec prijave in 
-       
osebni dokument s sliko na vpogled. 
(2) Za vodenje iskalca zaposlitve kot iskalca zaposlitve,
katerega zaposlitev je ogrožena, je potrebno priložiti: 
-       
redno odpoved pogodbe o zaposlitvi ali 
-       
pogodbo o zaposlitvi za določen čas. 
(3) Iskalec zaposlitve, katerega zaposlitev je ogrožena, je: 
-       
iskalec zaposlitve v času trajanja odpovednega roka v primeru redne
odpovedi pogodbe o zaposlitvi s strani delodajalca ali 
-       
iskalec zaposlitve, v zvezi s katerim je iz poslovne dokumentacije
delodajalca razvidno, da bo njegovo delo postalo nepotrebno ali 
-       
iskalec zaposlitve, ki je zaposlen za določen čas in se mu pogodba o
zaposlitvi izteče najkasneje čez tri mesece.
25. člen
(črtan)
26. člen
(prijava tujcev iz tretjih držav)
V evidenco iskalcev zaposlitve se lahko prijavijo tujci iz
tretjih držav.
27. člen
(prenehanje vodenja iskalcev zaposlitve, katerih zaposlitev
je ogrožena, v evidenci iskalcev zaposlitve)
Zavod preneha voditi osebo v evidenci iskalcev zaposlitve,
katerih zaposlitev je ogrožena: 
-       
z dnem prenehanja delovnega razmerja pri delodajalcu ali sklenitve
pogodbe o zaposlitvi pri drugem delodajalcu ali 
-       
z dnem upokojitve ali 
-       
z dnem, ko na podlagi obvestila delodajalca ali osebe ugotovi, da
zaposlitev pri delodajalcu ni več ogrožena.
28. člen
(prenehanje vodenja iskalcev zaposlitve v evidenci iskalcev
zaposlitve)
(1) Zavod preneha voditi osebo v evidenci iskalcev zaposlitve
z dnem: 
-       
ko se sama odjavi, 
-       
ko je poteklo šest mesecev od prijave ali od dne, ko se je zadnjič
osebno javila,
-       
ko po izteku odpovednega roka pridobi status brezposelne osebe, 
-       
ko odjavi prebivališče in ne prijavi novega oziroma s pretekom dovoljenja
za prebivanje, 
-       
pravnomočnosti odločbe, s katero postane trajno nezmožna za delo po
predpisih, ki urejajo pokojninsko in invalidsko zavarovanje ali nezaposljiva po
predpisih, ki urejajo zaposlitveno rehabilitacijo in zaposlovanje invalidov. 
(2) V primeru ugotovitve, da oseba ne izpolnjuje več pogojev
za vodenje v evidenci iskalcev zaposlitve ali ko se oseba sama odjavi iz
evidence, zavod osebo obvesti o prenehanju vodenja v evidenci iskalcev
zaposlitve in ji na njeno zahtevo izda potrdilo.
VII. EVIDENCA OSEB, VKLJUČENIH V PROGRAME APZ
29. člen
(osebe, ki se vodijo v evidenci APZ)
Zavod v evidenci oseb, vključenih v programe APZ, lahko vodi
osebe, ki: 
-       
se vodijo v evidenci brezposelnih oseb ali v evidenci iskalcev
zaposlitve, 
-       
so se neposredno pred vključitvijo v program APZ vodile v evidenci
brezposelnih oseb ali v evidenci iskalcev zaposlitve.
30. člen
(pričetek in prenehanje vodenja v evidenci)
(1) Brezposelno osebo in iskalca zaposlitve, katerega
zaposlitev je ogrožena, zavod prične voditi v evidenci oseb, vključenih v
programe APZ po uradni dolžnosti z dnem vključitve po pogodbi o vključitvi v
program. 
(2) Brezposelno osebo in iskalca zaposlitve, katerega
zaposlitev je ogrožena, zavod preneha voditi v evidenci oseb, vključenih v
programe APZ na podlagi razlogov iz 129. člena zakona ob smiselni uporabi
določb 20. in 21. člena tega pravilnika.
VIII. EVIDENCA OSEB, KI SO ZAČASNO NEZAPOSLJIVE
31. člen
(pričetek in prenehanje vodenja v evidenci)
(1) Zavod po uradni dolžnosti prične voditi osebo v evidenci
oseb, ki so začasno nezaposljive, z naslednjim dnem po prenehanju vodenja v
evidenci brezposelnih oseb. 
(2) Osebo se v evidenci oseb, ki so začasno nezaposljive,
preneha voditi z dnem: 
-       
ugotovitve prenehanja razlogov za začasno nezaposljivost, 
-       
prijave v obvezno zavarovanje na podlagi zaposlitve ali opravljanja
dejavnosti, 
-       
pridobitve statusa poslovodne osebe v osebni ali kapitalski družbi ali
zavodu,
-       
upokojitve, 
-       
ko se oseba sama odjavi, 
-       
pravnomočnosti odločbe, s katero je ugotovljena popolna nezmožnost za
delo po zakonu, ki ureja pokojninsko in invalidsko zavarovanje ali
nezaposljivost po zakonu, ki ureja zaposlitveno rehabilitacijo in zaposlovanje
invalidov,
-       
dopolnjenega 65 let starosti.
(3) V primeru ugotovitve, da oseba na podlagi podatkov iz
uradnih evidenc ne izpolnjuje več pogojev za vodenje v evidenci, razen v
primeru pridobitve podatka o smrti ali če se oseba sama odjavi iz evidence,
zavod osebo obvesti o prenehanju vodenja v evidenci oseb, ki so začasno
nezaposljive.
IX. EVIDENCA DELODAJALCEV Z NEGATIVNIMI REFERENCAMI
32. člen
(pričetek vodenja v evidenci)
Zavod prične voditi delodajalca v evidenci delodajalcev z
negativnimi referencami z dnem:
-       
prijave delavca, če je v postopku preverjanja na podlagi podatkov iz
uradnih evidenc, listinskih dokazov in zaslišanja prič ugotovljen obstoj
razlogov iz prvega odstavka 27. člena zakona, zaradi katerih zavod temu
delodajalcu ni dolžan posredovati delavcev,
-       
pridobitve podatkov od Inšpektorata Republike Slovenije za delo o
pravnomočnih sankcijah, izrečenih delodajalcem za kršitve določb zakona,
zakona, ki ureja delovna razmerja, zakona, ki ureja zaposlovanje,
samozaposlovanje in delo tujcev, zakona, ki ureja minimalno plačo in zakona, ki
ureja varnost in zdravje pri delu ter pridobitve podatkov od Finančne uprave
Republike Slovenije o pravnomočnih sankcijah, izrečenih delodajalcem za kršitve
določb zakona, ki ureja preprečevanje dela in zaposlovanja na črno,
-       
pridobitve podatkov od Finančne uprave Republike Slovenije o
nepredloženih obračunih davčnega odtegljaja za dohodke iz delovnega razmerja
ali o neporavnanih obveznih prispevkih za socialno varnost, ki na 25. dan v
mesecu pred mesecem pridobitve podatka presegajo 2.500 EUR in so starejši od 90
dni.
33. člen
(prenehanje vodenja v evidenci delodajalcev z negativnimi
referencami)
Zavod preneha voditi delodajalca v evidenci delodajalcev z
negativnimi referencami:
-       
po šestih mesecih, v katerih ni ponovno nastal razlog iz prve alineje
prejšnjega člena,
-       
po šestih mesecih od dneva pravnomočnosti sankcije, v katerih ni ponovno
nastal razlog iz druge alineje prejšnjega člena,
-       
z dnem začetka meseca, ki sledi mesecu, v katerem je prenehal razlog iz
tretje alineje prejšnjega člena ali
-       
z dnem prenehanja delodajalca.
X. EVIDENCA POSLOVNIH SUBJEKTOV PREJEMNIKOV JAVNIH SREDSTEV
34. člen
(pričetek in prenehanje vodenja v evidenci)
(1) Zavod prične voditi poslovni subjekt v evidenci poslovnih
subjektov prejemnikov javnih sredstev z dnem sklenitve pogodbe ali drugega
akta, ki predstavlja podlago za upravičenost do javnih sredstev. 
(2) Zavod preneha voditi poslovni subjekt v evidenci
poslovnih subjektov prejemnikov javnih sredstev, ko so izpolnjene vse
obveznosti iz pravnega razmerja, ki je bilo podlaga za izplačilo.
XI. ZAPOSLITVENI NAČRT
35. člen
(namen in cilj zaposlitvenega načrta)
(1) Zaposlitveni načrt se izdela z namenom in ciljem
izboljšati zaposlitvene možnosti brezposelnih oseb in iskalcev zaposlitve,
katerih zaposlitev je ogrožena. Zaposlitveni načrt je pisni dogovor zavoda ali
domačega ali tujega pravnega subjekta s sedežem v Republiki Sloveniji, ki je
pridobil koncesijo za opravljanje storitev vseživljenjske karierne orientacije
(v nadaljnjem besedilu: koncesionar), in brezposelne osebe ali iskalca
zaposlitve, katerega zaposlitev je ogrožena, v katerem skupno opredelita zaposlitvene
cilje in načrtujeta potrebne aktivnosti za njegovo čimprejšnjo zaposlitev. 
(2) Z zaposlitvenim načrtom se brezposelna oseba ali iskalec
zaposlitve, katerega zaposlitev je ogrožena in zavod ali koncesionar na podlagi
ocene o zaposljivosti in zaposlitvenih možnostih osebe na območnem ali
nacionalnem trgu dela ter potrebe po vključitvi v ukrepe na trgu dela, ki se
sprejme v procesu kariernega svetovanja, dogovorita za način in intenzivnost
aktivnega iskanja zaposlitve in za vključitev v ukrepe na trgu dela.
36. člen
(način priprave zaposlitvenega načrta)
Zaposlitveni načrt se pripravi: 
-       
individualno na izbranem uradu za delo ali pri koncesionarju, 
-       
preko enotnega informacijskega prostora iskalca zaposlitve in na način,
predpisan v splošnem aktu zavoda, 
-       
preko elektronskih storitev koncesionarjev ali drugih načinov izvajanja
storitev pri koncesionarjih.
37. člen
(priprava prvega zaposlitvenega načrta)
(1) Prvi zaposlitveni
načrt se za brezposelno osebo ali iskalca zaposlitve, katerega zaposlitev je ogrožena,
pripravi neposredno po prijavi v evidenco oziroma najpozneje v 15 dneh od
prijave v evidenco za vse, ki so bili ob prijavi razvrščeni med neposredno
zaposljive osebe v skladu z doktrino dela z brezposelnimi osebami in
delodajalci.
(2) Brezposelne osebe
in iskalce zaposlitve, katerih zaposlitev je ogrožena, ki so ob prijavi v
evidence razvrščeni med osebe z ovirami za zaposlitev ali se zanje ob pripravi
prvega zaposlitvenega načrta ugotovi, da imajo ovire za zaposlitev, se
vključijo v karierno svetovanje za pripravo poglobljenega zaposlitvenega
načrta.
38. člen
(spremljanje in dopolnjevanje zaposlitvenega načrta ter
obdobje veljavnosti)
(1) Zaposlitveni načrt se spremlja in dopolnjuje na vsaki
svetovalni obravnavi pri osebnem svetovalcu. Za vsako novo dogovorjeno
aktivnost pri iskanju zaposlitve ali vključevanju v ukrepe APZ zavod izdela nov
zaposlitveni načrt. 
(2) Če je na svetovalni obravnavi ugotovljeno, da dopolnitev
ali sprememba aktivnosti v zaposlitvenem načrtu ni potrebna, se aktivnosti
prenesejo v nov zaposlitveni načrt, v katerem se določi nove roke za
realizacijo aktivnosti in naslednji termin svetovalne obravnave.
39. člen
(podpis zaposlitvenega načrta)
(1) Zaposlitveni načrt lastnoročno podpišeta uradna oseba
zavoda ali pooblaščena oseba koncesionarja (v nadaljnjem besedilu: osebni
svetovalec) in brezposelna oseba ali iskalec zaposlitve, katerega zaposlitev je
ogrožena. Osebni svetovalec izroči brezposelni osebi ali iskalcu zaposlitve,
katerega zaposlitev je ogrožena, en izvod zaposlitvenega načrta. 
(2) Če se zaposlitveni načrt izdela kot elektronski dokument,
ga osebni svetovalec podpiše z varnim elektronskim podpisom, v skladu z
zakonom, ki ureja elektronski podpis. Zaposlitveni načrt, izdelan kot
elektronski dokument, lahko brezposelna oseba ali iskalec zaposlitve, katerega
zaposlitev je ogrožena, elektronsko podpiše tudi prek enotnega informacijskega
sistema zavoda brez elektronskega podpisa, enakovrednega lastnoročnemu podpisu.
(3) Brezposelna oseba ali iskalec zaposlitve, katerega
zaposlitev je ogrožena, si lahko pridrži rok treh delovnih dni za podpis
predlaganega zaposlitvenega načrta. 
(4) S podpisom zaposlitvenega načrta podpisnika prevzemata
vse iz njega izhajajoče obveznosti, in sicer obveznost: 
-       
osebnega svetovalca, da bo spremljal izvajanje dogovorov v zaposlitvenem
načrtu, v aplikacijo, s pomočjo katere zavod spremlja aktivnosti iskalcev zaposlitve,
sproti beležil obvestila o izpolnjevanju aktivnosti ter druga obvestila,
prejeta s strani iskalca zaposlitve, pravočasno posredoval informacije o
prostih delovnih mestih in ostalih možnostih zaposlitve ter posredoval
zaposlitev in izvedel postopke za vključitev v načrtovane ukrepe na trgu dela
in
-       
iskalca zaposlitve, da bo v dogovorjenih rokih izpolnjeval vse
aktivnosti, ki izhajajo iz zaposlitvenega načrta ter bo sproti in pravočasno
obveščal osebnega svetovalca o spremembah, ki otežujejo ali preprečujejo
izpolnitev dogovorov iz zaposlitvenega načrta z opozorilom na posledice
opustitve dogovorjenih aktivnosti.
40. člen
(odsotnost soglasja)
(1) Kadar soglasje o vsebini zaposlitvenega načrta ni
doseženo, izda pooblaščeni delavec zavoda ali koncesionar brezposelni osebi ali
iskalcu zaposlitve, katerega zaposlitev je ogrožena, odločbo, s katero se
odloči o vsebini zaposlitvenega načrta, glede katerega soglasje ni bilo
doseženo. 
(2) Če brezposelna oseba ali iskalec zaposlitve, katerega
zaposlitev je ogrožena, odkloni podpis zaposlitvenega načrta, katerega vsebina
temelji na dokončni odločbi iz prejšnjega odstavka, ga zavod z dnem odklonitve
podpisa preneha voditi v evidenci brezposelnih oseb. 
(3) O dokončnosti odločbe iz prvega odstavka tega člena koncesionar
obvesti zavod v roku treh dni po dokončnosti odločbe.
41. člen
(vsebina zaposlitvenega načrta)
Zaposlitveni načrt (prvi in poglobljeni) vsebuje naslednje
sklope podatkov: 
(a)   
Osnovni podatki o brezposelni osebi ali iskalcu zaposlitve, katerega
zaposlitev je ogrožena: 
- 
ime in priimek, datum rojstva in naslov prebivališča, 
- 
status osebe v evidenci – je brezposelna oseba ali iskalec zaposlitve,
katerega zaposlitev je ogrožena, 
- 
vrsta in raven dokončane izobrazbe, 
- 
poklic glede na delovno mesto, ki ga je oseba opravljala večino časa v
zadnjih 12 mesecih pred prijavo v evidenco, 
- 
vrsta in raven zahtevane izobrazbe za opravljanje dela na delovnem
mestu, ki ga je oseba opravljala v zadnjih 12 mesecih pred prijavo v evidenco. 
(b)   
Opredelitev ustrezne in primerne zaposlitve v prvem zaposlitvenem
načrtu: 
- 
dogovor o najmanj enem zaposlitvenem cilju za ustrezno zaposlitev, 
- 
opredelitev območja za posredovanje in aktivno iskanje ustrezne
zaposlitve (v nadaljnjem besedilu: migracijsko območje). 
Opredelitev ustrezne in primerne zaposlitve
v poglobljenem zaposlitvenem načrtu: 
- 
dogovor o zaposlitvenih ciljih za ustrezno zaposlitev, 
- 
dogovor o zaposlitvenih ciljih za primerno zaposlitev, 
- 
opredelitev migracijskega območja za posredovanje in aktivno iskanje
ustrezne in primerne zaposlitve, 
- 
dogovor o izbranem oziroma širšem migracijskem območju. 
(c)   
Dogovor o aktivnostih za uresničevanje zaposlitvenih ciljev in rokih za
izvedbo aktivnosti v prvem zaposlitvenem načrtu obsega določitev obveznih
načinov aktivnega iskanja zaposlitve, v poglobljenem zaposlitvenem načrtu pa
lahko obsega še: 
- 
dogovor o dodatnih načinih aktivnega iskanja zaposlitve, 
- 
dogovor o vključitvi v storitve poglobljenega kariernega svetovanja in
vrsti potrebnih storitev, 
- 
dogovor o vključitvi v storitve učenja veščin vodenja kariere in vrsti
potrebnih storitev, 
- 
dogovor o vključitvi v ukrepe APZ in vrsti potrebnih ukrepov APZ z
opredelitvijo smiselnosti glede na potrebe iskalca zaposlitve in obveznosti
aktivnega iskanja zaposlitve v času vključitve v program. 
(č)   Dogovor o načinu dosegljivosti: 
- 
po pošti na naslovu prebivališča, 
- 
po e-pošti, 
- 
po mobilnem telefonu s SMS ali MMS sporočili, 
- 
preko enotnega informacijskega prostora iskalca zaposlitve na portalu, 
- 
preko klicnega centra, 
- 
na druge načine, ki jih omogočajo storitve informacijske in
komunikacijske tehnologije. 
(d)   
Drugi dogovori v prvem zaposlitvenem načrtu: 
- 
način in pogostost obveščanja zavoda ali koncesionarja o aktivnem
iskanju zaposlitve, 
- 
določitev pokrivanja poštnih in potnih stroškov aktivnega iskanja zaposlitve
v celoti ali delno, 
- 
dogovor o veljavnosti zaposlitvenega načrta z določitvijo termina
naslednje svetovalne obravnave, 
v poglobljenem zaposlitvenem načrtu pa lahko
obsegajo še: 
- 
dogovor o odstopu v obravnavo centru za socialno delo zaradi začasne
nezaposljivosti, 
- 
dogovor o oprostitvi aktivnega iskanja zaposlitve v upravičenih
primerih, 
- 
drugi dogovori v postopku svetovalne obravnave. 
(e)   
Drugi obvezni podatki: 
- 
obvestilo – pravni pouk o posledicah podpisa ali zavrnitve podpisa
zaposlitvenega načrta in posledicah nespoštovanja sprejetih obvez, 
- 
datum podpisa zaposlitvenega načrta, 
- 
podpis obeh podpisnikov zaposlitvenega načrta.
42. člen
(načini aktivnega iskanja zaposlitve in migracijsko območje)
(1) Obvezni načini aktivnega iskanja zaposlitve so: 
-       
redno spremljanje objav prostih delovnih mest, ki jih objavlja zavod na
oglasnih deskah ali na svetovnem spletu, 
-       
pravočasne prijave na prosta delovna mesta v skladu z zaposlitvenimi
cilji, 
-       
odzivanje na napotnice zavoda ali koncesionarjev, vključno s pravočasno
prijavo na prosto delovno mesto, 
-       
ustrezno odzivanje na vsako vabilo delodajalca, zavoda ali drugih
izvajalcev ukrepov. 
(2) Dodatni načini iskanja zaposlitve se dogovorijo glede na
zaposljivost brezposelne osebe ali iskalca zaposlitve, katerega zaposlitev je
ogrožena in glede na njegove možnosti dostopa do različnih načinov iskanja
zaposlitve. 
(3) Z brezposelno osebo ali iskalcem zaposlitve, katerega
zaposlitev je ogrožena, se lahko dogovori tudi širše migracijsko območje, kot
izhaja iz določitve ustrezne in primerne zaposlitve v Republiki Sloveniji ter
za obseg pokrivanja stroškov aktivnega iskanja zaposlitve, ki pri tem
nastanejo. Migracijsko območje se lahko razširi na države EU, EGP in Švicarske
konfederacije. 
(4) Dokazila o aktivnem iskanju zaposlitve so: 
-       
potrdila delodajalca ali koncesionarja o odzivu na napotnice in vabila,
posredovana iskalcu zaposlitve, 
-       
vpisi v evidencah zavoda ali koncesionarja in podatki, pridobljeni iz
uradnih evidenc, 
-       
fotokopije prijav na prosta delovna mesta s potrdilom pošte, izpisa
e-sporočila ali zapisi v informacijskem sistemu zavoda ali koncesionarja, 
-       
zapisi v zaposlitvenem dnevniku, ki ga vodi iskalec zaposlitve, potrjeni
s strani delodajalca ali uradni zaznamek o izjavi osebe, 
-       
podatek o izbiri kandidata na prosto delovno mesto in 
-       
druga dokazila, na podlagi katerih je mogoče ugotoviti aktivno iskanje
zaposlitve.
43. člen
(dogovor o načinu dosegljivosti za zaposlitev in za
vključevanje v ukrepe na trgu dela)
V zaposlitvenem načrtu se poleg vročanja po pošti na naslov
prebivališča v skladu s 115. členom zakona dogovori dodaten način sprejema
vabil, napotnic, obvestil in drugih dokumentov z namenom izdelave
zaposlitvenega načrta, povabil na izvedbo storitev ali vključitev v ukrep APZ
in način posredovanja zahtevanih odgovorov, predlogov in sporočil zavodu ali
koncesionarju, in sicer na najmanj enega od naštetih načinov: 
-       
po elektronski pošti, 
-       
po telefonu in z SMS ali MMS sporočili, 
-       
preko enotnega informacijskega prostora iskalca zaposlitve ali 
-       
preko koncesionarja.
44. člen
(razlogi za oprostitev aktivnega iskanja zaposlitve)
(1) Osebni svetovalec in brezposelna oseba ali iskalec
zaposlitve, katerega zaposlitev je ogrožena, se lahko pred nastankom enega od
razlogov za oprostitev obveznosti aktivnega iskanja zaposlitve v zaposlitvenem
načrtu dogovorita, da je oseba oproščena aktivnega iskanja zaposlitve: 
-       
v času vključitve v usposabljanje in izobraževanje v okviru projektov
Evropske unije ali drugih mednarodnih projektov, katerih trajanje ni daljše od
12 mesecev, če je vključitev smiselna po kriterijih, ki veljajo za vključitev v
ukrepe APZ, 
-       
v času odsotnosti zaradi osebnih razlogov, 
-       
v času usposabljanja za opravljanje nalog ali opravljanje nalog v pomožni
policiji do 30 dni letno, 
-       
v času vpoklica pogodbenega pripadnika slovenske vojske do 30 dni letno,
-       
v času napotitve pogodbenega pripadnika Civilne zaščite na usposabljanje
ali na opravljanje nalog zaščite, reševanja in pomoči do 30 dni, 
-       
v primeru pripora, prestajanja zaporne kazni, varnostnega, varnostnega
ali vzgojnega ukrepa v trajanju do šest mesecev, če mu z osebnim načrtom po
predpisih o izvrševanju kazenskih sankcij ni omogočeno aktivno iskanje zaposlitve,
-       
v času opravljanja prostovoljskega dela v skladu z zakonom, ki ureja
prostovoljstvo, do največ 12 mesecev, in 
v drugih utemeljenih razlogih, katerih
trajanje ne presega 15 dni v koledarskem letu. 
(2) Pri presoji razlogov za oprostitev aktivnega iskanja
zaposlitve v času odsotnosti iz osebnih razlogov in trajanje oprostitve se
smiselno uporabljajo predpisi s področja delovnih razmerij, ki urejajo
minimalni dopust in plačane odsotnosti zaradi osebnih okoliščin. 
(3) Za opravičljive razloge za opustitev aktivnega iskanja
zaposlitve brez predhodnega dogovora v zaposlitvenem načrtu pod pogojem, da
oseba obvesti zavod ali koncesionarja v roku 8 dni po prenehanju razlogov in v
tem roku predloži ustrezna dokazila, se štejejo: 
-       
nezmožnost brezposelne osebe ali iskalca zaposlitve, katerega zaposlitev
je ogrožena, za delo iz zdravstvenih razlogov ali nega družinskega člana, s
katerim živi v skupnem gospodinjstvu po predpisih, ki urejajo zdravstveno
varstvo in obvezno zdravstveno zavarovanje, kar se izkaže s potrdilom ali
bolniškim listom izbranega zdravnika, 
-       
drugi utemeljeni razlogi, zaradi narave katerih predhoden dogovor ni bil
mogoč.
XII. DODATEK ZA AKTIVNOST IN NADOMESTILO STROŠKOV V ZVEZI Z
ISKANJEM ZAPOSLITVE IN VKLJUČEVANJEM V STORITVE ZA TRG DELA
45. člen
(kritje stroškov za iskanje zaposlitve)
(1) Zavod ali koncesionar povrne brezposelni osebi potne in
poštne stroške, ki ji nastanejo pri aktivnem iskanju zaposlitve na ozemlju
Republike Slovenije.
(2) V primeru dogovora o širšem migracijskem območju v skladu
s tretjim odstavkom 42. člena tega pravilnika se lahko obseg pokrivanja
stroškov aktivnega iskanja zaposlitve, ki pri tem nastanejo, razširi na države
EU, EGP in Švicarske konfederacije.
46. člen
(nadomestilo potnih stroškov)
Brezposelni osebi se povrne potne stroške, ki so ji nastali
zaradi: 
-       
odziva na napotnico ali udeležbe na zaposlitvenih razgovorih na vabilo
zavoda ali koncesionarja, 
-       
udeležbe na zaposlitvenih razgovorih za ustrezno ali primerno zaposlitev
na vabilo delodajalca, 
-       
udeležbe na zaposlitvenih razgovorih na vabilo delodajalca za delovna
mesta, ki so v skladu z zaposlitvenimi cilji brezposelne osebe, če je delovno
mesto oddaljeno več kot tri ure vožnje z javnim prevoznim sredstvom ali
organiziranim prevozom delodajalca, če se delovno mesto nahaja v razširjenem
migracijskem območju, ki je dogovorjeno za povračilo stroškov v zaposlitvenem
načrtu z navedbo ustreznih uradov za delo, 
-       
zaradi drugih aktivnosti, povezanih z iskanjem zaposlitve, ki so bile
predhodno dogovorjene z zaposlitvenim načrtom.
47. člen
(višina nadomestila potnih stroškov)
(1) Brezposelni osebi pripada nadomestilo potnih stroškov za
aktivnosti iz prejšnjega člena, če je kraj njihovega stalnega ali začasnega
prebivališča ali kraj, od koder se oseba dejansko vozi, od kraja aktivnosti
oddaljen najmanj en kilometer v eno smer. Upošteva se kraj prebivališča, ki je
bližji kraju izvajanja aktivnosti. 
(2) Višina nadomestila potnih stroškov se izračuna na podlagi
oddaljenosti od kraja iz prejšnjega odstavka do kraja izvajanja aktivnosti v
kilometrih kot najkrajša razdalja med dvema krajema. Za izračun razdalje se
uporablja spletni iskalnik Google Zemljevidi. 
(3) Višina nadomestila potnih stroškov znaša 0,16 eura za
vsak kilometer. 
(4) Višina nadomestila potnih stroškov se enkrat letno,
1. februarja tekočega leta, uskladi z javno objavljeno maloprodajno ceno
motornega bencina – 95 oktanov, poročano Evropski komisiji na podlagi
Pravilnika o vrstah podatkov, ki jih zagotavljajo izvajalci energetskih
dejavnosti in drugi zavezanci (Uradni list RS, št. 22/16, 24/16 – popr. in
158/20 – ZURE), ki jo vsak mesec posebej sporoči ministrstvo, pristojno za
energijo (v nadaljnjem besedilu: poročana cena bencina). Nadomestilo potnih
stroškov se zviša, če se poročana cena bencina za mesec december preteklega
leta zviša za več kot pet odstotkov glede na mesec december predpreteklega
leta, in sicer za enak odstotek. Spremembo višine nadomestila potnih stroškov
do 28. februarja tekočega leta sprejme minister, pristojen za delo.
(5) Za dogovorjene aktivnosti iz četrte alineje prejšnjega
člena se potni stroški povrnejo največ do višine 30 eurov mesečno.
(6) V primeru iz drugega odstavka 45. člena tega
pravilnika zavod povrne brezposelni osebi nadomestilo potnih stroškov na
podlagi predloženih dokazil v višini dejanskih stroškov, če so dejanski stroški
nižji od višine nadomestila potnih stroškov, ki bi se brezposelni osebi
izplačala na podlagi drugega odstavka tega člena.
48. člen
(postopek uveljavljanja in dokazovanja upravičenosti do
nadomestila potnih stroškov)
(1) Zavod ali koncesionar skladno s predhodnim dogovorom v
zaposlitvenem načrtu izplača brezposelni osebi nadomestilo potnih stroškov na
podlagi predloga in dokazil o opravljenih aktivnostih iz 46. člena tega
pravilnika, ki jih predloži brezposelna oseba ali jih zagotovi zavod po uradni
dolžnosti. 
(2) O obračunu potnih stroškov se brezposelno osebo obvesti,
ko se zglasi na zavodu ali na njeno zahtevo. 
(3) V primeru, da se brezposelna oseba z obračunom potnih
stroškov ne strinja, lahko predlaga ponovno preveritev skladnosti obračuna z
dogovorom v zaposlitvenem načrtu.
49. člen
(nadomestilo poštnih stroškov)
(1) Brezposelni osebi se izplača nadomestilo poštnih
stroškov, ki so nastali za priporočene pošiljke prijav na ustrezne in primerne
zaposlitve, če predloži potrdilo pošte in kopijo vloge za zaposlitev. 
(2) Zavod lahko izplača nadomestilo iz prejšnjega odstavka
tudi na podlagi informacije delodajalca o prejemu prijave. 
(3) Za uveljavljanje poštnih stroškov se smiselno uporablja
postopek iz 48. člena tega pravilnika.
50. člen
(roki za uveljavljanje nadomestila potnih in poštnih
stroškov)
(1) Brezposelna oseba lahko zahteva izplačilo nadomestila
potnih in poštnih stroškov dvakrat mesečno za pretekli mesec. 
(2) Zavod izplača nadomestilo iz prejšnjega odstavka na
transakcijski račun osebe za stroške, ki jih oseba uveljavlja do 5. dne v
mesecu, do 30. dne v istem mesecu, za stroške, ki jih oseba uveljavlja do 20.
dne v mesecu, pa do 15. dne v naslednjem mesecu.
51. člen
(nadomestilo potnih stroškov in dodatek za aktivnost v zvezi
z vključitvijo v storitve za trg dela)
Brezposelnim osebam in iskalcem zaposlitve, katerih
zaposlitev je ogrožena, ki so na podlagi akta o vključitvi vključene v storitve
za trg dela po 22. in 23. členu zakona, se lahko zagotavljata dodatek za
aktivnost in nadomestilo potnih stroškov.
52. člen
(nadomestilo potnih stroškov za čas vključitve v storitve za
trg dela)
(1) Brezposelni osebi se v času vključitve v storitve za trg
dela izplača nadomestilo potnih stroškov, če je kraj njenega stalnega ali
začasnega prebivališča ali kraj, od koder se oseba dejansko vozi, oddaljen od
kraja izvajanja storitve najmanj en kilometer. Nadomestilo potnih stroškov
pripada osebi za vsak dan prisotnosti v storitvi. 
(2) Iskalcu zaposlitve, katerega zaposlitev je ogrožena, se v
času vključitve v storitve za trg dela izplača nadomestilo potnih stroškov, če je
v te storitve vključen več kot deset ur. 
(3) Nadomestilo potnih stroškov znaša 0,16 eura za vsak
kilometer. Izračuna se na podlagi najkrajše razdalje od kraja prebivališča do
kraja izvajanja storitve v kilometrih. Za izračun razdalje se uporablja spletni
iskalnik Najdi.si. 
(4) Višina nadomestila potnih stroškov se enkrat letno,
1. februarja tekočega leta, uskladi z javno objavljeno maloprodajno ceno
motornega bencina – 95 oktanov, poročano Evropski komisiji na podlagi
Pravilnika o vrstah podatkov, ki jih zagotavljajo izvajalci energetskih
dejavnosti in drugi zavezanci (Uradni list RS, št. 22/16, 24/16 – popr. in
158/20 – ZURE), ki jo vsak mesec posebej sporoči ministrstvo, pristojno za
energijo (v nadaljnjem besedilu: poročana cena bencina). Nadomestilo potnih
stroškov se zviša, če se poročana cena bencina za mesec december preteklega
leta zviša za več kot pet odstotkov glede na mesec december predpreteklega
leta, in sicer za enak odstotek. Spremembo višine nadomestila potnih stroškov
do 28. februarja tekočega leta sprejme minister, pristojen za delo.
(5) Za uveljavljanje in dokazovanje upravičenosti do
nadomestila potnih stroškov se smiselno uporablja postopek iz 48. člena tega
pravilnika. 
(6) Glede rokov za uveljavljanje nadomestila potnih stroškov
se smiselno uporabljajo določbe 50. člena tega pravilnika.
53. člen
(dodatek za aktivnost)
(1) Dodatek za aktivnost je določen glede na vrsto in
trajanje vključitve v storitev za trg dela. 
(2) Dodatek iz prejšnjega odstavka pripada brezposelnim
osebam za vključitve v vse storitve za trg dela, ki se izvajajo kot skupinske
oblike. 
(3) Iskalcem zaposlitve, katerih zaposlitev je ogrožena,
pripada dodatek iz prvega odstavka tega člena za tiste storitve za trg dela, ki
se izvajajo kot skupinske oblike, v katere so vključeni več kot deset ur. 
(4) Brezposelne osebe in iskalci zaposlitve, katerih
zaposlitev je ogrožena, so upravičeni do dodatka za aktivnost v višini do 3,30
eurov na uro glede na dejansko prisotnost v storitvi. 
(5) Dodatek za aktivnost se izplača do zadnjega dne v mesecu
za pretekli mesec na podlagi liste prisotnosti na transakcijski račun
brezposelne osebe ali iskalca zaposlitve, katerega zaposlitev je ogrožena.
XIII. IZVAJANJE NADZORA NAD OSEBAMI, PRIJAVLJENIMI V
EVIDENCAH ZAVODA
54. člen
(naloge nadzornikov)
(1) Nadzornik preverja utemeljenost predlogov za uvedbo
nadzora, odloča o uvedbi nadzora ter o vsebini in obsegu nadzora. 
(2) V postopku nadzora nadzornik pridobi dokumentacijo,
zasliši udeležene in zainteresirane osebe, pridobi podatke drugih organov,
opravi oglede in poizvedovanja ter druga dejanja, potrebna za ugotovitev
dejanskega stanja.
55. člen
(službena izkaznica)
(1) Nadzornik izkazuje upravičenost do opravljanja nadzora s
službeno izkaznico (v nadaljnjem besedilu: izkaznica). 
(2) Izkaznico izda direktor zavoda. Izkaznica ima veljavnost
pet let in se podaljša na podlagi preverjanja znanja, ki ga predpiše direktor
zavoda. Izkaznica ni prenosljiva. 
(3) Veljavnost izkaznice preneha z dnem: 
-       
prenehanja delovnega razmerja imetnika izkaznice pri zavodu, 
-       
sklenitve pogodbe o zaposlitvi imetnika izkaznice za drugo delovno mesto
ali premestitve imetnika izkaznice na drugo delovno mesto.
56. člen
(oblika in vsebina izkaznice)
(1) Izkaznica je izdelana iz posebne plastike, ki je bele
barve in na katero so vrisani zaščitni elementi. 
(2) Velikost izkaznice znaša 85 mm x 55 mm. 
(3) Na sprednji strani izkaznice so v levem zgornjem kotu
natisnjen logo – znak zavoda ter navedba »Zavod Republike Slovenije za
zaposlovanje«. V sredini izkaznice je besedilo: »SLUŽBENA IZKAZNICA«, pod tem
besedilom pa besedilo: »Na podlagi 157. člena Zakona o urejanju trga dela
(Uradni list RS, št. 80/10) ima imetnik te izkaznice pravico in dolžnost
opravljati nadzor nad osebami, prijavljenimi v evidencah Zavoda Republike Slovenije
za zaposlovanje na območju Republike Slovenije«. 
(4) Na hrbtni strani izkaznice je na levi strani prostor za
fotografijo imetnika izkaznice. Ob fotografiji so vpisani naslednji podatki: 
-       
ime in priimek, 
-       
datum rojstva, 
-       
datum izdaje izkaznice, 
-       
datum veljavnosti izkaznice in 
-       
podpis direktorja zavoda.
57. člen
(podlaga za nadzor)
Nadzor se uvede po uradni dolžnosti ali po lastni presoji
zavoda na podlagi pobude: 
-       
ministrstva, pristojnega za delo, 
-       
sveta zavoda, 
-       
direktorja zavoda, 
-       
druge službe zavoda, 
-       
pisne ali ustne prijave zainteresirane pravne ali fizične osebe ter 
-       
na podlagi utemeljene anonimne prijave.
58. člen
(uvedba nadzora)
(1) Služba za nadzor na podlagi pobude iz prejšnjega člena v
največ osmih dneh ugotovi, ali so podani utemeljeni razlogi za uvedbo nadzora. 
(2) Nadzornik je dolžan uvesti nadzor v osmih delovnih dneh
od ugotovitve utemeljenosti pobude iz prejšnjega člena. 
(3) Če razlogi za uvedbo nadzora niso utemeljeni, je
nadzornik dolžan narediti uradni zaznamek ter o tem obvestiti vodjo službe za
nadzor.
59. člen
(aktivnosti izvajanja in vsebina nadzora)
(1) Nadzornik opravi neposreden nadzor na kraju samem ter
sestavi zapisnik o nadzoru. 
(2) Nadzornik lahko opravi tudi druga dejanja v postopku, ki
so potrebna za ugotovitev dejanskega stanja. 
(3) Nadzornik sestavi in izda ustrezno odločbo v roku 30 dni
od uvedbe nadzora.
60. člen
(nezdružljivost)
(1) Nadzornik ne sme opravljati nadzora pri osebi: 
-       
s katero je v krvnem sorodstvu v ravni vrsti do kateregakoli kolena, v
stranski vrsti do vštetega drugega kolena, ne glede na to ali je zakonska zveza
prenehala, 
-       
s katero je v skrbniškem odnosu ali v odnosu posvojenec ali posvojitelj,
-       
kjer je lastnik ali solastnik ali delničar ali družbenik gospodarske
družbe. 
(2) Nadzornik mora v primerih iz prejšnjega odstavka
predlagati vodji službe svojo izločitev iz postopka, v katerem sodeluje, prav
tako je dolžan predlagati izločitev v vseh primerih, ki bi vzbujali dvom o
nepristranskosti nadzornika.

Pravilnik o prijavi in odjavi iz evidenc, zaposlitvenem
načrtu, pravicah in obveznostih pri iskanju zaposlitve ter nadzoru nad osebami,
prijavljenimi v evidencah (Uradni list RS, št. 106/10) vsebuje naslednjo prehodno in
končno določbo:
»XIV. PREHODNA DOLOČBA
61. člen
(uskladitev evidenc)
(1) Vse osebe, ki so bile na dan začetka uporabe zakona
vpisane v evidenci oseb, vključenih v programe APZ, zavod vodi v tej evidenci
do zaključka pogodbe o vključitvi v program APZ. 
(2) Osebe, ki so bile na dan začetka uporabe zakona, vpisane
v evidenco oseb, prijavljenih pri zavodu na podlagi drugih zakonov v skladu z
68.b členom Zakona o zaposlovanju in zavarovanju za primer brezposelnosti
(Uradni list RS, št. 107/06 – uradno prečiščeno besedilo, 114/06 – ZUTPG, 59/07
– Zštip in 51/10 – odl. US), zavod razvrsti v evidence po tem zakonu.
XV. KONČNA DOLOČBA
62. člen
(uveljavitev pravilnika)
Ta pravilnik začne veljati 1. januarja 2011.«.

Pravilnik o spremembah in dopolnitvah
Pravilnika o prijavi in odjavi iz evidenc, zaposlitvenem načrtu, pravicah in
obveznostih pri iskanju zaposlitve ter nadzoru nad osebami, prijavljenimi v
evidencah (Uradni list RS, št. 10/14) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
Postopki v zvezi s prenehanjem vodenja osebe v evidenci
brezposelnih oseb, ki so se začeli do uveljavitve tega pravilnika, se dokončajo
po določbah Pravilnika o prijavi in odjavi iz evidenc, zaposlitvenem načrtu,
pravicah in obveznostih pri iskanju zaposlitve ter nadzoru nad osebami,
prijavljenimi v evidencah (Uradni list RS, št. 106/10).
12. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o prijavi in odjavi iz evidenc, zaposlitvenem načrtu, pravicah in
obveznostih pri iskanju zaposlitve ter nadzoru nad osebami, prijavljenimi v
evidencah (Uradni list RS, št. 98/15) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
Ne glede na spremenjeni 18. člen tega pravilnika se lahko v
evidenco brezposelnih oseb ali v evidenco iskalcev zaposlitve prijavi tudi
tujec z veljavnim osebnim delovnim dovoljenjem, izdanim na podlagi Zakona o
zaposlovanju in delu tujcev (Uradni list RS, št. 26/11, 21/13 – ZUTD-A, 100/13
– ZUTD-C in 47/15 – ZZSDT), do poteka veljavnosti osebnega delovnega
dovoljenja.
12. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o prijavi in odjavi iz evidenc, zaposlitvenem načrtu, pravicah in
obveznostih pri iskanju zaposlitve ter nadzoru nad osebami, prijavljenimi v
evidencah (Uradni list RS, št. 82/18) vsebuje naslednjo končno določbo:
»KONČNA DOLOČBA
17. člen
Ta pravilnik začne veljati 1. februarja 2019.«.

Pravilnik
o spremembah Pravilnika o prijavi in odjavi iz evidenc, zaposlitvenem načrtu,
pravicah in obveznostih pri iskanju zaposlitve ter nadzoru nad osebami,
prijavljenimi v evidencah (Uradni list RS, št. 90/21)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o prijavi in odjavi iz evidenc, zaposlitvenem
načrtu, pravicah in obveznostih pri iskanju zaposlitve ter nadzoru nad osebami,
prijavljenimi v evidencah (Uradni list RS, št. 38/22)
vsebuje naslednjo končno določbo:
»KONČNA DOLOČBA
12. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.