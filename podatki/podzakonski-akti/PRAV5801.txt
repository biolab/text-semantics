1. člen
(1) S tem pravilnikom se prevzema ureditev iz Direktive Sveta
91/670/EGS z dne 16. decembra 1991 o vzajemnem priznavanju licenc osebja za
opravljanje funkcij v civilnem letalstvu (UL L 373, 31. 12. 1991, str. 21). 
(2) Določbe tega pravilnika se uporabljajo v postopkih
vzajemnega priznavanja licenc, ki jih izdajajo države članice Evropske unije (v
nadaljnjem besedilu: država članica) letalskemu osebju v civilnem letalstvu iz
tega pravilnika.
2. člen
(1) V tem pravilniku: 
-       
»licenca« (licence) pomeni veljavni dokument, ki ga izda država
članica, s katerim pooblasti njenega imetnika, da na krovu civilnega
zrakoplova, registriranega v registru zrakoplovov Republike Slovenije, opravlja
funkcije kot član letalskega osebja. Ta definicija vključuje tudi ratinge,
povezane s tem dokumentom; 
-       
»letalsko osebje« (cockpit personnel) pomeni osebje, ki ima
licenco in je zadolženo za opravljanje nalog, ki so pomembne za operacijo
zrakoplova med letenjem. Ta definicija velja za pilote, letalske navigatorje in
letalske inženirje. 
(2) Ostali izrazi in kratice, uporabljeni v tem pravilniku,
imajo enak pomen, kot ga določa Zakon o letalstvu (Uradni list RS, št. 18/01 in
114/02; v nadaljnjem besedilu: zakon) oziroma Pravilnik o licenciranju
letalskega osebja – pilotov letal (Uradni list RS, št. 57/02).
3. člen
(1) Uprava Republike Slovenije za civilno letalstvo (v
nadaljnjem besedilu: uprava) brez neupravičene zamude ali dodatnih preskusov
prizna vsako licenco, ki jo izda druga država članica, skupaj s privilegiji in
potrdili, ki se nanašajo nanjo. 
(2) Določba prejšnjega odstavka se uporablja, kadar licenca,
ki jo izda druga država članica in se predloži upravi v priznanje, temelji na
enakovrednih zahtevah. Pri tem se v zvezi s prejšnjim odstavkom šteje, da
predpogoji za izdajo licence, ki jo je izdala država, ki je hkrati država
članica in članica JAA, odgovarjajo zahtevam predpisov iz petega in šestega
odstavka 43. člena v zvezi s 55. členom zakona, kolikor se nanašajo na
licenciranje letalskega osebja iz tega pravilnika. 
(3) Vsak imetnik licence zasebnega (športnega) pilota, ki jo
izda država članica, ima v Republiki Sloveniji dovoljenje za pilotiranje
zrakoplova, ki je registriran v drugi državi članici. To priznanje je omejeno
na izvajanje privilegijev imetnika licence zasebnega (športnega) pilota in na s
tem povezane ratinge za zrakoplov, ki veljajo za letenje po pravilih vizualnega
letenja (VFR) samo podnevi v zrakoplovu, ki je certificiran za letenje z enim
pilotom.
4. člen
(1 Ne glede na določbe prvega in drugega odstavka prejšnjega
člena lahko uprava v treh tednih po prejemu prošnje zaprosi Komisijo za mnenje
o enakovrednosti licence, ki ji je bila predložena v priznanje. 
(2) Če uprava ne zaprosi Komisije za mnenje, mora prosilcu
odgovoriti v roku treh mesecev. 
(3) Roki iz prvega in drugega odstavka tega člena začnejo
teči potem, ko so na voljo vsi potrebni podatki. 
(4) Če potem, ko uprava preuči licenco, ki ji je bila predložena
v priznanje, še obstajajo upravičeni dvomi o enakovrednosti zadevne licence,
lahko ne glede na določbi prvega in drugega odstavka prejšnjega člena oceni, da
so potrebne dodatne zahteve in/ali dodatni preskusi, ki omogočajo priznanje
licence. O tem pisno obvesti imetnika licence, državo članico, ki je licenco
izdala, in Komisijo. Uprava da imetniku licence čimprej možnost, da opravi
dodatni preskus, vendar v vsakem primeru brez diskriminacije na podlagi
državljanstva. 
(5) Če prosilec izpolni dodatne zahteve in/ali opravi
zahtevani(e) preskus(e), kot je določeno v prejšnjem odstavku, uprava nemudoma
prizna zadevno licenco.
5. člen
(1) Ne glede na določbe tega pravilnika v zvezi z licencami
pilotov in ne glede na določbe iz 3. in 4. člena, uprava prizna vsako licenco,
izdano v skladu z zahtevami iz Priloge št. 1 k Čikaški konvenciji, če imetnik
izpolnjuje posebne zahteve glede validacije (izjave veljavnosti), ki so
določeni v prilogi tega pravilnika, ki je njegov sestavni del. 
(2) V primeru, ko imetnik izpolnjuje posebne zahteve glede
validacije (izjave veljavnosti), določene v prilogi tega pravilnika, se v zvezi
s prejšnjim odstavkom šteje, da je hkrati izpolnjen tudi pogoj iz prvega
odstavka 55. člena zakona.
6. člen
Državljani drugih držav so glede dostopa do usposabljanj v
javnih in zasebnih letalskih šolah in glede izpitov za pridobitev licence, ki
se izda letalskemu osebju iz tega pravilnika, izenačeni z državljani Republike
Slovenije.
7. člen
Če uprava iz razlogov enakovrednosti izda licenco na podlagi
licence, ki jo izda tretja država skupaj s privilegiji in potrdili, ki se nanjo
nanašajo, se to v licenci navede. Pri tem se upošteva, da drugim državam
članicam ni treba priznati takih licenc.
8. člen
(1) Uprava sodeluje z drugimi državami članicami pri
izvajanju postopkov vzajemnega priznavanja licenc letalskega osebja in si po
potrebi izmenjuje podatke o licencah, ki jih je priznala na podlagi
enakovrednosti. 
(2) Za zaupne podatke, ki so pridobljeni v zvezi z izvajanjem
postopkov vzajemnega priznavanja licenc letalskega osebja, velja poklicna
molčečnost. Uprava mora take zaupne podatke hraniti v skladu s predpisi, ki
urejajo varovanje osebnih podatkov.
9. člen
Ta pravilnik začne veljati 1. maja 2004.
Št. 2630-5/2002/18
Ljubljana, dne 8. aprila 2004.
EVA 2004-2411-0027
Jakob Presečnik l. r. 
Minister 
za promet

Priloga:
Poseben postopek validacije