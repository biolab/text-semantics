I. SPLOŠNI DOLOČBI
1. člen
(vsebina)
S to uredbo se za izvajanje Uredbe (EU) št.
211/2011 Evropskega parlamenta in Sveta z dne 16. februarja 2011 o
državljanski pobudi (UL L št. 65 z dne 11. 3. 2011, str. 1; v
nadaljnjem besedilu: Uredba 211/2011/EU) in Izvedbene uredbe Komisije (EU) št.
1179/2011 z dne 17. novembra 2011 o tehničnih specifikacijah za sisteme
spletnega zbiranja v skladu z Uredbo (EU) št. 211/2011 Evropskega parlamenta in
Sveta o državljanski pobudi (UL L št. 301 z dne 18. 11. 2011, str. 3;
v nadaljnjem besedilu: Uredba 1179/2011/EU) določajo pristojni organi, postopek
certificiranja sistema spletnega zbiranja, postopek preverjanja in potrjevanja
izjav o podpori ter kazenska določba.
2. člen
(pomen izrazov)
Izrazi, uporabljeni v tej uredbi, imajo
enak pomen kot izrazi, uporabljeni v Uredbi 211/2011/EU.
II. PRISTOJNI ORGANI
3. člen
(pristojni organi)
(1) Organ,
pristojen za izvajanje te uredbe, Uredbe 211/2011/EU in Uredbe 1179/2011/EU, je ministrstvo, pristojno za notranje zadeve, razen kadar so po
določbah te uredbe pristojne
upravne enote.
(2) Organ, pristojen za vodenje
postopka in odločanje o prekršku iz te uredbe, je Inšpektorat Republike
Slovenije za notranje zadeve.
(3) Za prekrške v primeru kršitve
Uredbe 211/2011/EU s področja varstva osebnih podatkov je pristojen
Informacijski pooblaščenec.
III. POSTOPEK CERTIFICIRANJA SISTEMA SPLETNEGA ZBIRANJA
4. člen
(vloga)
Vlogo za izdajo potrdila iz tretjega
odstavka 6. člena Uredbe 211/2011/EU organizatorji vložijo na obrazcu, ki je
kot Priloga 1 sestavni del te uredbe.
5. člen
(potrdilo o skladnosti)
(1) Organizatorjem izda v roku, ki ga
določa Uredba 211/2011/EU, potrdilo iz prejšnjega člena ministrstvo, pristojno
za notranje zadeve.
(2) Potrdilo iz prejšnjega odstavka se
izda brezplačno.
(3) Če predloženi sistem spletnega
zbiranja ne izpolnjuje vseh varnostnih in tehničnih zahtev v skladu z Uredbo
211/2011/EU in Uredbo 1179/2011/EU, ministrstvo, pristojno za notranje
zadeve, v roku iz prvega odstavka tega člena vlogo
organizatorjev zavrne.
(4) Za presojo skladnosti sistema
spletnega zbiranja z določbami Uredbe 211/2011/EU in Uredbe 1179/2011/EU
ministrstvo, pristojno za notranje zadeve, lahko
pooblasti neodvisno institucijo, ki izvaja revizije informacijskih sistemov in
ima v ta namen ustrezno usposobljene vodilne presojevalce po mednarodno
priznanih standardih na področju varovanja informacij ali preizkušene revizorje
informacijskih sistemov (vsaj pridobljen certifikat CISA), ki imajo vsaj dve
referenci s tega področja. Po opravljeni presoji mora institucija podati
revizijsko poročilo o skladnosti sistema spletnega zbiranja z varnostnimi in
tehničnimi zahtevami, iz katerega je razvidno nedvoumno mnenje, ali je sistem
skladen z varnostnimi in tehničnimi zahtevami ali ni.
IV. POSTOPEK PREVERJANJA IN POTRJEVANJA IZJAV O PODPORI
6. člen
(upravičeni podpisniki)
(1) Pravico podpreti državljansko pobudo
ima državljan Republike
Slovenije, ki je dovolj star, da lahko voli na volitvah v Evropski parlament.
(2) Pravico podpreti državljansko pobudo
ima tudi državljan druge
države članice Evropske unije (v nadaljnjem besedilu: državljan Unije), ki je dovolj star, da lahko voli na volitvah v Evropski parlament, in ima veljavno
potrdilo o prijavi prebivanja in prijavljeno začasno prebivališče v Republiki Sloveniji ali ki ima veljavno dovoljenje za stalno
prebivanje in prijavljeno stalno
prebivališče v Republiki Sloveniji.
7. člen
(preverjanje
obstoja potrdila ali dovoljenja)
Obstoj veljavnega potrdila o prijavi
prebivanja in prijavljenega začasnega
prebivališča v Republiki Sloveniji ali veljavnega dovoljenja za stalno prebivanje in prijavljenega stalnega
prebivališča državljana Unije
preveri upravna enota ali ministrstvo, pristojno za notranje zadeve, v registru stalnega prebivalstva ali v registru tujcev.
8. člen
(organi, pristojni za preverjanje
predloženih izjav o podpori)
(1) Organi, pristojni za preverjanje
predloženih izjav o podpori, so upravne enote in ministrstvo, pristojno za
notranje zadeve.
(2) Organizatorji posredujejo v
preverjanje izjave o podpori, ki so zbrane v papirnati obliki, in izjave o
podpori, ki so bile elektronsko podpisane z uporabo naprednega elektronskega
podpisa, upravni enoti, na območju katere so bile izjave o podpori zbrane.
(3) Organizatorji posredujejo v
preverjanje izjave o podpori, ki so bile zbrane s sistemom spletnega zbiranja,
ministrstvu, pristojnemu za notranje zadeve.
9. člen
(način preverjanja predloženih izjav o
podpori)
(1) Ministrstvo, pristojno za notranje
zadeve, evidentira v evidenci volilne pravice šifro in naziv državljanske
pobude.
(2) Upravne enote ali ministrstvo,
pristojno za notranje zadeve, preverijo pravilnost zapisa podatkov podpisnikov
iz predloženih obrazcev izjav o podpori ter posamezno predloženo izjavo o
podpori evidentirajo kot veljavno ali neveljavno.
(3) Organizatorjem izda potrdilo o
veljavnih izjavah o podpori ministrstvo, pristojno za notranje zadeve.
(4) Upravne enote ali ministrstvo,
pristojno za notranje zadeve, vrnejo preverjene izjave o podpori organizatorjem
ter v roku, ki ga določa Uredba 211/2011/EU, uničijo njihove dvojnike.
Ministrstvo, pristojno za notranje zadeve, v roku, ki ga določa Uredba
211/2011/EU, izbriše tudi evidentirane veljavne in neveljavne podpore v
evidenci volilne pravice.
V. KAZENSKA DOLOČBA
10. člen
(prekršek glede izjav o podpori)
(1) Z globo od 200 do 800 eurov se
kaznuje za prekršek vsaka posamezna fizična oseba organizatorjev, če
organizatorji predložijo pristojnim organom ponarejene ali spremenjene izjave o
podpori v papirnati obliki, izjave, ki so bile elektronsko podpisane z uporabo
naprednega elektronskega podpisa, in izjave, ki so bile zbrane s sistemom
spletnega zbiranja (prvi odstavek 8. člena Uredbe 211/2011/EU).
(2) Ne glede na določbo prejšnjega
odstavka se z globo 800 eurov kaznujeta predstavnik organizatorjev in njegov
namestnik, ki storita prekršek iz prejšnjega odstavka.

Priloga
1: Obrazec vloge za izdajo potrdila o skladnosti sistema spletnega zbiranja z
uredbo (EU) št. 211/2011 Evropskega parlamenta in Sveta z dne 16. februarja
2011 o državljanski pobudi

Uredba o izvajanju Uredbe (EU) o državljanski
pobudi (Uradni list RS, št. 42/12)
vsebuje naslednjo končno določbo:
»VI. KONČNA DOLOČBA
11. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o izvajanju Uredbe
(EU) o državljanski pobudi (Uradni list RS, št. 17/14) vsebuje naslednjo končno določbo:
»6. člen
Ta uredba začne veljati naslednji dan po
objavi v Uradnem listu
Republike Slovenije.«.