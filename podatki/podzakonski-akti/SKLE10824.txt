1. SPLOŠNE DOLOČBE
1. člen
(vsebina sklepa)
Ta sklep predpisuje uporabo notranjih modelov, ki jih v
členih od 222 do 247 in 343 do 350 ureja Delegirana uredba Komisije (EU)
2015/35 z dne 10. oktobra 2014 o dopolnitvi Direktive 2009/138/ES
Evropskega parlamenta in Sveta o začetku opravljanja in opravljanju dejavnosti
zavarovanja in pozavarovanja (Solventnost II) (UL L št. 12 z dne
17. januarja 2015; v nadaljnjem besedilu: Delegirana uredba).
2. člen
(splošna določba)
Pojem zavarovalnica se v tem sklepu uporablja za
zavarovalnice in pozavarovalnice iz prvega oziroma drugega odstavka
8. člena Zakona o zavarovalništvu (Uradni list RS, št. 93/15; v
nadaljnjem besedilu: ZZavar-1).
2. VLOGA
3. člen
(postopek pred začetkom uporabe)
(1) Agencija za zavarovalni nadzor pred začetkom
postopka o izdaji dovoljenja za uporabo notranjega modela za izračun
zahtevanega solventnostnega kapitala iz tretjega odstavka 218. člena
ZZavar-1 izvede postopek po uradni dolžnosti v skladu z drugim odstavkom
218. člena ZZavar-1, s katerim odloči, ali so sistem za upravljanje, merjenje,
spremljanje, obvladovanje in poročanje o tveganjih zavarovalnice ustrezni za
začetek postopka o izdaji dovoljenja za uporabo notranjega modela.
(2) Zavarovalnica, ki namerava uporabljati popolni ali
delni notranji model, obvesti Agencijo za zavarovalni nadzor, da je začela s
postopkom razvoja notranjega modela. Agencija za zavarovalni nadzor v obdobju
od obvestila do vložitve vloge izvede postopek po uradni dolžnosti iz
prejšnjega odstavka.
4. člen
(informacije, predložene v vlogi za uporabo notranjih modelov
skupine)
(1) Vlagatelj vloge za uporabo notranjega modela skupine
iz 2. točke prvega odstavka 367. člena ZZavar-1 za vsako povezano
podjetje, ki predloži vlogo za uporabo notranjega modela skupine za izračun
svojega zahtevanega solventnostnega kapitala, vključi informacije iz
2. člena Izvedbene uredbe Komisije (EU) 2015/460 z dne 19. marca 2015
o določitvi izvedbenih tehničnih standardov v zvezi s postopkom za odobritev
notranjega modela v skladu z Direktivo 2009/138/ES Evropskega parlamenta in
Sveta (UL L št. 76 z dne 20. marca 2015; v nadaljnjem besedilu:
Izvedbena uredba), ki so značilne za vsako posamezno podjetje, razen če so te
informacije že vključene v dokumente, ki jih je predložilo udeleženo podjetje.
(2) Vlagatelj iz prejšnjega odstavka za vsako povezano
podjetje, vključeno v vlogo za uporabo notranjega modela skupine, pojasni, v
kakšnem obsegu razvoj, uporabo ali validacijo sestavnih delov notranjega modela
skupine, ki so potrebni za izračun zahtevanega solventnostnega kapitala
povezanega podjetja, izvaja drugo povezano podjetje v skupini.
5. člen
(namen razširitve področja uporabe vloge za uporabo
notranjih modelov skupine)
(1) V vlogi za uporabo notranjega modela skupine
vlagatelj opiše skupino kot del utemeljitve področja uporabe notranjega modela
iz petega odstavka 343. člena oziroma šestega odstavka 347. člena
Delegirane uredbe, ali kako namerava skupina v prihodnosti razširiti področje
uporabe notranjega modela, da se za namen izračuna zahtevanega solventnostnega
kapitala skupine vključi katero koli povezano podjetje, ki spada v okvir
nadzora skupine, vendar v sedanji vlogi še ni vključeno v področje uporabe
notranjega modela za izračun zahtevanega solventnostnega kapitala skupine.
(2) Vlagatelj v primeru vloge za dovoljenje za izračun konsolidiranega
zahtevanega solventnostnega kapitala skupine in zahtevanega solventnostnega
kapitala zavarovalnice v skupini na podlagi notranjega modela, ki ga predložijo
zavarovalnica in njena povezana podjetja, ali ga skupaj vložijo povezana
podjetja zavarovalnega holdinga, kot del utemeljitve področja uporabe
notranjega modela opiše tudi, ali oziroma kako namerava v prihodnosti razširiti
področje uporabe notranjega modela na povezana podjetja, ki v vlogi niso
vključena v izračun zahtevanega solventnostnega kapitala z notranjim modelom
skupine.
6. člen
(tehnične specifikacije v primeru vloge za uporabo notranjih
modelov skupine)
V vlogi za uporabo notranjega modela skupine iz 2. točke
prvega odstavka 367. člena ZZavar-1 vlagatelj izrecno navede, koliko se
lahko tehnične specifikacije notranjega modela skupine razlikujejo pri uporabi
notranjega modela za izračun zahtevanega solventnostnega kapitala skupine in
izračun zahtevanega solventnostnega kapitala povezanih podjetij, vključno z:
-       
obravnavo transakcij znotraj skupine za izračun zahtevanega
solventnostnega kapitala povezanih podjetij in po potrebi zahtevanega
solventnostnega kapitala skupine;
-       
seznamom parametrov znotraj notranjega modela, ki so lahko določeni
različno za različne izračune, izvedene z notranjim modelom skupine, za namene
izračuna zahtevanega solventnostnega kapitala skupine in izračuna posamičnega
zahtevanega solventnostnega kapitala; in
-       
opisom tveganj, značilnih za skupino, ki so relevantna le pri izračunu
zahtevanega solventnostnega kapitala skupine.
3. SPREMEMBE MODELA
7. člen
(politika spreminjanja notranjega modela)
(1) Zavarovalnica v politiki spreminjanja notranjega
modela iz 220. člena ZZavar-1 zagotovi, da ta vključuje vse pomembne vire
sprememb, ki bi lahko vplivale na njen zahtevani solventnostni kapital, in
spremembe:
-       
sistema upravljanja zavarovalnice;
-       
skladnosti zavarovalnice z zahtevami za uporabo notranjega modela;
-       
ustreznosti tehničnih specifikacij notranjega modela in
-       
profila tveganj zavarovalnice.
(2) Zavarovalnica zagotovi, da politika spreminjanja
notranjega modela določa:
-       
kdaj se sprememba notranjega modela šteje za večjo ali manjšo in kdaj se
kombinacija manjših sprememb šteje za večjo spremembo;
-       
zahteve v zvezi z upravljanjem glede sprememb notranjega modela,
vključno z notranjo odobritvijo, notranjo komunikacijo, dokumentacijo in
potrjevanjem sprememb.
(3) Zavarovalnica ne šteje vključitve novih elementov,
kot je vključitev dodatnih tveganj ali poslovnih enot, za del sprememb
notranjega modela v skladu s politiko spreminjanja notranjega modela.
Vključitev novih elementov v notranji model je predmet odobritve Agencije za
zavarovalni nadzor iz tretjega odstavka 220. člena ZZavar-1 po postopku iz
7. člena Izvedbene uredbe.
(4) Zavarovalnica upošteva posodobitev parametrov notranjega
modela kot potencialen vir sprememb notranjega modela.
8. člen
(opredelitev večje spremembe)
Čeprav je lahko količinski učinek spremembe modela na
zahtevani solventnostni kapital ali njegov posamezen sestavni del eden od
kazalnikov, ki jih namerava uporabiti pri opredelitvi večjih sprememb,
zavarovalnica razvije in uporablja vrsto drugih ključnih kakovostnih in
količinskih kazalnikov za opredelitev večje spremembe.
9. člen
(poročanje o manjših in večjih spremembah kot kombinaciji
manjših sprememb)
(1) Zavarovalnica vsako četrtletje ali pogosteje, če je
to primerno, poroča Agenciji za zavarovalni nadzor o manjših spremembah
notranjega modela. Manjše spremembe notranjega modela zavarovalnica sporoči v
strnjenem poročilu, v katerem opiše kakovostne in količinske vplive sprememb
ter približne kumulativne kakovostne in količinske učinke sprememb na odobreni
notranji model.
(2) Zavarovalnica uporablja najnovejši odobreni notranji
model kot referenco za oceno, ali se kombinacija manjših sprememb šteje za večjo
spremembo, razen, če Agencija za zavarovalni nadzor določi drugače.
10. člen
(politika spreminjanja notranjega modela skupine)
(1) V primeru notranjega modela skupine iz 2. točke
prvega odstavka 367. člena ZZavar-1 udeleženo podjetje in povezana podjetja,
ki predložijo vlogo za uporabo notranjega modela skupine za izračun svojega
posamičnega zahtevanega solventnostnega kapitala, oblikujejo skupno politiko
spreminjanja notranjega modela.
(2) Udeleženo podjetje in povezana podjetja, ki
predložijo vlogo za uporabo notranjega modela skupine za izračun svojega
posamičnega zahtevanega solventnostnega kapitala, zagotovijo, da vloga za
uporabo notranjega modela skupine za izračun njihovega posamičnega zahtevanega
solventnostnega kapitala vključuje politiko spreminjanja notranjega modela, ki
vključuje specifikacijo večjih in manjših sprememb za skupino in za vsako
povezano podjetje, vključeno v vlogo za uporabo notranjega modela skupine za
izračun njihovega posamičnega zahtevanega solventnostnega kapitala.
(3) Udeleženo podjetje in povezana podjetja, ki
predložijo vlogo za uporabo notranjega modela skupine za izračun svojega
posamičnega zahtevanega solventnostnega kapitala, zagotovijo, da je vsaka
sprememba, ki je večja na ravni povezanega podjetja, vključenega v vlogo,
razvrščena kot večja sprememba v okviru politike spreminjanja notranjega
modela.
11. člen
(razširitev uporabe in področja uporabe notranjih modelov
skupine)
Naslednje razširitve notranjega modela skupine predloži
vlagatelj nadzorniku skupine po enakem postopku, kot velja za večje spremembe
notranjega modela iz 7. člena Izvedbene uredbe:
-       
razširitev za izračun zahtevanega solventnostnega kapitala povezanega
podjetja, ki je trenutno vključeno v področje uporabe notranjega modela skupine
za izračun zahtevanega solventnostnega kapitala skupine, vendar trenutno ne
uporablja notranjega modela skupine za izračun svojega zahtevanega
solventnostnega kapitala;
-       
razširitev za vključitev novih elementov na ravni skupine in
-       
razširitev za vključitev novih elementov na ravni povezanega podjetja,
ki trenutno uporablja notranji model skupine za izračun svojega zahtevanega
solventnostnega kapitala, vključno z razširitvijo, povezano z elementi, ki se
že uporabljajo na ravni skupine ali drugih povezanih podjetij.
4. TEST UPORABNOSTI
12. člen
(spodbude za izboljšanje kakovosti notranjega modela)
Zavarovalnica zagotovi, da se notranji model v njenem sistemu
obvladovanja tveganj in postopkih odločanja uporablja tako, da se spodbuja
izboljšanje kakovosti notranjega modela.
13. člen
(test uporabnosti in spremembe notranjega modela)
(1) V procesu izboljšanja kakovosti notranjega modela,
kadar večjo spremembo interno odobri upravni, upravljalni ali nadzorni organ,
je zavarovalnica sposobna dokazati skladnost z zahtevami iz 225. člena
ZZavar-1 in testa uporabnosti iz 223. do 227. člena Delegirane uredbe ob
upoštevanju:
-       
različnih sestavnih delov testa uporabnosti in
-       
različnih uporab sistema upravljanja.
(2) Zavarovalnica spremlja in je sposobna dokazati, da
je zakasnitev med ugotovitvijo, da je potrebna sprememba notranjega modela in
dejansko izvedbo spremembe, primerna. V primeru vloge za večjo spremembo med
izvajanjem postopka odobritve zavarovalnica zagotovi, da je uporaba notranjega
modela v njenem postopku odločanja ustrezna.
14. člen
(razumevanje notranjega modela)
(1) Zavarovalnica uporabi različne pristope, da
zagotovi, da upravni, upravljalni ali nadzorni organ in druge osebe, ki
dejansko vodijo zavarovalnico, pri sprejemanju odločitev razumejo notranji
model v skladu z 225. členom Delegirane uredbe.
(2) Agencija za zavarovalni nadzor lahko za oceno
razumevanja notranjega modela opravi razgovore z osebami iz upravnega,
upravljalnega ali nadzornega organa in osebami, ki dejansko vodijo
zavarovalnico.
(3) Agencija za zavarovalni nadzor lahko opravi pregled
dokumentacije o zapisnikih sej upravnih, upravljalnih ali nadzornih organov
zavarovalnice in drugih oseb, ki dejansko vodijo podjetje, za oceno, kako je
zavarovalnica pripravljena na izpolnitev zahtev iz 225. člena ZZavar-1 in
testa uporabnosti iz 223. do 227. člena Delegirane uredbe.
15. člen
(podpora odločanju)
(1) Zavarovalnica zagotovi in je sposobna dokazati, da
se notranji model uporablja pri odločanju v skladu z 225. členom ZZavar-1
in 226. členom Delegirane uredbe.
(2) Zavarovalnica pri izračunu teoretičnega zahtevanega
solventnostnega kapitala za omejeni sklad upošteva 81. člen Delegirane
uredbe in v skladu z 223. členom Delegirane uredbe pojasni, kako
zagotavlja usklajenost teh rezultatov.
16. člen
(posebnosti testa uporabnosti za notranje modele skupine)
(1) Udeleženo podjetje in povezana podjetja, ki
predložijo vlogo za uporabo notranjega modela skupine v skladu
z 2. točko prvega odstavka 367. člena ZZavar-1 za izračun
njihovega posamičnega zahtevanega solventnostnega kapitala, sodelujejo in
zagotovijo, da je notranji model oblikovan skladno z njihovo dejavnostjo, za
kar predložijo dokaze, da upravljanje notranjega modela zagotavlja, da:
-       
se njihov posamični zahtevani solventnostni kapital izračuna vsaj tako
pogosto, kot to zahteva 204. člen ZZavar-1, in kadar je to potrebno v
postopku odločanja;
-       
lahko predlagajo spremembe notranjega modela skupine, zlasti za sestavne
dele, ki so zanje pomembni, ali po spremembi njihovega profila tveganj in ob
upoštevanju okolja, v katerem delujejo;
-       
povezana podjetja ustrezno razumejo tiste dele notranjega modela, ki
vključujejo tveganja njihovega podjetja.
(2) Zavarovalnice, ki predložijo vlogo za uporabo
notranjega modela skupine za izračun svojega zahtevanega solventnostnega
kapitala, zagotovijo, da je notranji model v skladu z njihovo dejavnostjo in
njihovim sistemom obvladovanja tveganj, vključno z zagotavljanjem rezultatov na
ravni skupine in na ravni povezanih podjetij, ki so dovolj podrobni, da
zagotavljajo notranjemu modelu skupine dovolj pomembno vlogo v postopkih
odločanja.
5. DOLOČITEV PREDPOSTAVK IN STROKOVNA OCENA
17. člen
(pomembnost pri določanju predpostavk)
Zavarovalnica določi predpostavke, oceni pomembnost vpliva
uporabe predpostavk in strokovne ocene glede standardov kakovosti statističnih
podatkov iz 226. člena ZZavar-1 oziroma iz 228. do 237. člena
Delegirane uredbe ob upoštevanju količinskih in kakovostnih kazalnikov ter
okoliščin izjemnih izgub. Zavarovalnica lahko le oceni upoštevane kazalnike.
18. člen
(določanje predpostavk)
(1) Zavarovalnica zagotovi, da se pri določitvi vseh
predpostavk in zlasti pri uporabi strokovne ocene uporablja potrjen in
dokumentiran postopek.
(2) Zavarovalnica zagotovi, da se predpostavke
pridobivajo in uporabljajo dosledno skozi čas in v celotni zavarovalnici ter da
ustrezajo njihovi predvideni uporabi.
(3) Zavarovalnica odobri predpostavke na vodstvenih
ravneh, ki ustrezajo pomembnosti teh predpostavk. Materialno pomembne
predpostavke v smislu 222. člena Delegirane uredbe potrdi upravni, upravljalni
ali nadzorni organ zavarovalnice.
19. člen
(komunikacija in negotovost pri določanju predpostavk)
(1) Zavarovalnica zagotovi, da se s postopki, povezanimi
s predpostavkami in zlasti z uporabo strokovne ocene pri izbiri teh
predpostavk, poskuša zmanjšati tveganje za nesporazum pri komunikaciji med
vsemi različnimi zadolžitvami, povezanimi s takimi predpostavkami.
(2) Zavarovalnica vzpostavi formalni in dokumentirani
postopek povratnih informacij med ponudniki in uporabniki pomembne strokovne
ocene ter pridobljenih predpostavk.
(3) Zavarovalnica razkrije negotovost predpostavk in z
njimi povezane razlike v končnih rezultatih.
20. člen
(dokumentacija določanja predpostavk)
(1) Zavarovalnica dokumentira postopek določanja
predpostavk, zlasti uporabo strokovne ocene v skladu z dokumentacijskimi
standardi iz 243. do 246. člena Delegirane uredbe tako, da je postopek
pregleden.
(2) Zavarovalnica v dokumentacijo vključi pridobljene
predpostavke in njihovo pomembnost, sodelujoče strokovnjake, predvideno uporabo
ter obdobje veljavnosti.
(3) Zavarovalnica v dokumentacijo vključi utemeljitev
mnenja, vključno s podlago uporabljenih informacij, ki je dovolj podrobna, da
zagotavlja preglednost predpostavk, postopka in meril za izbiro predpostavk
oziroma neupoštevanje drugih možnosti.
(4) Zavarovalnica zagotovi, da uporabniki pomembnih
predpostavk dobijo jasne in celovite pisne informacije o navedenih
predpostavkah.
21. člen
(preverjanje ustreznosti določanja predpostavk)
(1) Zavarovalnica zagotovi preverjanje ustreznosti
postopka za izbiro predpostavk in uporabo strokovne ocene v skladu s standardi
validacije iz 241. in 242. člena Delegirane uredbe.
(2) Zavarovalnica zagotovi dokumentiranje postopka,
orodij za preverjanje ustreznosti predpostavk in uporabe strokovne ocene.
(3) Zavarovalnica spremlja spremembe pomembnih
predpostavk zaradi novih informacij ter analizira in pojasni navedene spremembe
ter odstopanja uresničitve pomembnih predpostavk.
(4) Kadar je izvedljivo in ustrezno, zavarovalnica
uporablja orodja za preverjanje ustreznosti, kot je testiranje izjemnih
situacij ali testiranje občutljivosti.
(5) Zavarovalnica pregleda izbrane predpostavke opirajoč
se na neodvisna notranja ali zunanja strokovna mnenja.
(6) Zavarovalnica je sposobna zaznati pojav okoliščin, v
katerih bi se predpostavke štele za napačne.
6. METODOLOŠKA SKLADNOST
22. člen
(koraki preverjanja skladnosti)
(1) Zavarovalnica zagotavlja skladnost med metodami,
uporabljenimi za izračun napovedi v obliki verjetnostne porazdelitve, in
metodami, ki se uporabljajo pri vrednotenju sredstev in obveznosti, vrednotenih
v skladu s 174. členom ZZavar-1, kot to določa drugi odstavek
226. člena ZZavar-1 oziroma 228. do 237. člen Delegirane uredbe.
(2) Zavarovalnica preverja skladnost v naslednjih
korakih izračuna napovedi v obliki verjetnostne porazdelitve, če so ti pomembni
za del obravnavanega modela:
-       
skladnost prehoda od vrednotenja sredstev in obveznosti, vrednotenih v
skladu s 174. členom ZZavar-1, do notranjega modela za namen izračuna
zahtevanega solventnostnega kapitala;
-       
skladnost vrednotenja sredstev in obveznosti v notranjem modelu na datum
vrednotenja z vrednotenjem sredstev in obveznosti, vrednotenih v skladu s
174. členom ZZavar-1;
-       
skladnost projekcije dejavnikov tveganja in njihovega vpliva na
napovedane denarne vrednosti s predpostavkami za navedene dejavnike tveganja,
uporabljene za vrednotenje sredstev in obveznosti, vrednotenih v skladu s
174. členom ZZavar-1;
-       
skladnost ponovnega vrednotenja sredstev in obveznosti na koncu obdobja
z vrednotenjem sredstev in obveznosti, vrednotenih v skladu s 174. členom
ZZavar-1.
23. člen
(vidiki skladnosti)
Zavarovalnica pri oceni skladnosti upošteva vsaj naslednje
vidike:
-       
skladnost aktuarskih in statističnih tehnik, uporabljenih pri
vrednotenju sredstev in obveznosti, vrednotenih v skladu s 174. členom
ZZavar-1, ter izračuna napovedi v obliki verjetnostne porazdelitve;
-       
skladnost podatkov in parametrov, ki se uporabijo kot vhodni podatki za
zadevne izračune;
-       
skladnost predpostavk, na katerih temeljijo zadevni izračuni, zlasti
predpostavk o pogodbenih upravičenjih (pogodbenih možnostih oziroma opcijah) in
finančnih garancijah, vključenih v zavarovalne pogodbe, prihodnjih ukrepih
upravljanja in pričakovanih prihodnjih diskrecijskih upravičenjih.
24. člen
(presoja skladnosti)
(1) Zavarovalnica izvaja redno presojo skladnosti na
količinski podlagi, kadar koli je to mogoče in sorazmerno.
(2) Zavarovalnica pri presoji skladnosti:
-       
opredeli in dokumentira vse odklone med izračunom napovedi v obliki
verjetnostne porazdelitve ter vrednotenjem sredstev in obveznosti, vrednotenih
v skladu s 174. členom ZZavar-1;
-       
oceni vpliv odklonov posamično in v kombinaciji;
-       
utemelji, da odkloni ne povzročijo neskladnosti med izračunom napovedi v
obliki verjetnostne porazdelitve ter vrednotenjem sredstev in obveznosti,
vrednotenih v skladu s 174. členom ZZavar-1.
7. NAPOVED V OBLIKI VERJETNOSTNE PORAZDELITVE
25. člen
(poznavanje profila tveganj)
(1) Zavarovalnica za zagotovitev izčrpnosti niza
napovedanih dogodkov v obliki verjetnostne porazdelitve, na katerih temelji
notranji model, vzpostavi postopke za vzdrževanje zadostnega poznavanja svojega
trenutnega profila tveganj za izpolnjevanje zahtev iz četrtega odstavka
226. člena ZZavar-1 oziroma 233. člena Delegirane uredbe.
(2) Zavarovalnica vzdržuje poznavanje dejavnikov
tveganja in drugih dejavnikov, ki pojasnjujejo vedenje spremenljivk, na katerih
temelji napoved v obliki verjetnostne porazdelitve tako, da so lahko v napovedi
v obliki verjetnostne porazdelitve upoštevane vse ustrezne značilnosti njenega
profila tveganj.
26. člen
(napovedi v obliki verjetnostne porazdelitve)
(1) Zavarovalnica pri ocenjevanju ustreznosti,
veljavnosti in relevantnosti aktuarskih in statističnih tehnik iz
229. člena Delegirane uredbe, uporabljenih za izračun napovedi v obliki
verjetnostne porazdelitve, kot pomembno merilo upošteva zmožnost tehnik za
obdelavo znanja o profilu tveganj.
(2) Zavarovalnica izbere tehnike, s katerimi pripravi
napoved v obliki verjetnostne porazdelitve, ki upošteva vse ustrezne
značilnosti njenega profila tveganj iz točke (e) 229. člena Delegirane
uredbe in podpira odločanje iz 226. člena Delegirane uredbe.
(3) Zavarovalnica v skladu s točko (g) 229. člena
Delegirane uredbe in kot del te metodološke ocene upošteva zanesljivost
neugodnih kvantilov, ocenjenih na podlagi napovedi v obliki verjetnostne
porazdelitve.
27. člen
(ocena izčrpnosti niza dogodkov napovedi v obliki
verjetnostne porazdelitve)
Agencija za zavarovalni nadzor pri oblikovanju mnenja glede
izčrpnosti napovedi v obliki verjetnostne porazdelitve upošteva vsaj:
-       
profil tveganj zavarovalnice in koliko se ta odraža v napovedi v obliki
verjetnostne porazdelitve;
-       
trenutni napredek na področju aktuarskih ved in splošno sprejeto tržno
prakso v skladu s točko (a) 229. člena Delegirane uredbe;
-       
v zvezi z izčrpnostjo niza dogodkov napovedi v obliki verjetnostne
porazdelitve vse ukrepe, ki jih sprejme zavarovalnica za zagotovitev skladnosti
z vsakim preskusom notranjega modela, ter standarde iz 225. do 231. člena
ZZavar-1;
-       
za določeno obravnavano tveganje, kako izbrane tehnike in napoved v
obliki verjetnostne porazdelitve, ki jo pridobi zavarovalnica, vplivajo na
druga tveganja s področja uporabe notranjega modela, kar zadeva izčrpnost niza
dogodkov napovedi v obliki verjetnostne porazdelitve v skladu z
232. členom Delegirane uredbe;
-       
naravo, obseg in zahtevnost obravnavanega tveganja, na način, ki je
sorazmeren glede na naravo, obseg in zahtevnost tveganj, ki so del poslov
zavarovalnice.
28. člen
(izboljšanje izčrpnosti niza napovedanih dogodkov v obliki
verjetnostne porazdelitve)
(1) Zavarovalnica zagotovi, da prizadevanje za
izboljšanje izčrpnosti niza napovedanih dogodkov v obliki verjetnostne
porazdelitve ne zmanjša zanesljivosti ocene neugodnih kvantilov, ki izhajajo iz
napovedi v obliki verjetnostne porazdelitve.
(2) Zavarovalnica prepreči, da bi se izčrpnost niza
napovedanih dogodkov v obliki verjetnostne porazdelitve neutemeljeno zmanjšala
oziroma spremenila na podlagi, ki ne temelji na poznavanju profila tveganj, kot
je določen v 25. členu tega sklepa.
(3) Zavarovalnica zagotovi, da je metodologija za
spremembo izčrpnosti niza napovedanih dogodkov v obliki verjetnostne
porazdelitve v skladu s standardi kakovosti za statistične podatke glede metod,
predpostavk in podatkov, kot to določajo 229. do 231. člen Delegirane
uredbe.
8. KALIBRACIJA – PRIBLIŽNE VREDNOSTI
29. člen
(razumevanje približnih vrednosti v okoliščinah izjemnih
izgub)
(1) Zavarovalnica utemelji stabilnost rezultata ter
približnih vrednosti skozi čas in v okoliščinah izjemnih izgub v skladu z
njenim profilom tveganj, kadar uporablja približne vrednosti namesto neposredne
referenčne mere tveganja v skladu z 227. členom ZZavar-1 oziroma
238. členom Delegirane uredbe.
(2) Kadar zavarovalnica uporabi analitične formule za
prilagoditev svojega zahtevanega kapitala z notranje mere tveganja na
referenčno mero, dokaže, da so predpostavke, na katerih temeljijo formule,
realistične in veljajo tudi v okoliščinah izjemnih izgub.
30. člen
(uporaba drugih spremenljivk, na katerih temelji izračun)
Če zavarovalnica za izračun zahtevanega solventnostnega
kapitala uporablja spremenljivke, ki se razlikuje od osnovnih lastnih virov
sredstev, dokaže:
-       
da bo lahko uskladila razliko med osnovnimi lastnimi viri sredstev in
spremenljivko, na kateri temelji izračun zahtevanega solvenstnostnega kapitala,
na datum vrednotenja;
-       
da razume razliko med osnovnimi lastnimi viri sredstev in spremenljivko,
na kateri temelji izračun zahtevanega solventnostnega kapitala, v vseh
okoliščinah v obdobju enega leta po datumu vrednotenja, vključno z zadnjim dnem
tega obdobja, zlasti v okoliščinah izjemnih izgub glede na profil tveganj
zavarovalnice.
31. člen
(ukrepi upravljanja v primeru uporabe časovnega obdobja,
daljšega od enega leta)
Če zavarovalnica v svojem notranjem modelu izbere časovno
obdobje, ki je daljše od enega leta, upošteva ukrepe upravljanja v okviru
izračuna zahtevanega solventnostnega kapitala in zagotovi, da taki ukrepi
upravljanja učinkujejo na bilanco stanja za namen solventnosti v vsakem
trenutku v času enega leta po datumu vrednotenja.
9. PRIPIS DOBIČKA IN IZGUBE
32. člen
(opredelitev dobička in izgube)
(1) Zavarovalnica obravnava dobiček in izgubo iz
228. člena ZZavar-1 oziroma 240. člena Delegirane uredbe kot
spremembe v zadevnem obdobju v okviru:
-       
osnovnih lastnih virov sredstev ali
-       
drugih zneskov, ki se uporabijo v notranjem modelu za določitev sprememb
osnovnih lastnih virov sredstev, kot je dejanska sprememba virov ekonomskega
kapitala.
Pripis dobička in izgube izključuje gibanja, povezana s
povečanjem dodatnih lastnih virov sredstev, s poplačilom ali odkupom teh
lastnih virov sredstev in z razvrstitvijo lastnih virov sredstev med tri
razrede iz 4.9.2. poglavja ZZavar-1.
(2) Če zavarovalnica v svojem notranjem modelu uporablja
spremenljivko, ki ni osnovni lastni vir sredstev, uporablja to spremenljivko z
vidika dobička in izgube.
(3) Zavarovalnica s pripisom dobička in izgube opredeli,
kako so spremembe dejavnikov tveganja povezane z gibanjem spremenljivke, na
kateri temelji napoved v obliki verjetnostne porazdelitve.
10. VALIDIRANJE
33. člen
(politika in poročilo o validiranju)
(1) Zavarovalnica vzpostavi, izvaja in vzdržuje pisno
politiko validiranja v skladu s standardi preverjanja ustreznosti iz
229. člena ZZavar-1 oziroma 241. in 242. člena Delegirane uredbe, ki
določa vsaj:
-       
postopke in metode, ki se uporabijo za validiranje notranjega modela,
ter njihove namene;
-       
pogostost rednega validiranja za vsak del notranjega modela in
okoliščine, ki privedejo do dodatnega validiranja;
-       
osebe, ki so odgovorne za posamezno validiranje;
-       
postopek, po katerem se ravna v primeru, če se med postopkom validiranja
modela ugotovijo težave v zvezi z zanesljivostjo notranjega modela, in postopek
sprejemanja odločitev za odpravo navedenih težav.
(2) Zavarovalnica v poročilu o validiranju dokumentira
rezultate validiranja ter ugotovitve in posledice, ki izhajajo iz analize
validiranja.
(3) Zavarovalnica v validiranje vključi sklicevanje na
sklope podatkov o validiranju iz 43. člena tega sklepa in podpise glavnih
udeležencev v tem postopku.
34. člen
(obseg in namen postopka validiranja)
(1) Zavarovalnica določi namen validiranja za vsak del
notranjega modela.
(2) Zavarovalnica v obseg validiranja vključi kakovostne
in količinske vidike notranjega modela.
(3) Zavarovalnica pri določitvi obsega validiranja poleg
preverjanja ustreznosti različnih delov notranjega modela upošteva tudi njegovo
validiranje v celoti, zlasti pa izračunane napovedi v obliki verjetnostne
porazdelitve, da se zagotovi raven predpisanega kapitala, ki ni pomembno
napačna.
35. člen
(pomembnost pri validiranju)
(1) Zavarovalnica obravnava pomembnost dela notranjega
modela, katerega ustreznost se preverja, če pomembnost uporablja pri določitvi
intenzivnosti dejavnosti validiranja.
(2) Zavarovalnica pri določanju ustreznega postopka
validiranja ne obravnava pomembnosti delov notranjega modela le posamično,
ampak tudi v kombinaciji.
(3) Zavarovalnica upošteva teste občutljivosti pri
določanju pomembnosti v okviru validacije.
36. člen
(kakovost postopka validiranja)
(1) Zavarovalnica navede vse znane omejitve veljavnega
postopka validiranja.
(2) Če obstajajo omejitve v zvezi z validiranjem delov,
ki so vključeni v postopek validiranja, se zavarovalnica zaveda teh omejitev in
jih dokumentira.
(3) Zavarovalnica zagotovi, da so v oceni kakovosti
postopka validiranja izrecno navedene okoliščine, v katerih je validiranje
neučinkovito.
37. člen
(upravljanje postopka validiranja)
(1) Zavarovalnica vzpostavi ustrezno upravljanje v zvezi
s sporočanjem rezultatov validiranja, ki ga izvede, in notranjim poročanjem o
teh rezultatih.
(2) Zavarovalnica oblikuje splošno mnenje na podlagi
ugotovitev postopka validiranja in o njem obvesti zaposlene.
(3) Zavarovalnica določi merila glede pogostnosti
poročanja o rezultatih validiranja.
(4) Zavarovalnica opredeli pogostnost poročanja o
rezultatih validiranja tako, da ohrani neodvisnost postopka validiranja od
razvoja in delovanja notranjega modela.
38. člen
(vloge v postopku validiranja)
(1) Zavarovalnica zagotovi, da funkcija upravljanja
tveganj uresničuje svojo splošno odgovornost iz 144. člena ZZavar-1 in
točke (a) drugega odstavka 269. člena Delegirane uredbe, vključno z
odgovornostjo za zagotovitev izvajanja različnih nalog v postopku validiranja,
če pri izvajanju posebnih nalog v postopku validiranja poleg funkcije
upravljanja tveganj sodelujejo tudi druge osebe.
(2) Zavarovalnica formalno pojasni vlogo posameznih oseb
ali organizacijske enote v opredeljenem postopku validiranja.
39. člen
(neodvisnost postopka validiranja)
(1) Zavarovalnica dokaže, da njena funkcija upravljanja
tveganj za zagotovitev nepristranskega izpodbijanja notranjega modela
zagotavlja, da se postopek validiranja izvede neodvisno od razvoja in delovanja
modela. Funkcija upravljanja tveganj zagotovi, da so naloge validiranja
vzpostavljene in dokončane tako, da se ustvari in ohrani neodvisnost postopka
validiranja iz drugega odstavka 241. člena Delegirane uredbe.
(2) Zavarovalnica določi osebe ali organizacijske enote,
ki sodelujejo pri nalogah, povezanih s postopkom validiranja, ob upoštevanju
narave, obsega in zahtevnosti tveganj, s katerimi se srečuje, nalog in znanja
vključenih oseb ter načina zagotavljanja neodvisnosti postopka validiranja.
40. člen
(posebnosti validiranja notranjih modelov skupine)
(1) Udeleženo podjetje in povezana podjetja, vključena v
uporabo notranjega modela skupine za izračun njihovega zahtevanega
solventnostnega kapitala iz 2. točke prvega odstavka 367. člena ZZavar-1,
določijo enotno politiko validiranja, da sta zajeta postopek validiranja na
ravni skupine in na posamični ravni.
(2) Udeleženo podjetje in povezana podjetja oblikujejo
postopek validiranja notranjega modela v okviru izračuna konsolidiranega
zahtevanega solventnostnega kapitala skupine in zahtevanega solventnostnega
kapitala povezanih podjetij, vključenih v vlogo za uporabo notranjega modela
skupine. Udeleženo podjetje in povezana podjetja ta vidik izrecno vključijo v
politiko validiranja notranjega modela skupine.
41. člen
(orodja za validiranje)
(1) Zavarovalnica razmisli o uporabi še drugih orodij za
kakovostno ali količinsko validiranje, poleg tistih iz 242. člena
Delegirane uredbe.
(2) Zavarovalnica razume orodja za validiranje, ki jih
uporablja, in izbere ustrezen sklop orodij, da zagotovi zanesljiv postopek
validiranja. Pri izbiri orodij upošteva vsaj naslednje značilnosti:
-       
značilnosti in omejitve orodij za validiranje;
-       
naravo orodja za validiranje: orodja za validiranje so lahko kakovostna,
količinska ali kombinacija obojega;
-       
potrebno znanje: obseg znanja, ki ga morajo imeti osebe, ki izvajajo
validacijo;
-       
potrebne informacije: morebitne omejitve količine ali vrste informacij,
ki so na voljo za zunanje validiranje v primerjavi z notranjim;
-       
faze validiranja: orodja za validiranje, ki vključujejo vse ključne
predpostavke, sprejete v različnih fazah razvoja in uporabe notranjega modela.
(3) Zavarovalnica v poročilu o validiranju dokumentira,
kateri deli notranjega modela se validirajo s posameznimi orodji in zakaj so ta
ustrezna za določen namen, pri čemer opiše vsaj:
-       
pomembnost dela modela, ki se validira;
-       
raven, na kateri se orodje uporablja, od posameznih tveganj, modeliranih
sklopov, portfelja, poslovne enote in skupnih rezultatov;
-       
namen posameznega validiranja;
-       
pričakovani rezultat validiranja.
42. člen
(testi izjemnih situacij in analiza scenarijev)
(1) Zavarovalnica med validiranjem notranjega modela
uporablja teste izjemnih situacij in analizo scenarijev.
(2) Zavarovalnica zagotovi, da testi izjemnih situacij
in analiza scenarijev, ki jih uporablja, vključujejo ustrezna tveganja ter da
se spremljajo skozi čas.
43. člen
(sklopi podatkov za validiranje)
Zavarovalnica zagotovi, da ji izbrani podatki in strokovna
ocena, ki se uporabijo v postopku validiranja, dejansko omogočajo validiranje
notranjega modela v različnih okoliščinah, ki so se pojavile v preteklosti ali
se lahko pojavijo v prihodnosti.
11. DOKUMENTACIJA
44. člen
(postopek nadzora dokumentacije)
Zavarovalnica za zagotavljanje stalne dokumentacije, ki je v
skladu z 230. členom ZZavar-1 oziroma s tretjim odstavkom 243. členom
Delegirane uredbe, vzpostavi vsaj:
-       
učinkovit postopek nadzora nad dokumentacijo o notranjem modelu;
-       
postopek za nadzor različic notranjega modela;
-       
sistem navajanja dokumentacije o notranjem modelu, ki je del
dokumentacije iz točke (a) 244. člena Delegirane uredbe.
45. člen
(dokumentacija o metodologijah)
(1) Zavarovalnica pripravi dokumentacijo, ki dokazuje
podrobno razumevanje metodologij in tehnik, uporabljenih v notranjem modelu.
Dokumentacija vključuje vsaj:
-       
predpostavke, na katerih temelji notranji model;
-       
uporabnost teh predpostavk glede na profil tveganja zavarovalnice;
-       
vse pomanjkljivosti metodologije ali tehnik, uporabljenih v notranjem
modelu.
(2) Zavarovalnica pri dokumentiranju teorije,
predpostavk ter matematičnih in empiričnih podlag, na katerih temelji katera
koli metodologija, uporabljena v notranjem modelu v skladu z 230. členom
ZZavar-1, vključi, če so na razpolago, glavne korake razvoja metodologije ter
vse druge metodologije, ki jih je zavarovalnica preučila, vendar jih nato ni
uporabila.
46. člen
(okoliščine, v katerih notranji model ne deluje uspešno)
Zavarovalnica v dokumentacijo vključi splošen povzetek
pomembnih pomanjkljivosti notranjega modela, združen v enem dokumentu, ki
vsebuje vsaj vidike iz 245. člena Delegirane uredbe.
47. člen
(ustreznost dokumentacije za naslovnike)
Zavarovalnica si prizadeva, da ima dokumentacijo o notranjem
modelu, sestavljeno iz več ravni, sorazmerno različnim uporabnikom in ciljnim
skupinam uporabnikov.
48. člen
(navodila za uporabo ali opisi postopka)
Zavarovalnica v okviru dokumentacije notranjega modela umesti
navodila za uporabo ali opise postopka za delovanje notranjega modela, ki je
dovolj podroben, da omogoča neodvisni, dobro obveščeni tretji osebi uporabo in
zagon notranjega modela.
49. člen
(dokumentacija o rezultatih modela)
Zavarovalnica v okviru dokumentacije notranjega modela shrani
njegove rezultate, ki so pomembni za izpolnjevanje zahtev iz 225. člena
ZZavar-1.
50. člen
(dokumentacija programske opreme in platforma za
modeliranje)
(1) Zavarovalnica v svoji dokumentaciji zagotovi
informacije o programski opremi, platformi za modeliranje in sistemih strojne
opreme, uporabljenih v notranjem modelu.
(2) Zavarovalnica v dokumentaciji zagotovi dovolj
informacij, da lahko oceni in utemelji uporabo programske opreme, platforme za
modeliranje in sistemov strojne opreme ter omogoči Agenciji za zavarovalni
nadzor oceno njihove ustreznosti.
12. ZUNANJI MODELI IN PODATKI
51. člen
(zunanji podatki)
(1) Zavarovalnica je ob upoštevanju narave podatkov,
pridobljenih od tretjih oseb (v nadaljnjem besedilu: zunanji podatki), sposobna
dokazati ustrezno raven razumevanja posebnosti zunanjih podatkov, uporabljenih
v notranjem modelu, vključno z vsemi pomembnimi preoblikovanji, sezonskimi
vplivi in vsemi drugimi predelavami, povezanimi z zunanjimi podatki.
(2) Zavarovalnica vsaj:
-       
razume značilnosti in omejitve ali druge posebnosti zunanjih podatkov;
-       
razvija postopke za odkrivanje morebitnih manjkajočih zunanjih podatkov
in drugih omejitev;
-       
razume aproksimacije in obdelavo manjkajočih ali nezanesljivih zunanjih
podatkov;
-       
razvija postopke za pravočasno izvajanje preverjanja skladnosti,
vključno s primerjavami z drugimi ustreznimi viri, če so podatki v razumni meri
na voljo.
52. člen
(razumevanje zunanjega modela)
(1) Zavarovalnica je sposobna dokazati, da vse osebe,
vključene v uporabo modela, pridobljenega od tretjih oseb (v nadaljnjem
besedilu: zunanji model), dovolj podrobno razumejo posamezne dele zunanjega
modela, ki so zanje pomembni, vključno s predpostavkami ter tehničnimi in
operativnimi vidiki.
(2) Zavarovalnica posebno pozornost nameni vidikom
zunanjega modela, ki so pomembnejši za njen profil tveganj.
53. člen
(pregled izbire zunanjega modela in podatkov)
(1) Zavarovalnica redno pregleduje svojo utemeljitev za
izbiro določenega zunanjega modela ali sklopa zunanjih podatkov.
(2) Zavarovalnica ni preveč odvisna od enega ponudnika
zunanjega modela ali sklopa zunanjih podatkov, in ima uvedene načrte za
ublažitev morebitnih napak ponudnika.
(3) Zavarovalnica nameni pozornost vsem posodobitvam
zunanjega modela ali podatkov, ki ji omogočajo boljšo oceno njenih tveganj.
54. člen
(vključitev zunanjih modelov v okvir notranjega modela)
Zavarovalnica je sposobna dokazati ustreznost pristopa
vključitve zunanjega modela v okvir notranjega modela, vključno s tehnikami,
podatki, parametri in predpostavkami, ki jih izbere zavarovalnica, ter
rezultati zunanjega modela.
55. člen
(validacija zunanjih modelov in podatkov)
(1) Zavarovalnica izvaja validiranje zunanjega modela,
ki je pomemben za njen profil tveganj, ter postopke za vključitev zunanjega
modela in podatkov v svoje postopke in svoj notranji model.
(2) Zavarovalnica oceni ustreznost izbire možnosti, ki
jih nudi zunanji model.
(3) Zavarovalnica v okviru validiranja upošteva ustrezne
informacije, zlasti analizo, ki jo opravi ponudnik ali druga oseba, pri čemer
bi morala zavarovalnica hkrati zagotoviti vsaj:
-       
da ni ogrožena neodvisnost postopka validiranja;
-       
da je v skladu s postopkom validiranja, ki ga določi zavarovalnica, in
je določen v politiki validiranja;
-       
da se upoštevajo vse implicitne in eksplicitne pristranskosti analize,
ki jo opravi ponudnik ali druga oseba.
56. člen
(dokumentacija zunanjih modelov in podatkov)
(1) Zavarovalnica zagotovi, da pri dokumentiranju
zunanjih modelov in zunanjih podatkov izpolnjuje dokumentacijske standarde iz
243. do 246. člena Delegirane uredbe.
(2) Zavarovalnica pripravi dokumentacijo vsaj o:
-       
vidikih zunanjega modela in zunanjih podatkih, ki so pomembni za njen
profil tveganj;
-       
vključitvi zunanjega modela ali zunanjih podatkov v svoje postopke in
svoj notranji model;
-       
vključitvi podatkov, zlasti vhodnih podatkov, za zunanji model ali
rezultatov zunanjega modela v svoje postopke in svoj notranji model;
-       
zunanjih podatkih, uporabljenih v notranjem modelu, ter njihovih virih
in uporabi.
(3) Zavarovalnica zagotovi, da njena sposobnost za
izpolnjevanje dokumentacijskih standardov iz 243. do 246. člena Delegirane
uredbe ni ogrožena, če na dokumentiranje vpliva dokumentacija, ki jo pripravijo
zunanji ponudniki.
57. člen
(odgovornost do zunanjih modelov in podatkov)
Zavarovalnica je odgovorna za izpolnjevanje svojih
obveznosti, povezanih z notranjim modelom, in za vlogo zunanjih modelov iz
231. člena ZZavar-1 v okviru delovanja notranjega modela ali zunanjih
podatkov v notranjem modelu.
58. člen
(vloga ponudnikov storitev pri uporabi zunanjih modelov in
podatkov)
(1) Zavarovalnica, ki se odloči, da ne bo neposredno
uporabljala zunanjega modela, sklene pogodbo z zunanjimi izvajalci.
(2) Podobno sklene pogodbo z zunanjimi izvajalci tudi
zavarovalnica, kadar pooblasti ponudnika storitve za izvajanje nekaterih nalog,
povezanih z zunanjimi podatki.
(3) Zavarovalnica pri sklenitvi pogodbe z zunanjimi
izvajalci upošteva zahteve iz petega odstavka 171. člena ZZavar-1 in
274. člena Delegirane uredbe.
13. KONČNA DOLOČBA
59. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-26/2016-6
Ljubljana, dne 20. junija 2016
EVA 2016-1611-0072
Predsednik strokovnega sveta
Agencije za zavarovalni nadzor
Sergej Simoniti l.r.