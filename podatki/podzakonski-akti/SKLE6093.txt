1. člen
Ta sklep določa podrobnejša navodila zavarovalnicam
za računovodsko spremljanje in izkazovanje poslovnih dogodkov v zvezi z
izvajanjem dopolnilnega zdravstvenega zavarovanja (v nadaljevanju: dopolnilno
zavarovanje) in izravnave pri dopolnilnem zavarovanju.
2. člen
Zavarovalnice računovodsko spremljajo in
izkazujejo poslovne dogodke v zvezi z izvajanjem dopolnilnega zavarovanja tako,
da na podlagi knjigovodskih podatkov vodijo prihodke in odhodke ter terjatve in
obveznosti za to zavarovalno vrsto ločeno od drugih tipov prostovoljnih
zdravstvenih zavarovanj in drugih zavarovalnih vrst v skladu s sklepom, ki
določa kontni okvir zavarovalnic in sklepom, ki določa vsebino letnega poročila
in trimesečnih računovodskih izkazov zavarovalnic.
3. člen
(1) Zavarovalnice ločeno izkazujejo
prihodke in odhodke dopolnilnega zavarovanja na način, predpisan s sklepom, ki
določa vsebino letnega poročila in trimesečnih računovodskih izkazov
zavarovalnic.
(2) Zavarovalnice v Izkazu celotnega
vseobsegajočega donosa postavke Izkaza izida iz dopolnilnih zavarovanj (Ca.) vključijo
tudi v Izkaz izida iz zdravstvenih zavarovanj, kot je predpisan v razdelku C iz
točke 2.2. Priloge 2 sklepa, ki določa vsebino letnega poročila in trimesečnih
računovodskih izkazov zavarovalnic.
(3) (črtan)
4. člen
(1) Zavarovalnice ločeno izkazujejo
sredstva in obveznosti, ki se nanašajo na dopolnilno zavarovanje na način,
predpisan s sklepom, ki določa vsebino letnega poročila in trimesečnih
računovodskih izkazov zavarovalnic.
(2) (črtan)
(3) (črtan)
5. člen
(1) Zavarovalnice izkažejo vnaprej vračunane
odhodke oziroma vnaprej nezaračunane prihodke iz naslova dopolnilnega
zavarovanja na osnovi predvidenega izhodiščnega zneska za izravnavo, ki
predstavlja razliko med zneskom stroškov zdravstvenih storitev dopolnilnega
zavarovanja za obračunsko trimesečje te zavarovalnice in standardiziranim
zneskom stroškov zdravstvenih storitev dopolnilnega zavarovanja te
zavarovalnice za predhodno obdobje izravnave.
(2) Ob prejemu odločb za izravnavo za
obračunsko obdobje, ki jih izda ministrstvo, pristojno za zdravje,
zavarovalnice izkažejo dejanske prihodke oziroma odhodke iz naslova izravnave
za dopolnilno zavarovanje.
6. člen
(1) Zavarovalnice sprejemajo vplačila,
opravljajo izplačila in vodijo denarna sredstva iz naslova dopolnilnih zavarovanj
na posebnem transakcijskem računu ter s premoženjem iz naslova dopolnilnega
zavarovanja upravljajo ločeno od drugega premoženja.
(2) Pri izbiri naložb iz sredstev za
dopolnilno zavarovanje morajo zavarovalnice upoštevati določbe zakona,
ki ureja zavarovalništvo, ki se nanašajo na kritno premoženje
in kritni sklad.

Sklep o podrobnejših navodilih za računovodsko
spremljanje in izkazovanje poslovnih dogodkov v zvezi z izvajanjem izravnave
pri dopolnilnem zdravstvenem zavarovanju (Uradni list RS, št. 89/05)
vsebuje naslednji končni določbi:
»7. člen
Zavarovalnice prvič sestavijo izkaz
poslovnega izida in bilanco stanja po tem sklepu za prvo trimesečje leta 2006.
8. člen
Ta sklep začne veljati 1. novembra
2005.«.

Sklep o spremembah in dopolnitvah Sklepa o
podrobnejših navodilih za računovodsko spremljanje in izkazovanje poslovnih
dogodkov v zvezi z izvajanjem izravnave pri dopolnilnem zdravstvenem
zavarovanju (Uradni list RS, št. 31/06) vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu.«.

Sklep o spremembi Sklepa o podrobnejših
navodilih za računovodsko spremljanje in izkazovanje poslovnih dogodkov v zvezi
z izvajanjem izravnave pri dopolnilnem zdravstvenem zavarovanju (Uradni list
RS, št. 99/10) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Zavarovalnice morajo sredstva, ki so jih do
uveljavitve tega sklepa oblikovale iz naslova polovice pozitivnega izida iz
dopolnilnih zdravstvenih zavarovanj (4. točka drugega odstavka 62. člena)
najkasneje do 31. 12. 2010 preoblikovati v postavko »Rezerve iz polovice
pozitivnega izida dopolnilnih zavarovanj«.
5. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o podrobnejših
navodilih za računovodsko spremljanje in izkazovanje poslovnih dogodkov v zvezi
z izvajanjem izravnave pri dopolnilnem zdravstvenem zavarovanju (Uradni list
RS, št. 65/14) vsebuje naslednjo končno določbo:
»4. člen
Ta sklep začne veljati petnajsti dan po
objavi v Uradnem listu Republike Slovenije.«.