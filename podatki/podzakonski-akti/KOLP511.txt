1. člen
Krajevna veljavnost kolektivne pogodbe
Kolektivna pogodba velja za območje Republike Slovenije.
2. člen
Stvarna veljavnost kolektivne pogodbe
Kolektivna pogodba velja za delodajalce v zasebnem sektorju,
ki poslujejo na pridobiten način in kot glavno dejavnost opravljajo eno od
navedenih dejavnosti:
55.100   –   Dejavnost hotelov in podobnih nastanitvenih
obratov
55.201   –   Počitniški domovi in letovišča
55.202   –   Turistične kmetije s sobami
155.203 –   Oddajanje zasebnih sob gostom
55.204   –   Planinski domovi in mladinska prenočišča
55.209   –   Druge nastanitve za krajši čas
55.300   –   Dejavnost avtokampov, taborov
55.900   –   Dejavnost dijaških in študentskih domov ter
druge nastanitve
56.101   –   Restavracije in gostilne
56.102   –   Okrepčevalnice in podobni obrati
56.103   –   Slaščičarne in kavarne
56.104   –   Začasni gostinski obrati
56.105   –   Turistične kmetije brez sob
56.210   –   Priložnostna priprava in dostava jedi
56.290   –   Druga oskrba z jedmi
56.300   –   Strežba pijač
77.340   –   Dajanje vodnih plovil v najem in zakup
79.110   –   Dejavnost potovalnih agencij
79.120   –   Dejavnost organizatorjev potovanj
79.900   –   Rezervacije in druge s potovanji povezane
dejavnosti
85.510   –   Izobraževanje, izpopolnjevanje in usposabljanje
na področju športa in rekreacije
86.220   –   Specialistična zunajbolnišnična zdravstvena
dejavnost
92.001   –   Dejavnost igralnic
92.002   –   Prirejanje iger na srečo, razen v igralnicah
93.110   –   Obratovanje športnih objektov
93.120   –   Dejavnost športnih klubov
93.130   –   Obratovanje fitnes objektov
93.190   –   Druge športne dejavnosti
93.210   –   Dejavnost zabaviščnih parkov
93.291   –   Dejavnost marin
93.292   –   Dejavnost smučarskih centrov
93.299   –   Druge nerazvrščene dejavnosti za prosti čas.
3. člen
Osebna veljavnost kolektivne pogodbe
(1) Kolektivna pogodba velja za vse delavce, ki so pri
delodajalcih, za katere kolektivna pogodba velja, zaposleni na podlagi pogodbe
o zaposlitvi. Kolektivna pogodba velja tudi za agencijske delavce.
(2) Kolektivna pogodba velja tudi za dijake in študente na
praktičnem usposabljanju v vsebini in obsegu, kot je določeno s to pogodbo.
(3) Kolektivna pogodba velja tudi za poslovodne osebe in
prokuriste, razen če njihova pogodba o zaposlitvi ne določa drugače.
4. člen
Časovna veljavnost in odpoved kolektivne pogodbe
(1) Kolektivna pogodba
je sklenjena za določen čas, in sicer do 31. 12.
2023.
(2) Normativni del
kolektivne pogodbe, katerega sestavni del je tudi tarifni del, se uporablja še
eno leto po prenehanju veljavnosti kolektivne pogodbe.
(3) Kolektivna pogodba
začne veljati prvi dan po objavi v Uradnem listu Republike Slovenije, uporablja
pa se od 1. 1. 2023 dalje.
5. člen
Spremembe oziroma dopolnitve kolektivne pogodbe
(1) Vsaka pogodbena stranka lahko kadarkoli predlaga
spremembo oziroma dopolnitev kolektivne pogodbe.
(2) Pogodbena stranka, ki želi spremembo oziroma dopolnitev
kolektivne pogodbe, predloži drugi stranki predlog sprememb in dopolnitev z
obrazložitvijo.
(3) Druga stranka se je dolžna do predloga opredeliti v 30-ih
dneh.
6. člen
Reševanje kolektivnih sporov
Spori med strankama kolektivne pogodbe, ki jih ni mogoče
rešiti s pogajanji, se rešujejo v skladu z zakonom.
7. člen
Komisija za razlago kolektivne pogodbe
(1) Stranki te kolektivne pogodbe lahko za razlago določb
normativnega dela te kolektivne pogodbe ustanovita 4-člansko strokovno
komisijo. Vsaka stran imenuje po dva predstavnika. Komisija odloča s soglasjem.
(2) Komisija se mora do prejetega vprašanja opredeliti v roku
30 dni od prejema. Komisija za razlago kolektivne pogodbe uredi svoje delo s
poslovnikom.
(3) Razlage komisije pomenijo priporočen način uporabe določb
kolektivne pogodbe za delodajalca in delojemalca.
8. člen
Pomen izrazov v tej kolektivni
pogodbi
-       
Izraza »delodajalec« in »delavec« sta opredeljena v ZDR-1.
-       
Nepremični delovni čas je fiksni delovni čas prihoda in odhoda z dela.
-       
Premični delovni čas je gibljiv delovni čas, pri katerem je čas prihoda
in odhoda določen v razponu.
-       
Deljeni delovni čas je delovni čas, ki se deli največ na dva dela.
-       
Izmenski delovni čas je delo, ki se ponavljajoče ponavlja v dveh oziroma
treh izmenah.
-       
Pripravljenost na delo je čas, ko mora biti delavec na naslovu, na
katerem biva, v vsakem trenutku dosegljiv.
-       
Delovna doba pri zadnjem delodajalcu je delovna doba pri zadnjem
delodajalcu brez prekinitve. V delovno dobo pri zadnjem delodajalcu se šteje
tudi delovna doba pri delodajalcih, ki so pravni predniki zadnjega delodajalca
in v primeru, ko gre za prenos dejavnosti v skladu z ZDR-1 ki ureja prenos
dejavnosti.
9. člen
Akti, pogodbe o zaposlitvi, organizacija dela, oblikovanje in
posredovanje pisnih in ustnih delovnih navodil se izvaja v slovenskem jeziku.
10. člen
Varnost in zdravje pri delu
(1) Delodajalec mora, v skladu z vsakokrat veljavnimi
predpisi, izvajati ukrepe in zagotavljati pogoje za varno in zdravo delo,
vključno s pisnim obveščanjem in dajanjem navodil, preprečevanjem nevarnosti
pri delu, z ustrezno organiziranostjo delovnega procesa in delovnega okolja ter
s potrebnimi materialnimi sredstvi, zlasti na naslednje načine:
-       
Pred nastopom dela in ves čas trajanja delovnega razmerja mora delavce
seznanjati z nevarnostmi pri delu, s pravicami in z obveznostmi v zvezi z
varstvom pri delu in delovnimi pogoji.
-       
Delavcem je dolžan zagotavljati usposabljanje za varno in zdravju
neškodljivo opravljanje dela, pravilno uporabo predpisanih sredstev (kot npr.
osebne varovalne, delovne opreme za osebno varnost pri delu in drugo: pravilne
postopke ravnanja in nudenja prve pomoči v primeru nesreče ali poškodbe pri
delu). Uporabo in vzdrževanje predpisanih uniform in druge delovne opreme
delodajalec uredi v posebnem pravilniku.
-       
Zagotoviti mora predhodne in obdobne zdravniške preglede delavcev.
-       
Priskrbeti mora osebno varovalno in delovno opremo delavcev ter jo redno
vzdrževati.
-       
Razvijati mora usklajeno politiko varnosti in zdravja pri delu,
upoštevajoč organizacijo dela, socialne odnose in vplive delovnega okolja.
-       
Omogočati mora sodelovanje reprezentativnega sindikata in sveta
delavcev, če je ta organiziran, pri vseh vprašanjih varnega in zdravega dela v
skladu z veljavnimi ZVZD.
-       
Delodajalec sprejme in izvaja ukrepe za zmanjševanja tveganja nasilja s
strani tretjih oseb.
-       
Delodajalec sprejme in izvaja ukrepe za zaščito delavcev pred nasiljem,
trpinčenjem in nadlegovanjem na delovnem mestu s strani delodajalca,
predpostavljenih ali sodelavcev.
(2) Ukrepi iz prejšnjega odstavka ter drugi načini
zagotavljanja varnosti in zdravja pri delu so strošek delodajalca in za delavce
brezplačni.
11. člen
Delavci so dolžni spoštovati in izvajati predpise o varnosti
in zdravju pri delu in ukrepe delodajalca za zagotavljanje le- teh ter pazljivo
opravljati delo, da zavarujejo svoje življenje in zdravje ter življenje in
zdravje drugih oseb. V ta namen morajo zlasti:
-       
Uporabljati varnostne naprave ter predpisana sredstva in osebno
varovalno opremo skladno z njihovim namenom, pazljivo ravnati z njimi in
skrbeti, da so v brezhibnem stanju.
-       
Odzivati se na zdravniške preglede v skladu z oceno tveganja in zakonom.
-       
Takoj obvestiti delodajalca o vsaki pomanjkljivosti, škodljivosti,
okvari ali drugem pojavu, ki bi lahko ogrozil varnost in zdravje njih oziroma
drugih oseb.
-       
Odkloniti delo, če niso bili predhodno seznanjeni z vsemi nevarnostmi
ali škodljivostmi pri delu; če njim ali drugim osebam grozi neposredna
nevarnost za življenje in zdravje; če niso bili izvedeni predpisani varnostni
ukrepi; če opazijo znake bolezni; če iz razlogov na strani delodajalca niso
opravili prepisanega zdravniškega pregleda.
12. člen
Varovane kategorije delavcev
(1) Posebno varstvo uživajo delavci, ki jih kot varovane
opredeljuje Zakon o delovnih razmerjih, in sicer v obsegu in na način, kot določajo
predpisi, če posamezne pravice v tej kolektivni pogodbi niso ugodneje urejene.
(2) Delodajalec si mora prizadevati, da delavcem – staršem
otrok do dopolnjenega 15. leta – zagotovi lažje usklajevanje družinskih in
poklicnih obveznosti, predvsem pri koriščenju letnega dopusta v času šolskih
počitnic, pri odrejanju in opravljanju nadurnega ali nočnega dela ter pri
prerazporejanju delovnega časa.
POGODBA O ZAPOSLITVI
13. člen
(1) Delavec sklene pogodbo o zaposlitvi v skladu z Zakonom o
delovnih razmerjih, kolektivno pogodbo ali splošnim aktom.
(2) Delodajalec mora delavcu vročiti pisen predlog pogodbe o
zaposlitvi 3 delovne dni pred predvideno sklenitvijo delovnega razmerja ter
delavca pred nastopom dela seznaniti z vsebino kolektivnih pogodb in splošnih aktov,
ki ob sklenitvi pogodbe zavezujejo delodajalca.
14. člen
(1) Delodajalec z delavcem, ki je izbran, sklene pogodbo o
zaposlitvi, ki poleg obveznih sestavin iz Zakona o delovnih razmerjih vsebuje
tudi:
-       
poskusno delo (če se zahteva),
-       
informativno navedbo tarifnega in plačilnega razreda (če je plačilni
razred določen pri delodajalcu) na dan sklenitve pogodbe.
(2) Pogodba o zaposlitvi mora vsebovati opis dela, ki ga mora
delavec po pogodbi o zaposlitvi opravljati, ali pa mora biti k pogodbi o
zaposlitvi priložena kopija opisa del iz splošnega akta.
(3) Pogodbi o zaposlitvi se lahko priloži tudi izjava o
varnosti z oceno tveganja, ki ni sestavni del pogodbe.
(4) Če delodajalec brez odpovedi veljavne pogodbe o
zaposlitvi ponudi delavcu spremembo pogodbe o zaposlitvi ali sklenitev nove, s
katero predlaga spremembo ali nadomestitev veljavne pogodbe o zaposlitvi, se
mora delavec do predloga delodajalca opredeliti najkasneje v 8 delovnih dneh.
(5) Delodajalec kolektivne pogodbe oziroma splošne akte hrani
na mestu, dostopnem vsem delavcem. Delavec lahko kadarkoli zahteva vpogled v
vsebino kolektivnih pogodb oziroma splošnih aktov, česar mu delodajalec ne sme
odreči.
15. člen
Kraj opravljanja dela
(1) Kraj dela, določen v pogodbi o zaposlitvi, mora biti
določen tako, da je določljiv.
(2) Delavca ni mogoče napotiti na delo v drug kraj brez
njegove privolitve v naslednjih primerih:
-       
Če napotitev vpliva na bistveno poslabšanje delavčevega zdravja, o čemer
presodi pooblaščeni zdravnik delodajalca.
-       
Če bi se razdalja do kraja opravljanja dela podaljšala tako, da bi bil
kraj opravljanja dela oddaljen več kot tri ure vožnje v obe smeri z javnim
prevoznim sredstvom, v kolikor do kraja opravljanja dela ni javnega prevoza pa
z osebnim prevoznim sredstvom.
-       
Če se s tako napotitvijo bistveno poslabša materialni položaj delavca
ali njegove družine, vendar je v tem primeru dokazno breme na strani delavca.
(3) Če je kraj opravljanja dela v pogodbi o zaposlitvi širše
določen, se kot kraj opravljanja dela štejejo vse organizacijske enote
delodajalca, do katerih pot na delo in z dela v obe smeri z javnim prevoznim
sredstvom, v kolikor do kraja opravljanja dela ni javnega prevoza pa z osebnim
prevoznim sredstvom, ne traja dlje kot tri, če gre za mater z otrokom do treh
let starosti, pa ne dalj kot dve uri z ustreznim prevoznim sredstvom.
16. člen
Opravljanje drugega dela
(1) Delavec je dolžan v primeru izjemnih okoliščin ali v
drugih nujnih primerih, ki so po svojem trajanju omejeni, opravljati tudi druga
dela in naloge, ki niso vsebovane v opisu njegovega delovnega mesta, ali vrste
del, in sicer zlasti:
-       
v primeru nepredvidene začasne odsotnosti drugega delavca;
-       
v primeru okvare delovnih naprav;
-       
v primeru nepredvidenega povečanega obsega dela na določenih delovnih
mestih ali vrstah del;
-       
v primeru, ko se na delovno mesto ni prijavil noben kandidat, ki
izpolnjuje razpisne pogoje;
-       
v primeru izjemnih vremenskih pogojev elementarnih nesreč;
-       
v drugih utemeljenih primerih, ko je potrebno zagotoviti neprekinjenost
delovnega procesa in je delo potrebno nujno opraviti, da se prepreči nastanek
škode;
-       
v času odpovednega roka;
-       
neizpolnjevanja zdravstvenih pogojev za opravljanje dela;
-       
v času čakanja na odločitev komisije za ugotavljanje podlag za odpoved
pogodbe o zaposlitvi invalidu ali ugotovitve komisije ZPIZ o ustreznosti dela, ki
bi se ponudilo delavcu;
-       
v ostalih podobnih primerih, če tako določa podjetniška kolektivna
pogodba. Z aktom delodajalca je to dopustno narediti le v primeru, ko na
podjetniškem nivoju ni organiziranega sindikata.
(2) Za čas opravljanja drugega dela na osnovi odredbe
delodajalca delavec prejme plačo, ki je zanj ugodnejša.
(3) Delo delavca na drugem delovnem mestu lahko traja največ
60 delovnih dni zaporedoma in največ 90 delovnih dni v letu.
(4) Delavec mora biti usposobljen za opravljanje drugega
dela, ki mu je začasno odrejeno, in mora izpolnjevati pogoje v zvezi z
zagotavljanjem varnosti in zdravja pri delu.
(5) Odreditev dela, ki ni vsebovana v delovnem mestu ali
vrsti dela, za katero ima delavec sklenjeno pogodbo o zaposlitvi, mora biti
odrejena v pisni obliki.
17. člen
Drugi primeri sklepanja pogodbe o zaposlitvi za določen čas,
ki niso opredeljeni v zakonu, ki ureja delovna razmerja
Delodajalec in delavec lahko skleneta pogodbo o zaposlitvi za
določen čas v zakonsko določenih primerih ter v primeru:
-       
poskusnega dela,
-       
sklenitve pogodbe o zaposlitvi z vodilnim delavcem, ki je vezan na
mandat,
-       
zaposlitve pripravnika,
-       
zagotovitve izrabe presežkov ur oziroma koriščenja letnega dopusta pri
delodajalcu,
-       
da so manjši delodajalci v prvem letu poslovanja, ko začnejo z
dejavnostjo, lahko sklepajo pogodbe o zaposlitvi za določen čas ne glede na
vsebinske omejitve zakona,
-       
izpolnitve obveznosti delodajalca, kot izhaja iz pogodbe o
štipendiranju.
18. člen
Pogodba o zaposlitvi za določen čas v primeru projektno
organiziranega dela
(1) Pogodba o zaposlitvi za določen čas se lahko sklene tudi
izven zakonsko določenih časovnih omejitev za izvedbo del, ki so projektne
narave in katerih vsebino in roke za izvedbo delodajalec določi vnaprej v pisni
obliki in opredeli pripadajoča finančna sredstva.
(2) Za projektno delo se šteje predvsem delovni proces, v
katerem se izvajajo praviloma enkratne naloge oziroma programi z določenim
specifičnim ciljem in rokom trajanja, ki je opredeljen kot cilj družbe.
19. člen
Poskusno delo
(1) Delavec in delodajalec se lahko v pogodbi o zaposlitvi
dogovorita za opravljanje poskusnega dela.
(2) Trajanje poskusnega dela za posamezna delovna mesta lahko
znaša:
-       
za dela od prvega do tretjega tarifnega razreda – 1 mesec,
-       
za dela od četrtega do petega tarifnega razreda – 2 meseca,
-       
za dela v petem tarifnem razredu – 3 mesece,
-       
za dela v šestem tarifnem razredu – 4 mesece,
-       
za dela od sedmega tarifnega razreda – 6 mesecev.
(3) Trajanje in način spremljanja poskusnega dela in
oblikovanje ocene se dogovori v pogodbi o zaposlitvi.
20. člen
Pripravništvo
(1) Kdor prvič začne opravljati delo, ustrezno vrsti in
stopnji svoje strokovne izobrazbe ter z namenom, da se usposobi za samostojno
opravljanje dela v delovnem razmerju, lahko sklene pogodbo o zaposlitvi kot pripravnik.
(2) Trajanje pripravništva je odvisno od zahtevnosti dela, in
sicer traja:
-       
za dela IV. in V. tarifnega razreda največ 6 mesecev,
-       
za dela VI. tarifnega razreda največ 9 mesecev,
-       
za dela VII. tarifnega razreda največ 12 mesecev.
(3) Pripravništvo poteka po programu, ki ga pripravi mentor
in je delavcu znan ob sklenitvi pogodbe o zaposlitvi. Mentor mora imeti najmanj
enako stopnjo strokovne izobrazbe kot pripravnik in najmanj tri leta delovnih
izkušenj.
(4) Način spremljanja in ocenjevanja pripravništva se določi
v pogodbi o zaposlitvi.
(5) Za obdobje opravljanja pripravništva je dopustno skleniti
pogodbo o zaposlitvi za določen čas, kot to določa ta kolektivna pogodba.
(6) Poskusno delo in pripravništvo se med seboj izključujeta.
21. člen
Odpoved pogodbe o zaposlitvi
Delodajalec in delavec morata pri odpovedi pogodbe o
zaposlitvi upoštevati določbe zakona, ki ureja delovna razmerja, in veljavne
kolektivne pogodbe.
22. člen
Veljavnost opozorila pred nameravano odpovedjo pogodbe o zaposlitvi
iz krivdnega razloga
Veljavnost opozorila pred odpovedjo pogodbe o zaposlitvi iz
krivdnega razloga znaša 18 mesecev.
23. člen
Postopki delodajalca pred odpovedjo pogodbe o zaposlitvi
V primerih iz 85. in 86. člena ZDR-1 je delodajalec dolžan
seznaniti delavca z njegovo pravico, da od delodajalca zahteva, da o uvedbi
postopka odpovedi obvesti sindikat, katerega član je, oziroma svet delavcev, če
ni član sindikata. Rok, v katerem lahko delavec od delodajalca zahteva, da
obvesti sindikat, je 3 delovne dni od vročitve vabila na zagovor.
24. člen
Dijaki in študenti na praksi
(1) Delodajalec zagotavlja dijakom in študentom na praksi:
-       
nagrado za opravljeno delo v skladu z določili te kolektivne pogodbe,
-       
seznanitev z nevarnostmi, povezanimi z delom, in ustrezna zaščitna
sredstva,
-       
zavarovanje za primer poklicne bolezni in poškodbe na delu,
-       
ustrezno mentorstvo in uvajanje v delo,
-       
prehrano med delom, če je organizirana za zaposlene.
(2) Delodajalec mora pri zagotavljanju dela dijakom
upoštevati določbe ZDR-1 o delu otrok, mlajših od 15 let.
25. člen
Mentorji
Delodajalec mora delavcu – mentorju – zagotoviti dodatno
strokovno usposabljanje za opravljanje nalog mentorja.
26. člen
Izobraževanje
(1) Delavci se imajo pravico in dolžnost izobraževati,
izpopolnjevati in usposabljati v interesu delodajalca ali v lastnem interesu.
Delodajalec ima pravico delavce napotiti na izobraževanje, izpopolnjevanje in
usposabljanje.
(2) Za izobraževanje se šteje:
-       
izobraževanje za pridobitev nove stopnje izobrazbe (verificirana oblika
izpopolnjevanja, ki poteka po programih, na podlagi katerih delavec pridobi
javno priznano veljavno izobrazbo, ki se izkazuje z javno listino),
-       
izpopolnjevanje (obnavljanje, nadgrajevanje in poglabljanje posameznih
znanj, potrebnih za opravljanje dela pri delodajalcu),
-       
usposabljanje (pridobivanje znanj in veščin za delo pri delodajalcu na
obstoječem ali predvidenem delu).
(3) Stroške izobraževanja, izpopolnjevanja in usposabljanja v
celoti krije delodajalec, kadar delavca napoti na obvezno izobraževanje,
izpopolnjevanje ali usposabljanje.
27. člen
Izobraževanje za pridobitev nove stopnje izobrazbe
(1) Izobraževanje za pridobitev nove stopnje izobrazbe poteka
praviloma izven delovnega časa, tudi če je izobraževanje v interesu delovnega
procesa.
(2) Pravice in obveznosti delavca in delodajalca se uredijo s
pogodbo o izobraževanju, v kateri določita predvsem:
-       
število dni odsotnosti, za potrebe izpolnjevanja obveznosti iz naslova
izobraževanja,
-       
primere ter pogoje, v katerih se odsotnost sme koristiti,
-       
način obveščanja o odsotnostih in način odobritve odsotnosti,
-       
kdo nosi breme odsotnosti ter pravice delavca iz tega naslova,
-       
pravila glede morebitnega sofinanciranja dela stroškov izobraževanja,
-       
opredelitev morebitnih obveznosti delavca do delodajalca po dokončanem
izobraževanju, ki morajo biti sorazmerne s pravicami delavca v času
izobraževanja.
(3) Če je delavec napoten na izobraževanje, mu pripada
najmanj 1 delovni dan plačane odsotnosti za pripravo na izpit. Do odsotnosti je
delavec upravičen samo, ko prvič opravlja izpit.
28. člen
Napredovanje
(1) Delavec zaradi dosežkov na delovnem mestu, ki imajo pri
delodajalcu dolgoročno pozitivne učinke, na delovnem mestu napreduje.
(2) Kriteriji in merila za napredovanje se določijo v
kolektivni pogodbi ožje ravni ali v splošnem aktu delodajalca.
29. člen
Delovni čas in čas, prebit na usposabljanju in
izpopolnjevanju
(1) Usposabljanje in izpopolnjevanje je v interesu
delodajalca in delavca in se organizira z namenom ohranjanja in povečevanja
osebne konkurenčnosti delavca ter povečevanja učinkovitosti in produktivnosti
delovnega procesa.
(2) Usposabljanje in izpopolnjevanje potekata praviloma med
delovnim časom. Če se delavec usposablja ali izpopolnjuje med delovnim časom,
se ta čas šteje v redni delovni čas, delavec pa ima enake pravice, kot če bi
delal. Če usposabljanja ali izobraževanja iz razumnih razlogov ni mogoče
organizirati med delovnim časom, lahko poteka izven delovnega časa.
(3) V primeru, da vsaj dve tretjini časa, namenjenega za
usposabljanje oziroma izpopolnjevanje, potekata izven delovnega časa delavca,
se lahko na ravni delodajalca določi, katere pravice se delavcu iz tega naslova
priznajo.
30. člen
Disciplinska odgovornost
(1) V disciplinskem postopku mora delodajalec delavcu vročiti
pisno obdolžitev ter določiti čas in kraj, kjer lahko delavec poda svoj
zagovor. Od vročitve pisne obdolžitve do zagovora morajo preteči najmanj 3
delovni dnevi.
(2) V disciplinskem postopku mora delodajalec omogočiti
zagovor delavcu, razen če le-ta to izrecno odkloni ali če se neopravičeno ne
odzove povabilu na zagovor. Pri zagovoru lahko po pooblastilu delavca sodeluje
predstavnik sindikata ali druga s strani delavca pooblaščena oseba.
(3) Disciplinsko odgovornemu delavcu delodajalec lahko izreče
opomin, denarno kazen ali odvzem bonitet. Pri izbiri disciplinske sankcije mora
delodajalec upoštevati stopnjo krivde, pomembne subjektivne in objektivne
okoliščine, v katerih je bila kršitev storjena, in individualne lastnosti
delavca.
(4) Najvišja odmerjena denarna kazen ne sme presegati 60 % od
osnove, mesečni odtegljaj ne sme presegati 10 % od osnove, časovno obdobje pa
ne sme presegati obdobja šestih mesecev. Za osnovo se šteje plača delavca, ki
jo je prejel v mesecu pred izrečeno denarno kaznijo, oziroma plača, ki bi jo
prejel, če bi delal. Pri izplačilu plače mora delodajalec upoštevati omejitve,
ki jih določa Zakon o izvršbi in zavarovanju.
(5) Sklep o disciplinski odgovornosti mora biti delavcu
vročen na način, kot določa zakon, in mora vsebovati izrek, obrazložitev in
pravni pouk. Sklep delodajalca o izrečeni denarni kazni, zoper katerega delavec
ni zahteval arbitražnega ali sodnega varstva, je izvršilni naslov.
31. člen
Odškodninska odgovornost delavca
(1) Delavec, ki na delu ali v zvezi z delom namenoma ali iz
hude malomarnosti povzroči škodo delodajalcu, jo je dolžan povrniti.
(2) Kadar delavec pri delu ali v zvezi z delom namenoma ali
iz hude malomarnosti povzroči škodo, ugotavljanje višine škode pa bi povzročilo
nesorazmerne stroške, se odškodnina lahko odmeri v pavšalnem znesku.
(3) Znesek, do katerega ni potrebno dokazovati dejanske
višine nastale škode za posamezni škodni dogodek, ne sme presegati
vsakokratnega zneska osnovne plače delavca v času nastanka škodnega dogodka.
32. člen
Pogodbena kazen delodajalca
Kadar je s pravnomočno sodbo ugotovljeno, da je odpoved
pogodbe o zaposlitvi nezakonita zaradi neutemeljenosti odpovednega razloga in
ne zaradi postopkovnih napak, je delodajalec dolžan delavcu izplačati dve
povprečni plači delavca v zadnjih treh mesecih dela pred prenehanjem delovnega
razmerja.
33. člen
Delovni čas
(1) Polni delovni čas po tej kolektivni pogodbi znaša 40 ur
na teden. Na ravni podjetja se lahko določi tudi krajši polni delovni čas,
vendar ne krajši od 36 ur.
(2) Polni delovni čas je praviloma razporejen na 4, 5 ali 6
delovnih dni tedensko.
(3) Delavcu, ki dela s krajšim delovnim časom, do štiri ure,
se omogoči delo brez prekinitve.
34. člen
Organizacija delovnega časa
(1) S kolektivno pogodbo pri delodajalcu ali splošnim aktom
delodajalca se določijo oblike delovnega časa, z organizacijskim predpisom pa
se določi organizacija delovnega časa in njegovo izvajanje.
(2) Nepremični delovni čas je čas, pri katerem je točno
določen čas prihoda in odhoda z dela.
(3) Premični delovni čas je čas, pri katerem je čas prihoda
in odhoda z dela določen v razponu. V sistemu premičnega delovnega časa imajo
posamezni pojmi naslednji pomen:
-       
dovoljen delovni čas
-       
obvezni delovni čas
-       
premakljivi del delovnega časa.
(4) Delno premični delovni čas, je čas, kjer je točno določen
čas prihoda na delo oziroma odhoda z dela v razponu. Delno premični delovni čas
se določi v primerih, ko zaradi narave dela ni mogoče vnaprej določiti začetka
ali konca delovnega časa.
(5) Deljen delovni čas je čas, ko delavec opravlja delo s
prekinitvijo polnega delovnega časa, prekinitev pa traja najmanj eno uro.
Dnevni delovni čas se lahko deli največ na dva dela. Delavcu, ki dela s krajšim
delovnim časom do vključno štiri ure ni dovoljeno odrejati dela v deljenem
delovnem času, razen če se delavec in delodajalec ne dogovorita drugače.
(6) Izmenski delovni čas je čas, ko se delo opravlja v
dopoldanski, popoldanski in nočni izmeni do osem ur dnevno in se praviloma
pojavlja vsak teden oziroma dnevno, tako da delavec dela en teden v dopoldanski
in drug teden v popoldanski oziroma nočni izmeni.
(7) Za delo v popoldanski izmeni se šteje, če delavec izpolni
75 % in več svoje redne dnevne delovne obveznosti po 12. uri.
(8) Za delo v nočni izmeni se šteje delo, če delavec izpolni
75 % ali več svoje redne dnevne obveznosti med 22. in 7. uro naslednjega dne.
35. člen
Neenakomerna razporeditev in začasna prerazporeditev
delovnega časa
(1) O enakomerni in neenakomerni razporeditvi delovnega časa
odloča delodajalec, ki sprejme letni koledar najkasneje do začetka koledarskega
ali poslovnega leta. Delodajalec v tedenskem koledarju planira organizacijo
delovnega časa pri čemer v referenčnih obdobjih, določenih v tej kolektivni
pogodbi, upošteva potrebe delovnega procesa.
(2) Neenakomerne razporeditve delovnega časa in začasne
prerazporeditve delovnega časa se ne sme odrediti:
-       
delavki ali delavcu v skladu s 185. členom ZDR-1 zaradi varstva
nosečnosti in starševstva,
-       
starejšemu delavcu, v kolikor ne da soglasja,
-       
delavcu, ki še ni dopolnil 18 let starosti,
-       
delavcu, kateremu bi se po pisnem mnenju izvajalca medicine dela,
oblikovanem ob upoštevanju mnenja osebnega zdravnika, zaradi takega dela lahko
poslabšalo zdravstveno stanje,
-       
delavcu, ki ima polni delovni čas krajši od 36 ur na teden zaradi dela
na delovnem mestu, kjer obstajajo večje nevarnosti za poškodbe ali zdravstvene
okvare,
-       
delavcu, ki dela krajši delovni čas v skladu s predpisi o pokojninskem
in invalidskem zavarovanju, predpisi o zdravstvenem zavarovanju ali drugimi
predpisi.
36. člen
Pogoji za začasno prerazporeditev delovnega časa
(1) Delodajalec lahko s pisno odredbo, na pri delodajalcu
običajen način, ki jo vroči delavcu en dan pred prerazporeditvijo, delovni čas
zaradi objektivnih, tehničnih razlogov ali razlogov organizacije dela, začasno
prerazporedi predvsem v sledečih primerih:
-       
zaradi nepredvidenega zmanjšanega ali povečanega obsega dela,
-       
zaradi začasnega pomanjkanja surovin (reprodukcijskih materialov,
sestavnih delov) in energije (elektrika, para, plin),
-       
zaradi nepredvidene začasno povečane odsotnosti zaposlenih delavcev pri
delodajalcu,
-       
zaradi neugodnih vremenskih pogojev.
37. člen
Neenakomerno razporejen delovni čas – referenčno obdobje
(1) V primerih, ko to narekujejo objektivni, tehnični razlogi
ali razlogi organizacije dela, se pri neenakomerni razporeditvi ter začasni
prerazporeditvi delovnega časa upošteva polni delovni čas kot povprečna delovna
obveznost v obdobju 12 mesecev.
(2) Delodajalec je dolžan voditi sprotno evidenco o številu
in izrabi presežnih ur.
(3) Delodajalec je dolžan mesečno ob izplačilu plače, na
plačilni listi ali na drugi način običajen pri delodajalcu, v pisni obliki
obveščati delavca o dejanskem stanju njegovih presežnih ur.
38. člen
Presežek ur v okviru neenakomerne razporeditve delovnega
časa in začasne prerazporeditve delovnega časa
(1) Pri neenakomerni razporeditvi delovnega časa in začasni
prerazporeditvi delovnega časa, delovni čas ne sme trajati več kot 56 ur
tedensko. Za delavce, ki imajo sklenjeno pogodbo o zaposlitvi s krajšim
delovnim časom od polnega, se ure najdaljšega tedenskega delovnega časa sorazmerno
zmanjšajo.
(2) Delodajalec je dolžan vsake tri koledarske mesece
narediti analizo stanja presežka ur delavcev, ki nastanejo zaradi neenakomerne
in začasne prerazporeditve delovnega časa. O analizi je dolžan seznaniti
reprezentativni sindikat v podjetju oziroma svet delavcev. V primeru viška ur,
ki presega 5 % povprečne delovne obveznosti zaposlenih, je dolžan predstaviti
ukrepe s katerimi bo izboljšal organizacijo dela.
(3) Delodajalec je dolžan delavcu v okviru referenčnega
obdobja omogočiti, da izrabi presežek ur, ki jih je opravil zaradi neenakomerne
razporeditve ali začasne prerazporeditve delovnega časa. Če delodajalec med
referenčnim obdobjem ugotovi, da ne bo mogel delavcu zagotoviti izrabe
presežnih ur, jih lahko plača v višini ustrezne urne postavke od osnovne plače
delavca, povečane najmanj za 30 %.
(4) V kolikor se koriščenje presežnih ur v prvih šestih
mesecih od njihovega nastanka znotraj enotnega referenčnega obdobja ne izvede
in se jih do takrat ne izplača v višini ustrezne urne postavke od osnovne plače
delavca, povečane za najmanj 30 %, se jih po poteku šestih mesecev od njihovega
nastanka izkoristi ali izplača v višini ustrezne urne postavke od osnovne plače
delavca, povečane za najmanj 45 %, in sicer najkasneje do izteka enotnega 12-mesečnega
referenčnega obdobja.
(5) Če izraba presežka ur zaradi narave delovnega procesa ni
možna v okviru 12-mesečnega referenčnega obdobja, je delodajalec dolžan
najkasneje pri izplačilu prve plače po izteku 12-mesečnega referenčnega obdobja
izplačati delavcu vse opravljene presežne ure v višini ustrezne urne postavke
od osnovne plače delavca, povečane za 50 %.
39. člen
Nadurno delo
(1) Delodajalec lahko odredi nadurno delo, kot določa ZDR-1.
Pisna odredba je podlaga za obračun nadurnega dela.
(2) Delodajalec lahko odredi nadurno delo tudi:
-       
v primeru nenadno začasno odsotnega delavca,
-       
v primeru nenadne okvare delovnih sredstev, če je potrebno začeto delo
nadaljevati ali dokončati,
-       
v primeru začasne krajše prekinitve energije, če je potrebno začeto delo
nadaljevati in dokončati,
-       
če je potrebno, da se zagotovi varnost ljudi in premoženja ter varnost
prometa,
-       
v primeru izvedbe rednih ali izrednih inventurnih popisov izven
delovnega časa.
(3) Delodajalec in reprezentativni sindikat se lahko
izključno na ravni kolektivne pogodbe na ravni podjetja dogovorita tudi o
dodatnih primerih, ko je dopustno odrediti nadurno delo.
(4) Delo preko polnega delovnega časa traja največ 8 ur na
teden ali 20 ur na mesec ali 170 ur na leto oziroma 230 ur na leto s soglasjem
delavca. Delavcu ni mogoče odrediti nadurnega dela, če bi to ogrozilo njegovo
zdravje, in to izhaja iz potrdila pooblaščenega zdravnika medicine dela.
(5) Delodajalec, poleg v primerih, določenih z zakonom, ne
sme odrediti nadurnega dela delavcu, ki neguje otroka do treh let starosti.
(6) Dnevna, tedenska in mesečna časovna omejitev nadurnega
dela se upošteva kot povprečna omejitev v obdobju šestih mesecev.
40. člen
Nočno delo
Kot nočno delo se šteje delo v času med 23. in 6. uro
naslednjega dne. Če je z razporeditvijo delovnega časa določena nočna delovna
izmena, se šteje za nočno delo 8 nepretrganih ur v času med 22. in 7. uro
naslednjega dne.
ODMORI IN POČITKI
41. člen
Odmor med delovnim časom
(1) Delavec, ki dela s polnim delovnim časom, ima med delom
pravico do 30-minutnega odmora, ki se mu všteva v delovni čas, v primeru
krajšega od polnega delovnega časa pa sorazmerni del.
(2) Delodajalec je dolžan zagotoviti delavcu, ki dela na
takem delovnem mestu, da ga zaradi zahtev delovnega procesa ne sme zapustiti, odmor
med delom tako, da zagotovi nemoten potek delovnega procesa.
(3) V primeru neenakomerne razporeditve ali v primeru
daljšega delovnega časa odgovorna oseba določi dolžino odmora ustrezno dolžini
dnevnega delovnega časa.
(4) Delavec se pravici do odmora med delovnim časom ne more
odpovedati.
(5) Odmor se lahko določi šele po eni uri dela in najpozneje
eno uro pred koncem delovnega časa.
42. člen
Počitek med zaporednima delovnima dnevoma
(1) Delavec ima v obdobju 24 ur pravico do počitka, ki traja
najmanj 12 ur.
(2) Delavec, ki mu je delovni čas neenakomerno razporejen ali
začasno prerazporejen, ima v obdobju 24 ur pravico do počitka, ki traja
nepretrgoma najmanj 11 ur.
43. člen
Tedenski počitek
(1) Delavec ima poleg pravice do dnevnega počitka v obdobju sedmih
zaporednih dni pravico do tedenskega počitka, ki traja nepretrgoma najmanj 24
ur. Če mora delavec zaradi objektivnih, tehničnih in organizacijskih razlogov
delati na dan tedenskega počitka, se mu zagotovi tedenski počitek na kateri
drug dan v tednu.
(2) Delavec se pravici do dnevnega in tedenskega počitka ne
more odpovedati.
LETNI DOPUST
44. člen
Splošno o letnem dopustu
(1) Delavec ima v vsakem koledarskem letu pravico do
minimalnega letnega dopusta, ki traja 4 tedne. Število dni je odvisno od tedenskega
delovnega časa, in sicer:
-       
če traja delovni teden 4 delovne dni, je minimalni dopust 16 delovnih
dni,
-       
če traja delovni teden 5 delovnih dni, je minimalni dopust 20 delovnih
dni,
-       
če traja delovni teden 6 delovnih dni, je minimalni dopust 24 delovnih
dni.
(2) Število dni letnega dopusta iz prejšnjega odstavka je
osnova, h kateri se prištevajo dodatni dnevi po kriterijih iz 47. člena te
kolektivne pogodbe.
(3) Delavcu se mora v tekočem letu omogočiti nepretrgano
koriščenje najmanj dveh tednov letnega dopusta.
(4) Pred iztekom pogodbe o zaposlitvi za določen čas je treba
delavcu omogočiti, da izkoristi pripadajoči del letnega dopusta.
(5) Delodajalec je dolžan izdati obvestilo o dolžini letnega
dopusta delavcem najkasneje do konca marca tekočega leta. Delavci, ki nastopijo
delovno razmerje kasneje, morajo biti obveščeni o dolžini letnega dopusta ob
sklenitvi delovnega razmerja (ob podpisu pogodbe).
45. člen
Plan izrabe letnega dopusta
(1) Plan izrabe letnih dopustov za vse delavce pripravi
delodajalec najkasneje do konca aprila tekočega leta.
(2) Pri planu izrabe letnega dopusta se v največji možni meri
upoštevajo želje in potrebe zaposlenih, predvsem njihove družinske obveznosti.
(3) O planiranem terminu izrabe letnega dopusta delodajalec
obvesti delavca na dokazljiv način.
(4) Delavec ima pravico trikrat letno po en dan letnega
dopusta izrabiti na tisti dan, ki ga sam določi, če o tem obvesti nadrejenega
vodjo oziroma pooblaščenega delavca najkasneje 2 delovna dneva pred nastopom
dopusta.
46. člen
Odmera letnega dopusta
Delodajalec pri odmeri daljšega trajanja letnega dopusta, kot
ga določa zakon, upošteva stanje izpolnjenih kriterijev na dan 1. januar za
tekoče koledarsko leto, za katero se odmerja letni dopust.
47. člen
Kriteriji za odmero letnega dopusta
(1) Delavec ima pravico do dodatnih dni dopusta na osnovi
dosežene delovne dobe:
-       
nad 5 do 10 let delovne dobe                                                                 1
dan,
-       
nad 10 do 20 let delovne dobe                                                               2
dni,
-       
nad 20 let delovne dobe                                                                         3
dni.
(2) Delavec ima pravico do dodatnih dni dopusta v naslednjih
primerih:
-       
starejši delavec                                                                                      3
dni,
-       
delavec, mlajši od 18 let                                                                         7
dni,
-       
delavec invalid                                                                                       3
dni,
-       
delavec z najmanj 60 % telesno okvaro                                                3
dni,
-       
delavec, ki neguje otroka s telesno ali duševno prizadetostjo               3
dni,
-       
delavec, ki je v preteklem koledarskem letu opravil vsaj
500 ur nočnega dela pri
delodajalcu                                                      2 dni,
-       
delavec, ki je v preteklem koledarskem letu opravil vsaj
1500 ur nočnega dela pri
delodajalcu                                                    3 dni,
-       
delavec z otrokom, ki še ni dopolnil 15 let                                             1
dan.
(3) Dodatni dnevi letnega dopusta po šesti in sedmi alineji
se medsebojno izključujejo.
(4) Ostali kriteriji in merila za dodatne dni letnega dopusta
se lahko določijo na ravni delodajalca.
48. člen
Nadomestilo plače
Delavcu pripada nadomestilo plače za čas odsotnosti z dela v
skladu z zakonom.
49. člen
Pravica do odsotnosti z dela z nadomestilom plače
(1) Delavec ima pravico do odsotnosti z dela z nadomestilom
plače do največ 10 dni v letu zaradi:
-       
lastne poroke 2 dni,
-       
rojstva otroka 2 dni,
-       
smrti zakonca, izven zakonskega partnerja, otroka 3 dni,
-       
smrti staršev, smrti bratov, sester 3 dni,
-       
smrt starih staršev, zakončevih staršev 1 dan,
-       
selitve delavca 1 dan,
-       
elementarne nesreče od 1 do 3 dni,
-       
sodelovanja na krvodajalski akciji 1 dan.
(2) Odsotnosti v zgornjih primerih je treba izkoristiti ob
nastopu dogodka. V primeru selitve je pravica omejena enkrat letno.
(3) Delavec ima pravico trikrat letno do odsotnosti z dela do
2 uri dnevno zaradi neodložljivih opravkov (obisk zdravnika, zobozdravnika,
roditeljskega sestanka).
(4) Delavcu je treba omogočiti odsotnost zaradi opravljanja
državljanskih dolžnosti in odziva na vabilo sodišča ali drugega državnega
organa ter opravljanja funkcije v državnih organih in lokalnih skupnostih.
50. člen
Odsotnost z dela brez nadomestila plače
(1) Delavec ima pravico do odsotnosti z dela brez nadomestila
plače oziroma pravico do neplačanega dopusta zlasti v naslednjih primerih:
-       
neodložljivi osebni opravki,
-       
zasebno potovanje,
-       
nega družinskega člana, ki ni medicinsko potrebna,
-       
popravilo hiše oziroma stanovanja,
-       
zdravljenje na lastne stroške.
(2) Delodajalec in delavec se v dogovoru o neplačanem dopustu
obvezno pisno dogovorita tudi o plačevanju prispevkov za socialno varnost.
(3) Delodajalec lahko delavčevo zahtevo po neplačani
odsotnosti z dela zavrne, če zahteve delovnega procesa tega ne dopuščajo.
51. člen
Pogoji za delovanje sindikata
(1) Delodajalec je dolžan zagotoviti sindikatom sodelovanje v
vseh postopkih odločanja o pravicah, obveznostih in odgovornostih delavcev iz
delovnega razmerja, kot to določa zakon.
(2) Delodajalec zagotavlja sindikatu, organiziranem pri
delodajalcu:
-       
prost dostop zunanjih sindikalnih predstavnikov k delodajalcu, in sicer
na podlagi vnaprejšnjega obvestila,
-       
svobodo sindikalnega obveščanja in širjenja sindikalnega tiska.
52. člen
Obveščanje in posvetovanje
(1) Predloge splošnih aktov delodajalca, s katerimi
delodajalec določa organizacijo dela ali določa obveznosti, ki jih morajo
delavci poznati zaradi izpolnjevanja pogodbenih in drugih obveznosti, mora
delodajalec pred sprejemom posredovati v mnenje sindikatom pri delodajalcu.
Sindikat mora podati mnenje v roku osmih dni.
(2) Delodajalec prenosnik in delodajalec prevzemnik morata
pred prenosom obvestiti sindikate pri delodajalcu o datumu ali predlaganem
datumu prenosa, o razlogih za prenos, pravnih, ekonomskih in socialnih posledicah
prenosa za delavce ter o predvidenih ukrepih za delavce. Po obvestilu se
delodajalca posvetujeta s sindikati o pravnih, ekonomskih in socialnih
posledicah prenosa in o predvidenih ukrepih za delavce z namenom, da se doseže
sporazum.
(3) Delodajalec mora o razlogih za prenehanje potreb po delu
delavcev, številu in kategorijah vseh zaposlenih delavcev, o predvidenih
kategorijah presežnih delavcev, o predvidenem roku, v katerem bo prenehala
potreba po delu delavcev, ter o predlaganih kriterijih za določitev presežnih
delavcev pisno obvestiti sindikate pri delodajalcu. Z namenom, da doseže
sporazum, se delodajalec posvetuje s sindikati pri delodajalcu o predlaganih
kriterijih za določitev presežnih delavcev, pri pripravi programa razreševanja
presežnih delavcev pa o možnih načinih za preprečitev in omejitev števila
odpovedi ter o možnih ukrepih za preprečitev in omilitev škodljivih posledic.
(4) Delodajalec obvesti delavce in reprezentativne sindikate
pri delodajalcu o letnem razporedu delovnega časa, kadrovski in plačni politiki
ter o doseženih polletnih in letnih poslovnih rezultatih podjetja.
(5) Delodajalec se mora pred uvedbo nočnega dela, če se nočno
delo redno opravlja z nočnimi delavci pa najmanj enkrat letno, posvetovati s
sindikati pri delodajalcu o določitvi časa, ki se šteje kot čas nočnega dela, o
oblikah organiziranosti nočnega dela, o ukrepih varnosti in zdravja pri delu
ter socialnih ukrepih.
(6) Delodajalec mora sindikatom, ki so organizirani pri njem,
na običajen način posredovati izjavo o varnosti z oceno tveganja in
dokumentacijo o nezgodah pri delu, ki jo delodajalec hrani v skladu s predpisi.
(7) Delodajalec mora sindikate pri delodajalcu seznaniti z
ugotovitvami, predlogi ali ukrepi nadzornih organov v zvezi z obravnavanimi
vprašanji varnosti in zdravja pri delu.
(8) Delodajalec in reprezentativni sindikat s pogodbo o
medsebojnem sodelovanju določita časovne okvirje za posamezna dejanja, načine
izvedbe in konkretnejše vsebine posameznih opravil iz tega člena.
53. člen
Materialni pogoji za sindikalno delo
(1) S kolektivno pogodbo pri delodajalcu, oziroma s pogodbo o
zagotavljanju pogojev za sindikalno delo med reprezentativnimi sindikati v
skladu z zakonom in delodajalcem, se določijo materialni pogoji za delo
sindikata.
(2) Če s pogodbo iz prejšnjega odstavka ni drugače določeno,
je za delo sindikatov zagotovljeno:
-       
ura letno za vsakega člana sindikata pri delodajalcu, vendar ne manj kot
20 ur letno, če je do 20 zaposlenih, in ne manj kot 50 ur, če je več kot 20
zaposlenih. V tako določeno število ur se ne všteva sodelovanje sindikalnih
zaupnikov v organih sindikalnih central in v organih sindikatov dejavnosti – na
višjih nivojih. O načinu izrabe določenega števila ur za delo sindikalnih
zaupnikov iz prejšnjega odstavka se dogovorijo sindikati in delodajalec. Pri
tem upoštevajo potrebe in interese članov sindikatov in zahteve delovnega
procesa;
-       
prostorski pogoji za delo sindikatov, njihovih organov in sindikalnih
zaupnikov;
-       
brezplačna tehnična izvedba obračuna in plačila članarine sindikatom;
-       
tri plačane delovne dneve letno za usposabljanje sindikalnih zaupnikov.
(3) V primeru, da je pri delodajalcu več reprezentativnih
sindikatov, si fond ur iz drugega odstavka tega člena razdelijo sorazmerno s
številom članov sindikata.
(4) S pogodbo iz prvega odstavka tega člena se lahko predvidi
sklicevanje članskih sestankov med delovnim časom največ enkrat letno.
(5) Število sindikalnih zaupnikov, ki uživajo varstvo, se
določi v sporazumu o materialnih pogojih za sindikalno delo. Če takšen sporazum
ni sklenjen ali ne ureja zadevnega vprašanja, delovno pravno varstvo uživa
status sindikalnega zaupnika predsednik sindikata.
PLAČE IN DRUGI OSEBNI PREJEMKI
54. člen
Splošne določbe o plačah in drugih osebnih prejemkih
(1) Določila in zneski te kolektivne pogodbe in tarifne
priloge so obvezni minimalni standardi in osnove za določanje vsebine iz
kolektivnih pogodb pri delodajalcih.
(2) Odstopanje od minimalnih standardov je dopustno na
podlagi sporazuma med reprezentativnim sindikatom v podjetju in delodajalcem,
če je to potrebno zaradi ohranitve delovnih mest.
(3) Plače se izplačujejo najmanj enkrat mesečno, in sicer
najkasneje do 18. dne v mesecu za pretekli mesec.
(4) Povračila stroškov v zvezi z delom in drugi osebni
prejemki se izplačujejo najmanj v višini, kot jih določa ta kolektivna pogodba,
vendar pod pogoji in v zneskih, ki se ne vštevajo v davčno osnovo in osnovo za
prispevke za socialno varnost.
(5) Če delavec dela pri več delodajalcih, za katere velja ta
kolektivna pogodba, uveljavlja navedene pravice pri posameznem delodajalcu v
skladu s pogodbami o zaposlitvi.
55. člen
Vrste osebnih prejemkov
Osebni prejemki delavca v delovnem razmerju, ki so predmet te
kolektivne pogodbe, so:
-       
plača,
-       
nadomestilo plače,
-       
povračila stroškov v zvezi z delom,
-       
drugi osebni prejemki.
56. člen
Plača
Plača je sestavljena iz:
-       
osnovne plače,
-       
plačila za delovno uspešnost,
-       
plačila za poslovno uspešnost, če je to dogovorjeno pri delodajalcu,
-       
dodatkov.
57. člen
Najnižja osnovna plača
(1) Najnižja osnovna plača je vrednost najmanj zahtevnega
dela v tarifnem razredu za povprečni mesečni delovni čas, ki znaša 174 ur za
polni delovni čas ob pogojih 40-urnega delovnika ali krajšega delovnega časa,
ki je po zakonu izenačen s polnim delovnim časom.
(2) Stranki kolektivne pogodbe do konca maja obravnavata
najnižje osnovne plače in regres za letni dopust.
58. člen
Tarifni razredi
(1) Razvrstitev delovnih mest v tarifne razrede opravi
delodajalec v skladu z aktom o sistematizaciji delovnih mest, v primeru dvoma
pri razvrščanju delovnih mest v tarifne razrede se uporabi Standardna
klasifikacija poklicev. Tarifni razredi glede na zahtevnost del, stopnjo in
vrsto izobrazbe so navedeni v prilogi 1.
(2) Delodajalec je dolžan pred sprejemom akta o
sistematizaciji delovnih mest pridobiti mnenje sindikata.
59. člen
Tarifni razredi glede na zahtevnost dela, stopnjo in vrsto
izobrazbe
(1) Najnižje
osnovne plače pri delodajalcih, ki kot glavno dejavnost opravljajo eno od
dejavnosti iz drugega člena te kolektivne pogodbe, razen za delodajalce, ki kot
glavno dejavnost opravljajo dejavnost 92.001 (Dejavnost igralnic) in 92.002
(Prirejanje igre na srečo, razen v igralnicah) od 1. 1.
2023 znašajo:


Tarifni razred

Najnižja osnovna plača


I.

800,00


II.

900,00


III.

950,00


IV.

1.050,00


V.

1.200,00


VI.

1.300,00


VII.

1.400,00


VIII.

1.500,00


(2) Najnižje osnovne plače pri delodajalcih, ki kot
glavno dejavnost opravljajo dejavnost 92.001 (Dejavnost igralnic) in
92.002 (Prirejanje iger na srečo, razen v igralnicah) od 1. 1. 2023 dalje
ostanejo v enaki višini, kot so določene v Kolektivni pogodbi dejavnosti
gostinstva in turizma Slovenije (Uradni list RS, št. 56/18, 16/19, 12/20,
93/20 in 87/22) na dan 1. 12. 2022.
60. člen
Osnovna plača
(1) V pogodbi o zaposlitvi se osnovna plača delavca določa za
delovno mesto ali vrsto dela.
(2) Osnovna plača se določi upoštevaje zahtevnost dela, za
katerega je delavec sklenil pogodbo o zaposlitvi, v skladu z aktom o
sistemizaciji delovnih mest oziroma s splošnim aktom delodajalca.
(3) Osnovna plača delavca se uskladi, če je nižja od najnižje
osnovne plače v ustreznem tarifnem razredu kolektivne pogodbe, ki zavezuje
delodajalca.
61. člen
Plačilo za delovno uspešnost
Delodajalec lahko v splošnem aktu ali kolektivni pogodbi
določi, da se delavcu, ki presega pričakovane rezultate dela oziroma normo,
izplača vnaprej določeni znesek, ki se prišteje k osnovni plači delavca, ali pa
se delovna uspešnost izračuna na osnovi vnaprej dogovorjenega odstotka, pri
izračunu katere se kot osnova upošteva osnovna plača delavca.
62. člen
Plačilo za poslovno uspešnost
(1) Plačilo za poslovno uspešnost je sestavni del plače, če
je dogovorjeno s kolektivno pogodbo ožje ravni ali s splošnim aktom delodajalca
ali s pogodbo o zaposlitvi.
(2) Plačilo za poslovno uspešnost je izključeno iz osnov za
nadomestila plač in drugih prejemkov iz delovnega razmerja.
(3) Delavcu pripada del plače iz naslova poslovne uspešnosti
skladno s kriteriji in merili, ki jih določi delodajalec.
63. člen
Vrste dodatkov
(1) Med dodatke se štejejo:
-       
dodatki za pogoje dela, ki izhajajo iz razporeditve delovnega časa, ki
je za delavca manj ugoden;
-       
dodatki za pogoje dela, ki izhajajo iz posebnih obremenitev pri delu,
neugodnih vplivov okolja in nevarnosti pri delu, ki niso vsebovani v
zahtevnosti dela;
-       
dodatek za delovno dobo.
(2) Delodajalec določi morebitne dodatke za posebne
obremenitve pri delu, neugodne vplive, nevarnosti, ki se pojavljajo občasno in
niso vsebovane v zahtevnosti dela.
64. člen
Dodatki za delo v delovnem času, ki je za delavce manj
ugoden
(1) Osnova za izračun dodatkov in plačil po spodnji tabeli je
osnovna plača delavca za polni delovni čas oziroma ustrezna urna postavka.
(2) Za delo v delovnem času, ki
je za delavce manj ugoden, pripadajo delavcu dodatki oziroma plačila v
naslednjem odstotku od osnove:


1

Plačilo za čas pripravljenosti 

10 %


2

Plačilo za deljeni delovni čas 
za vsako uro prekinitve, če pri delodajalcu 
ni določeno drugače

20 %


3

Dodatek za nočno delo

50 %


4

Dodatek za nadurno delo

30 %


5

Dodatek za delo v nedeljo

50 %


6

Za delo na dan državnega praznika oziroma po zakonu
  prostega dne pripada delavcu poleg plače dodatek za vsako opravljeno delovno
  uro, če mu ni mogoče zagotoviti prostega dne namesto dela na dan praznika ali
  na dan prostega dne, oziroma 50 %, če tega koristi

150 %


7

Dodatek za delo na silvestrovo (od 18. ure dalje) 

150 %


(3) Dodatki se med seboj ne izključujejo, razen dodatka za
delo na dan praznika oziroma dela prostega dneva po zakonu in dodatka za delo v
nedeljo.
65. člen
Dodatek za delovno dobo
Delavcu pripada dodatek za delovno dobo v višini 0,5 % od
osnovne plače za vsako izpolnjeno leto delovne dobe.
66. člen
Vsebina pisnega obračuna plače
(1) Delavcu mora biti ob vsakem izplačilu plače vročen pisni
obračun plače in nadomestila plače, ki vsebuje naslednje podatke:
-       
podatki o delavcu in delodajalcu,
-       
osnovno plačo delavca,
-       
plačilo za delovno uspešnost,
-       
plačilo za poslovno uspešnost,
-       
dodatke po posameznih vrstah,
-       
nadomestila plače po posameznih vrstah,
-       
povračila stroškov v zvezi z delom,
-       
drugi prejemki, do katerih je delavec upravičen na podlagi zakona,
kolektivne pogodbe, splošnega akta delodajalca ali pogodbe o zaposlitvi,
-       
bruto plačo,
-       
znesek prispevkov za socialno varnost,
-       
davek od osebnih prejemkov,
-       
neto plačo,
-       
neto izplačilo.
(2) Pisni obračun plače vključuje tudi podatke o drugih
osebnih prejemkih, povračilih stroškov v zvezi z delom in odtegljajih od plače
(neto izplačilo).
(3) Na izplačilnem listu mora biti tudi navedeno, za koliko
ur dela so obračunane posamezne sestavine plače in za koliko ur je obračunano
posamezno nadomestilo plače.
(4) Delodajalec mora v navzočnosti delavca opraviti in
obrazložiti pisni obračun plač, drugih osebnih prejemkov ter povračil stroškov
v zvezi z delom, če to zahteva delavec ali sindikalni zaupnik na podlagi
pisnega pooblastila delavca.
DRUGI OSEBNI PREJEMKI
67. člen
Regres za letni dopust
(1) Delavec je upravičen do regresa za letni dopust pod
pogoji določenimi v zakonu, ki ureja delovna razmerja.
(2) Regres se izplača najkasneje do konca junija tekočega
leta.
(3) Višina regresa za letni dopust za leto 2023 znaša
1.500,00 EUR.
(4) V primeru nelikvidnosti delodajalca se regres za letni
dopust izplača najkasneje do 1. novembra tekočega leta.
68. člen
Jubilejne nagrade
(1) Delavcu pripada jubilejna nagrada za 10, 20, 30 in 40 let
delovne dobe pri zadnjem delodajalcu v višini zgornjih zneskov, ki jih določa
vsakokrat veljavna uredba vlade RS o višini povračil stroškov v zvezi z delom
in drugih dohodkov, ki se ne vštevajo v davčno osnovo.
(2) Delavec je upravičen do jubilejne nagrade iz prejšnjega
odstavka tega člena, če pri istem delodajalcu še ni prejel jubilejne nagrade za
isti jubilej za 10, 20, 30 ali 40 let skupne delovne dobe.
(3) Jubilejna nagrada se izplača v roku enega meseca po
nastanku pravice.
69. člen
Solidarnostna pomoč
Na predlog reprezentativnega sindikata pri delodajalcu ali
delavca, pripada delavcu ali njegovi družini solidarnostna pomoč v naslednjih
primerih:
-       
smrt delavca 1500 EUR,
-       
smrt ožjega družinskega člana (zakonci, izven zakonski partnerji,
otroci, posvojenci) 750 EUR,
-       
elementarne nesreče, požar v višini najmanj 300 EUR,
-       
daljša neprekinjena odsotnost zaradi bolezni ali poškodbe nad 6 mesecev
enkrat letno v višini najmanj 300 EUR,
-       
drugi izjemni dogodki enkrat letno v višini najmanj 300 EUR.
70. člen
Odpravnina ob upokojitvi
(1) Delavec je upravičen do odpravnine ob upokojitvi v skladu
z Zakonom o delovnih razmerjih.
(2) Odpravnina znaša glede na zaposlitev pri zadnjem
delodajalcu:
-       
nad 5 do vključno 10 let                                 1 plača,
-       
nad 10 do vključno 20 let                               2 plači,
-       
nad 20 let                                                       3
plače.
Osnova za odpravnino je povprečna mesečna plača v Republiki
Sloveniji za pretekle tri mesece oziroma povprečna mesečna plače delavca za
pretekle tri mesece, če je to za delavca ugodneje.
(3) Odpravnino ob upokojitvi je treba izplačati ob izplačilu
zadnje plače.
71. člen
Odpravnina ob prenehanju pogodbe o zaposlitvi iz poslovnega
razloga
(1) Delodajalec, ki odpove pogodbo o zaposlitvi iz poslovnih
razlogov ali iz razloga nesposobnosti, je dolžan izplačati delavcu odpravnino.
(2) Odpravnina iz prvega odstavka tega člena se izplača
najkasneje ob izplačilu zadnje plače oziroma nadomestila.
72. člen
Nagrade za strokovna tekmovanja
Pri delodajalcu se določi višina nagrade za dosežene
rezultate na strokovnih tekmovanjih. Zavrnitev udeležbe na strokovnih
tekmovanjih nima negativnih pravnih posledic za delavce.
73. člen
Napitnine
(1) Napitnina, ki jo dajejo igralci in se zbira skladno z
Zakonom o igrah na srečo, je sestavni del prihodkov koncesionarja in je v
celoti namenjena za plače zaposlenih v družbi, za njihovo delovno uspešnost.
(2) Napitnine se sorazmerno razdeli med vse zaposlene glede
na udeležbo posameznika v delovnem procesu gospodarske družbe.
(3) Sorazmerno razdelitev napitnin po posameznih delovnih
mestih se določi na ravni gospodarske družbe s podjetniško kolektivno pogodbo
ali drugim splošnim aktom.
(4) Osnove, za katere gospodarska družba določa merila in s
tem udeležbo posameznika v delovnem procesu gospodarske družbe, so zlasti:
-       
zahtevnost dela izražena v osnovni plači,
-       
efektivni čas opravljen v času pridobljene napitnine,
-       
delovne izkušnje pridobljene pri delu v gospodarski družbi – pri
koncesionarju.
POVRAČILA STROŠKOV V ZVEZI Z DELOM
74. člen
Prehrana med delom
(1) Delavcem, ki so prisotni na delu najmanj 4 ure na dan,
delodajalec zagotovi prehrano med delom v skladu s standardi.
(2) Če delodajalec ne zagotavlja toplega obroka ali če
delavec iz utemeljenih razlogov ne more uživati organizirane prehrane, je
delavec upravičen do povračila stroškov za prehrano med delom.
(3) Višina povračila stroška prehrane med delom je 5,60 EUR
na dan in se usklajuje vsakih 6 mesecev, januarja in julija, s količnikom rasti
cen prehrambnih izdelkov. Prva uskladitev se opravi 1. julija 2023.
(4) Delavec ni upravičen do morebitne razlike, ko je znesek v
naravi zagotovljenega obroka nižji od zneska po tej kolektivni pogodbi.
(5) Delavec, ki dela več kot 10 ur, je upravičen do 1,00 EUR
za vsako dopolnjeno uro, ki jo prebije na delu nad 8 ur.
(6) Do toplega obroka (malice) so upravičeni tudi učenci,
dijaki ali študentje na praksi, in to v primeru, če ga delodajalec organizira
za ostale zaposlene.
75. člen
Prevoz na delo in z dela
(1) Delavec je upravičen do povračila stroškov za prevoza na
delo in z dela za dan prisotnosti na delu, če je bivališče oddaljeno od mesta
opravljanja dela vsaj 2 kilometra.
(2) Delavcu pripada povračilo stroškov za prevoz na delo in z
dela v višini 100 % stroškov najcenejšega javnega prevoza.
(3) Če delavec iz utemeljenih razlogov ne more uporabljati
javnega prevoza, mu pripada povračilo stroškov prevoza v znesku, kot je bil
določen pri delodajalcu za december 2022, vendar ne manj kot 0,19 EUR za polni
kilometer razdalje med bivališčem in mestom opravljanja dela.
(4) Če je najbližje
postajališče od bivališča oddaljeno vsaj 2 kilometra, delavcu poleg povračila
stroškov iz drugega odstavka tega člena pripada povračilo stroškov prevoza v
višini, kot jo določa tretji odstavek tega člena, za polni kilometer razdalje
med bivališčem in le-temu najbližjim postajališčem.
(5) Če je za delodajalca ugodneje in delavec ne predloži
potrdila o nakupu vozovnice, delavcu ne glede na določbe drugega in tretjega
odstavka tega člena pripada povračilo stroškov kilometrine za vsak prevoženi
kilometer.
(6) Sprememba prebivališča delavca, ki ima za posledico
povišanje stroška prevoza na delo in z dela, ne vpliva na povračilo stroškov
prevoza, ki izhaja iz kraja, dogovorjenega s pogodbo o zaposlitvi oziroma
odmerjenega v času sklenitve pogodbe o zaposlitvi, razen, če se delavec in
delodajalec ne dogovorita drugače.
76. člen
Službeno potovanje v Sloveniji
(1) Delavec je upravičen do povračila stroškov za prehrano na
službenem potovanju – dnevnice:
-       
če službeno potovanje traja nad 6–8 ur in se je potovanje začelo 2 uri
pred začetkom delovnega časa ali končalo 2 uri po končanem delovnem času: v
višini 7,45 EUR,
-       
če službeno potovanje traja nad 8–12 ur: v višini 10,68 EUR,
-       
če službeno potovanje traja nad 12 ur: v višini 21,39 EUR.
V primeru zagotovljenih obrokov prehrane se znesek dnevnice
zniža. Način znižanja se določi pri delodajalcu.
(2) Delavec je upravičen do povračila dejansko nastalih
stroškov prevoza na službenem potovanju, ki so dokazani z računi. V primeru, da
delavec uporablja lastno prevozno sredstvo, je za vsak poln kilometer upravičen
do povračila stroška v višini zgornjega zneska, ki ga določa vsakokrat veljavna
uredba vlade RS o višini povračil stroškov v zvezi z delom in drugih dohodkov,
ki se ne vštevajo v davčno osnovo.
(3) Delavec je upravičen do povračila stroškov prenočevanja
na službenem potovanju v višini dejanskih stroškov za prenočevanje.
77. člen
Službeno potovanja v tujini
Delavec je upravičen do povračil stroškov za službeno
potovanje v tujini v skladu z vsakokrat veljavno Uredbo o povračilu stroškov za
službena potovanja v tujino.
78. člen
Dijaki in študenti na praktičnem usposabljanju
Dijakom in študentom na obvezni praksi pripada nagrada v
višini zgornjega zneska, ki ga določa vsakokrat veljavna uredba vlade RS o
višini povračil stroškov v zvezi z delom in drugih dohodkov, ki se ne vštevajo
v davčno osnovo.
79. člen
Prejemki mentorjev
Delavcu – mentorju – pripada dodatek za mentorstvo. Višino,
čas trajanja in pogoje izplačila določi delodajalec najmanj v višini 10 %
mentorjeve osnovne plače.
PRAVICE IN OBVEZNOSTI POGODBENIH STRANK
80. člen
Izvajanje kolektivne pogodbe
Stranki kolektivne pogodbe se zavezujeta, da bosta medsebojne
pravice in obveznosti izvrševali v skladu z načelom dobre vere in poštenja.

Priloga
1: Tarifni razredi glede na zahtevnost del, stopnjo in vrsto izobrazbe

Kolektivna pogodba dejavnosti gostinstva in
turizma Slovenije (Uradni list RS, št. 56/18) vsebuje naslednje končne določbe:
»KONČNE DOLOČBE
81. člen
Končne določbe
(1) Pogodba je sklenjena s podpisom obeh pogodbenih strank,
veljati pa začne prvi mesec po objavi v Uradnem listu Republike Slovenije.
(2) Za vpis pogodbe v evidenco kolektivnih pogodb in objavo v
Uradnem listu Republike Slovenije poskrbita pogodbeni stranki, stroške vpisa in
objave pa si podpisniki delijo v enakih delih.«.

Aneks h Kolektivni pogodbi dejavnosti gostinstva
in turizma Slovenije - Uradni list RS, št. 56/18 (Uradni list RS, št. 16/19) določa:
»3. člen
Soglasje strank
Stranki kolektivne pogodbe soglašata, da se vsebina
Kolektivne pogodbe dejavnosti gostinstva in turizma Slovenije (Uradni list RS,
št. 56/18) in vsebina tega Aneksa h Kolektivni pogodbi dejavnosti
gostinstva in turizma Slovenije v letu 2019 ne spremeni.«;
ter vsebuje naslednjo končno določbo:
»4. člen
Objava in veljavnost aneksa
Aneks se objavi v Uradnem listu Republike Slovenije in prične
veljati 1. 3. 2019.«.

Aneks h Kolektivni pogodbi dejavnosti
gostinstva in turizma Slovenije - Uradni list RS, št. 56/18, 13/19, 16/19
(Uradni list RS, št. 12/20) vsebuje naslednjo končno določbo:
»3. člen
Objava in veljavnost aneksa
Aneks se objavi v Uradnem listu Republike Slovenije in prične
veljati 1. 3. 2020.«.

Aneks h Kolektivni pogodbi dejavnosti
gostinstva in turizma Slovenije - Uradni list RS, št. 56/18, 13/19, 16/19,
12/20 (Uradni list RS, št. 93/20) vsebuje naslednjo končno določbo:
»2. člen
Objava in veljavnost aneksa
Aneks prične veljati prvi dan po objavi v Uradnem listu
Republike Slovenije.«.

Aneks
h Kolektivni pogodbi dejavnosti gostinstva in turizma Slovenije - Uradni
list RS, št. 56/18, 13/19, 16/19, 12/20, 93/20 (Uradni list RS, št. 87/22)
vsebuje naslednjo končno določbo:
»2. člen
Objava in veljavnost aneksa
Aneks začne veljati prvi dan po objavi v Uradnem listu
Republike Slovenije.«.

Aneks
h Kolektivni pogodbi dejavnosti gostinstva in turizma Slovenije - Uradni
list RS, št. 56/18, 13/19, 16/19, 12/20, 93/20 in 87/22 (Uradni list RS, št. 161/22)
vsebuje naslednjo končno določbo:
»5. člen
Objava in veljavnost aneksa
Aneks začne veljati prvi dan po objavi v Uradnem listu
Republike Slovenije, uporablja pa se od 1. 1.
2023 dalje.«.

Aneks
h Kolektivni pogodbi dejavnosti gostinstva in turizma Slovenije - Uradni
list RS, št. 56/18, 13/19, 16/19, 12/20, 93/20 (Uradni list RS, št. 63/23)
vsebuje naslednjo končno določbo:
»2. člen
Objava in veljavnost aneksa
Aneks prične veljati prvi dan po objavi v Uradnem listu
Republike Slovenije.«.