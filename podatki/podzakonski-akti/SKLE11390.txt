1. člen
(namen in področje uporabe smernic)
(1) Evropski organ za vrednostne papirje in trge (v
nadaljevanju ESMA) je na podlagi 16. člena Uredbe (EU) 1095/20101
dne 19. 12. 2017 objavil Smernice o upravljalnem organu upravljavcev trga
in izvajalcev storitev sporočanja podatkov (v nadaljevanju: smernice o
upravljalnem organu upravljavcev trga), ki so objavljene na njegovi spletni
strani.
(2) Smernice o upravljalnem organu upravljavcev trga so
namenjene:
1.     
upravljavcem trga, kot so opredeljeni v 18. točki prvega odstavka
4. člena Direktive 2014/65/EU2 in
2.     
izvajalcem storitev sporočanja podatkov, kot so opredeljeni v 63. točki
prvega odstavka 4. člena Direktive 2014/65/EU.
(3) Smernice o upravljalnem organu upravljavcev trga
temeljijo na devetem odstavku 45. člena Direktive 2014/65/EU za
upravljavce trga in drugem odstavku 63. člena Direktive 2014/65/EU za
izvajalce storitev sporočanja podatkov.
(4) Namen smernic o upravljalnem organu upravljavcev
trga je razviti skupne standarde za upravljavce trga in izvajalce storitev
sporočanja podatkov pri imenovanju novih in ocenjevanju trenutnih članov
upravljalnega organa, ter dati napotke o tem, kako morajo upravljavci trga in
izvajalci storitev sporočanja podatkov beležiti informacije, da bodo na voljo
pristojnim organom za opravljanje njihovih nadzorniških nalog.
2. člen
(obseg uporabe smernic)
(1) S tem sklepom Agencija za trg vrednostnih papirjev
(v nadaljevanju Agencija) določa uporabo smernic o upravljalnem organu
upravljavcev trga za:
1.     
borzo, ki je v skladu z zakonom, ki ureja trg finančnih instrumentov,
pridobila dovoljenje Agencije za upravljanje borznega trga,
2.     
izvajalce storitev sporočanja podatkov, ki so lahko le sistemi odobrenih
objav (APA), ponudniki združenih informacij (CTP) in odobreni mehanizmi
poročanja (ARM), ki so skladno z zakonom, ki ureja trg finančnih instrumentov,
pridobili ustrezno dovoljenje Agencije in
3.     
Agencijo, kadar v skladu z zakonom, ki ureja trg finančnih instrumentov,
v vlogi pristojnega organa izvaja pristojnosti in naloge nadzora nad subjekti
iz 1. in 2. točke tega odstavka.
(2) Subjekti iz 1. in 2. točke prejšnjega odstavka tega
člena morajo v celoti upoštevati določbe smernic o upravljalnem organu
upravljavcev trga v delu, v katerem so te naslovljene na njih.
(3) Agencija bo pri opravljanju nalog in pristojnosti
nadzora v skladu z zakonom, ki ureja trg finančnih instrumentov, v celoti upoštevala
določbe smernic o upravljalnem organu upravljavcev trga v delu, v katerem se
nanašajo na izvajanje nalog in pooblastil pristojnega organa.
3. člen
(uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne z dnem uveljavitve
zakona, ki bo v slovenski pravni red prenesel Direktivo 2014/65/EU.
Št. 00700-3/2018-2
Ljubljana, dne 14. februarja 2018
EVA 2018-1611-0017
Predsednik Sveta
Agencije za trg vrednostnih papirjev
mag. Miloš Čas l.r.
_______________
1 Uredba (EU) št. 1095/2010 Evropskega
parlamenta in Sveta z dne 24. novembra 2010 o ustanovitvi Evropskega nadzornega
organa (Evropski organ za vrednostne papirje in trge) in o spremembi Sklepa
št. 716/2009/ES ter razveljavitvi Sklepa Komisije 2009/77/ES
2 Direktiva 2014/65/EU Evropskega parlamenta in
Sveta z dne 15. maja 2014 o trgih finančnih instrumentov ter spremembi
Direktive 2002/92/ES in Direktive 2011/61/EU