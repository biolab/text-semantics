I. SPLOŠNE DOLOČBE
1. člen
(vsebina)
Ta splošni akt določa organizacijske
ukrepe, ki jih morajo sprejeti operaterji za ustrezno zagotavljanje varnosti
omrežij in storitev, celovitosti omrežij ter delovanja v izjemnih
stanjih.
2. člen
(pomen izrazov)
(1) Izrazi, uporabljeni v tem splošnem
aktu, imajo naslednji pomen:
1.     
Agencija je neodvisen regulativni organ, katere pristojnosti,
organizacija in delovanje določa Zakon o elektronskih komunikacijah (Uradni
list RS, št. 109/12, v nadaljevanju: ZEKom-1).
2.     
SI-CERT je nacionalni odzivni center za omrežne incidente, ki deluje v
okviru javnega zavoda Akademska in raziskovalna mreža Slovenije (ARNES).
3.     
Sistem upravljanja varovanja informacij (v nadaljevanju: SUVI) je tisti
del celotnega sistema upravljanja, ki temelji na pristopu poslovnega tveganja
in zagotavlja vzpostavitev, vpeljavo, delovanje, spremljanje, pregledovanje,
vzdrževanje in izboljševanje varnosti omrežij.
4.     
Sistem upravljanja neprekinjenega poslovanja (v nadaljevanju: SUNP) je
tisti del celotnega sistema upravljanja, ki temelji na strateški in taktični
sposobnost operaterja, da pripravi načrt za primere incidentov in motenj pri
poslovanju ter se nanje odzove, da lahko zagotovi neprekinjeno izvajanje
storitev prek svojega omrežja na sprejemljivi vnaprej določeni ravni.
5.     
Varnost omrežja in storitev je zmožnost javnega komunikacijskega
omrežja, da z določeno stopnjo gotovosti prepreči naključne dogodke ali
zlonamerna dejanja, ki ogrožajo zaupnost, verodostojnost, celovitost ali
razpoložljivost shranjenih ali prenesenih podatkov ter s tem povezanih javno
dostopnih komunikacijskih storitev, ki jih ponujajo ta omrežja in ali so prek
njih dostopne.
6.     
Celovitost omrežja je zmožnost omrežja, da z veliko verjetnostjo
zagotovi neprekinjeno izvajanje storitev prek teh omrežij v primeru incidentov.
7.     
Sredstvo je vse, kar ima določeno vrednost za operaterja, za njegovo
dejavnost ali izvajanje storitev.
8.     
Incident je eden ali več neželenih ali nepričakovanih dogodkov, za
katere je zelo verjetno, da bodo ogrozili varnost omrežij in storitev ali
celovitost omrežja.
9.     
Grožnja je možen vzrok za incident, ki lahko povzroči škodo sredstvu,
omrežju ali operaterju.
10.  
Ranljivost je šibka točka sredstva ali skupine sredstev, ki jo je mogoče
izrabiti z eno ali več grožnjami.
11.  
Analiza varnostnih tveganj je sistematična uporaba informacij za
prepoznavanje virov groženj in ranljivosti sredstev ter ocenjevanje tveganj za
varnost omrežij in storitev.
12.  
Analiza vpliva na poslovanje je sistematična uporaba informacij za
prepoznavanje virov groženj in ranljivosti sredstev ter ocenjevanje tveganj za
neprekinjeno izvajanje storitev.
13.  
Obravnava tveganj je proces izbora in vpeljave ukrepov za zmanjševanje
tveganj.
14.  
Preostalo tveganje je tveganje, ki ostane po obravnavi tveganj.
15.  
Dokumentiran postopek pomeni, da je postopek zapisan.
16.  
Vodstveni pregled je dokumentiran pregled, ki ga vodstvo opravi najmanj
enkrat letno, da zagotovi ustreznost in učinkovitost SUVI in SUNP.
17.  
Nosilec sistema zaščite in reševanja pomeni organ, ki je pooblaščen za
programiranje, načrtovanje, organiziranje, izvajanje, nadzor, financiranje
ukrepov ter dejavnosti za varstvo pred naravnimi in drugimi nesrečami.
(2) Ostali pojmi, uporabljeni v tem
splošnem aktu, imajo enak pomen, kot je določen v ZEKom-1.
3. člen
(dokumentacija)
(1) Operater mora vzpostaviti in
vzdrževati dokumentiran SUVI in SUNP, ki mora obsegati najmanj:
-       
varnostno politiko in politiko neprekinjenega poslovanja,
-       
obseg in meje SUVI ter SUNP,
-       
navodilo za izvajanje analize in obravnave varnostnih tveganj,
-       
navodilo za izvajanje analize vpliva na poslovanje in obravnave tveganj
za neprekinjeno poslovanje,
-       
varnostni načrt,
-       
načrt za zagotavljanje celovitosti omrežja,
-       
zapise o incidentih, notranjih presojah in vodstvenih pregledih SUVI in
SUNP.
(2) Za dokumente iz prvega odstavka
tega člena mora operater vzpostaviti dokumentiran sistem, ki bo zagotavljal:
-       
odobritev dokumentov, preden so objavljeni,
-       
pregledovanje in dopolnjevanje dokumentov,
-       
uporabo najnovejših verzij ustreznih dokumentov in
-       
da bodo dokumenti na razpolago tistim, ki jih potrebujejo.
4. člen
(varnostna politika in politika
neprekinjenega poslovanja)
Varnostna politika in politika neprekinjenega poslovanja je
dokument ali zbirka dokumentov, s katerim operater uradno izraža splošen namen
in usmeritev SUVI in SUNP. Politika ravnanja v izjemnih stanjih je del politike
neprekinjenega poslovanja. Operater mora v varnostni politiki in politiki
neprekinjenega poslovanja (v nadaljevanju: politika) določiti cilje in načela
za ukrepanje pri zagotavljanju varnosti omrežij in storitev, celovitosti
omrežij in delovanja v izjemnih stanjih. Najvišje vodstvo operaterja mora
odobriti politiko. Politika mora upoštevati poslovne, pravne in zakonodajne zahteve
ter pogodbene obveznosti pri zagotavljanju varnosti omrežja in storitev,
celovitosti omrežja ter delovanja v izjemnih stanjih.
5. člen
(obseg in meje SUVI ter SUNP)
Operater mora opredeliti obseg in meje SUVI
in SUNP z vidika značilnosti svojega poslovanja, organizacije, lokacije,
velikosti, tehnologije in zahtev VII. poglavja ZEKom-1.
6. člen
(navodilo za izvajanje analize in
obravnave varnostnih tveganj)
(1) Navodilo za izvajanje analize in
obravnave varnostnih tveganj opredeljuje metodologijo, ki jo je operater izbral
za izvajanje analize varnostnih tveganj, kriterije za izbor varnostnih ukrepov,
sprejemljivo raven tveganja ter postopek obravnave preostalih tveganj.
(2) Metodologija za oceno varnostnih
tveganj mora biti izbrana tako, da bodo rezultati ocene varnostnih tveganj
primerljivi in ponovljivi.
(3) Operater mora v rednih časovnih
intervalih analizirati in obravnavati varnostna tveganja.
7. člen
(navodilo za izvajanje analize vpliva na
poslovanje)
(1) Navodilo za izvajanje analize
vpliva na poslovanje opredeljuje metodologijo, ki jo je operater izbral za
izvajanje analize tveganj za neprekinjeno izvajanje storitev prek svojega
omrežja, kriterije za izbor ukrepov in sprejemljivo raven tveganja.
(2) Metodologija za oceno tveganj za
neprekinjeno poslovanje mora biti izbrana tako, da bodo rezultati te
ocene tveganj primerljivi in ponovljivi.
(3) Operater mora v rednih časovnih
intervalih analizirati in obravnavati tveganja za neprekinjeno izvajanje
storitev prek svojega omrežja.
8. člen
(zapisi o incidentih)
Operater mora voditi zapise o vseh
incidentih, ki so vplivali na varnost omrežij in storitev ali celovitost
omrežja. Operater mora te zapise hraniti najmanj eno leto.
9. člen
(notranje presoje SUVI in SUNP)
(1) Operater mora najmanj enkrat letno
izvajati notranje presoje SUVI in SUNP, da ugotovi ali so cilji ukrepov,
ukrepi, procesi in postopki:
-       
v skladu z zakonskimi zahtevami,
-       
ustrezno in učinkovito vpeljani in vzdrževani.
(2) Program notranjih presoj je
potrebno načrtovati ob upoštevanju položaja in pomembnosti procesov in
področij, ki so predmet notranje presoje, kot tudi ob upoštevanju rezultatov
predhodnih presoj. Program notranjih presoj mora zagotoviti, da se v treh letih
pregledajo vsi cilji ukrepov, ukrepi, procesi in postopki. Notranje presoje
sistema morajo opraviti posamezniki, ki niso povezani s področjem podvrženem
pregledu. Posamezniki morajo za izvajanje tovrstnih pregledov imeti ustrezno
znanje in izkušnje.
(3) O rezultatih notranjih presoj je
potrebno voditi zapise. Operater mora te zapise hraniti najmanj pet let.
10. člen
(vodstveni pregled SUVI in SUNP)
(1) Vodstvo operaterja mora najmanj
enkrat letno pregledovati rezultate notranjih presoj, oceniti možnosti za izboljšave
in potrebe po spremembi SUVI in SUNP.
(2) Rezultat vodstvenega pregleda so
odločitve in ukrepi za izboljšanje učinkovitosti SUVI in/ali SUNP ali morebitne
spremembe SUVI in/ali SUNP.
(3) O rezultatih vodstvenega pregleda
je potrebno voditi zapise. Operater mora te zapise hraniti najmanj pet let.
II. VARNOST OMREŽIJ IN STORITEV
11. člen
(varnostni načrt)
(1) Varnostni načrt je dokumentirana
zbirka ukrepov, postopkov in informacij, ki so izdelani, zbrani in pripravljeni
za:
-       
zmanjševanje varnostnih tveganj in
-       
uporabo v primeru incidenta z namenom zmanjšanja negativnih učinkov in
omilitev posledic.
(2) Operater mora izdelati, izvajati,
spremljati in izboljševati varnostni načrt v skladu z navodili za izvajanje
analize varnostnih tveganj in tretjim odstavkom 79. člena ZEKom-1.
12. člen
(načrt za zagotavljanje celovitosti
omrežja)
(1) Načrt za zagotavljanje celovitosti
omrežja je dokumentirana zbirka ukrepov, postopkov in informacij, ki so izdelani,
zbrani in pripravljeni za:
-       
zagotavljanje neprekinjenega izvajanja storitev in
-       
uporabo v primeru incidenta z namenom, da se v najkrajšem možnem času
zagotovi ponovno izvajanje storitev.
(2) Operater mora izdelati, izvajati,
spremljati in izboljševati načrt za zagotavljanje celovitosti omrežja na
podlagi analize vpliva na poslovanje in zajema najmanj:
-       
opredelitev vseh tveganj in groženj znotraj in zunaj operaterja, ki bi
lahko ogrozili neprekinjeno izvajanje storitev,
-       
opredelitev verjetnosti pojava vseh groženj, ki bi lahko ogrozile
neprekinjeno izvajanje storitev,
-       
opredelitev verjetnosti, da bo grožnja izrabila ranljivost,
-       
opredelitev pričakovanega časa za ponovno vzpostavitev izvajanja
storitev za vsa prepoznana tveganja,
-       
določitev ukrepov za zmanjšanje tveganj na sprejemljivo raven.
13. člen
(obveščanje in poročanje)
(1) Operater mora takoj, ko to zazna,
obvestiti agencijo o vseh kršitvah varnosti omrežij in storitev ali celovitosti
omrežij, če te lahko pomembno vplivajo na delovanje javnih komunikacijskih
omrežij ali izvajanje javnih komunikacijskih storitev. V kolikor ob sami
zaznavi incidenta vsi relevantni podatki še niso znani, se le-te pošlje
agenciji najkasneje v treh delovnih dneh po odpravi incidenta.
(2) Operater mora za vsak incident
poročati:
-       
čas nastanka in trajanja incidenta,
-       
oceno števila prizadetih naročnikov po posamezni storitvi,
-       
statistično regijo prizadetih uporabnikov,
-       
vpliv na omrežje in storitve,
-       
vpliv na druga povezana omrežja in operaterje,
-       
popis vzrokov in posledic incidenta,
-       
izvedeni ukrepi po incidentu.
(3) Operater, ki zagotavlja storitve
končnim uporabnikom, obvešča agencijo, ko je incident presegel enega od
naslednjih referenčnih vrednosti:
-       
vpliv je trajal več kot eno uro in je prizadel več kot 15 % vseh
naročnikov po posamezni storitvi,
-       
vpliv je trajal več kot dve uri in je prizadel več kot 10 % vseh
naročnikov po posamezni storitvi,
-       
vpliv je trajal več kot štiri ure in je prizadel več kot 5 % vseh
naročnikov po posamezni storitvi,
-       
vpliv je trajal več kot šest ur in je prizadel več kot 2 % vseh
naročnikov po posamezni storitvi,
-       
vpliv je trajal več kot osem ur in je prizadel več kot 1 % vseh
naročnikov po posamezni storitvi.
(4) Operater, ki zagotavlja storitve
končnim uporabnikom najmanj beleži in poroča kršitve iz prvega odstavka tega
člena, ki so vplivale na:
-       
govorne storitve na fiksni lokaciji,
-       
govorne storitve v javnih brezžičnih omrežjih,
-       
širokopasovne storitve na fiksni lokaciji,
-       
širokopasovne storitve v javnih brezžičnih omrežjih,
-       
zagotavljanje klica na enotno evropsko številko za klic v sili 112,
številko policije 113 in številko za prijavo pogrešanih otrok 116 000.
(5) Operater omrežja najmanj beleži in
obvešča agencijo, ko je incident pomembno vplival na zagotavljanje komunikacijskih
storitev prek teh omrežij.
(6) Operater omrežja namesto števila
prizadetih naročnikov poroča o številu prizadetih medomrežnih aktivnih ali
pasivnih povezav in pripadajočih zmogljivosti.
(7) Pri storitvah, ki se zagotavljajo
na fiksni lokaciji se ob incidentu poroča število nedelujočih priključkov
oziroma število nedelujočih medomrežnih (aktivnih/pasivnih) povezav.
(8) V javnih brezžičnih omrežjih se ob
incidentu poroča število prizadetih aktivnih uporabnikov. Podatek števila prizadetih
je ocena in temelji na podlagi statistike in meritev, ki so bile opravljene na
posamezni javni brezžični dostopovni točki (bazni postaji, WLAN itd.) pred
incidentom za dobo zadnjih treh mesecev.
(9) Operater izvajalec storitev
število prizadetih uporabnikov pripravi ob upoštevanju realnih podatkov. V
kolikor to ni izvedljivo ali če bi bilo povezano z dolgotrajnimi postopki ali
večjimi stroški, število prizadetih temelji na podlagi ocene operaterja.
(10) Poročanje o incidentih se izvaja
elektronsko. Če dejanske in tehnične možnosti tega ne dopuščajo, se poročanje
izvaja preko glavne pisarne agencije ali na drug primeren način.
14. člen
(obravnava incidenta omrežne in
informacijske varnosti)
(1) Agencija operativno razreševanje
incidenta omrežne in informacijske varnosti preda po potrebi in glede na
kršitev SI-CERT z namenom strokovne pomoči in svetovanja operaterju,
usklajevanja z deležniki znotraj države, ter koordinacijo z odzivnimi CERT
centri in drugimi sorodnimi službami v tujini.
(2) Po zaključeni obravnavi incidenta
SI-CERT poda poročilo operaterju in Agenciji o poteku obravnave in rezultatih,
skupaj z morebitnimi priporočenimi ukrepi za izboljšanje varnosti omrežja in
storitev.
II.a DELOVANJE V IZJEMNIH STANJIH
14.a člen
(obseg in meje SUNP v izjemnih stanjih)
(1) Operater, ki ima sklenjeno pogodbo
ali dogovor z nosilci varnostnega in obrambnega sistema ter sistema zaščite in
reševanja, in operater, ki z njim sodeluje po prvem odstavku 14.b člena tega
splošnega akta, mora identificirati tiste dele omrežja, ki so nujni za nemoteno
delovanje omrežij nosilcev varnostnega in obrambnega sistema ter sistema
zaščite in reševanja v izjemnih stanjih.
(2) Operater, ki zagotavlja javna
telefonska omrežja, mora voditi evidenco omrežnih priključnih točk, ki jim je
dodeljena funkcija prednosti.
14.b člen
(ukrepi za zagotavljanje celovitosti
omrežja v izjemnih stanjih)
(1) Operater, ki ima sklenjeno pogodbo
ali dogovor z nosilci varnostnega in obrambnega sistema ter sistema zaščite in
reševanja mora načrt za zagotavljanje celovitosti omrežja iz 12. člena tega
splošnega akta dopolniti z relevantnimi ukrepi iz tretjega odstavka tega člena.
V primeru sodelovanja z ostalimi operaterji je dolžan te ukrepe medsebojno
uskladiti na način, da se zagotovi nemoteno delovanje omrežij nosilcev varnostnega
in obrabnega sistema ter sistema zaščite in reševanja v izjemnih stanjih.
Ukrepi za ravnanje v izjemnih stanj se morajo predhodno uskladiti z nosilci
varnostnega in obrambnega sistema ter sistema zaščite in reševanja.
(2) Operater, ki zagotavlja javna
telefonska omrežja, mora načrt za zagotavljanje celovitosti omrežja iz 12.
člena tega splošnega akta dopolniti z relevantnimi ukrepi iz tretjega odstavka
tega člena, s katerimi se bo zagotovila funkcija prednosti.
(3) Ukrepi za zagotavljanje celovitosti
omrežja v izjemnih stanjih obsegajo najmanj:
-       
postopek dodeljevanja funkcije prednosti,
-       
postopek vzpostavitve nadomestnih ter obhodnih poti v čim krajšem možnem
času z minimalnim časom aktiviranja poti, določitve rezervnih naprav ter vseh
potrebnih protokolov za uporabo,
-       
postopek vzpostavitve ustreznih varnostnih ukrepov na nadomestnih poteh,
-       
postopek usklajenega ukrepanja in medsebojni pomoči v primeru velikih
naravnih in drugih nesreč,
-       
spisek vseh operaterjev, ki operaterju, ki ima sklenjeno pogodbo ali
dogovor z nosilci varnostnega in obrambnega sistema ter sistema zaščite in
reševanja, zagotavlja nadomestne ter obhodne poti ali katere koli druge
povezave in
-       
določitev vseh nadomestnih, obhodnih poti in drugih povezav, ki
operaterju, ki ima sklenjeno pogodbo ali dogovor z nosilci varnostnega in
obrambnega sistema ter sistema zaščite in reševanja, zagotavljajo drugi
operaterji.

Splošni akt o varnosti omrežij in storitev
(Uradni list RS, št. 75/13) vsebuje naslednjo končno določbo:
»III. KONČNA DOLOČBA
15. člen
(začetek
veljavnosti)
(1) Ta splošni akt začne veljati
naslednji dan po objavi v Uradnem listu Republike Slovenije.
(2) Z dnem uveljavitve tega splošnega
akta se preneha uporabljati Splošni akt o tajnosti, zaupnosti in varnosti elektronskih
komunikacij ter hrambi in zavarovanju hranjenih podatkov (Uradni list RS, št.
126/08).
(3) Rok za vzpostavitev SUNP, v skladu
s tem splošnim aktom, je 6 mesecev po objavi tega splošnega v Uradnem listu
Republike Slovenije.«.

Splošni akt o spremembah in dopolnitvah
Splošnega akta o varnosti omrežij in storitev (Uradni list RS, št. 64/15) vsebuje naslednjo prehodno in končno
določbo:
»PREHODNA IN KONČNA DOLOČBA
7. člen
Operaterji morajo svoj SUNP uskladiti z
določbami tega splošnega akta v roku 6 mesecev od začetka veljavnosti tega
splošnega akta.
8. člen
Ta splošni akt začne veljati naslednji dan
po objavi v Uradnem listu Republike Slovenije.«.