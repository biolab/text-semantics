1. člen
S to uredbo se urejajo višina, roki in
način plačevanja požarne takse.
2. člen
Požarna taksa se plačuje od zavarovalne
premije, ki jo zavarovalec plača zavarovalnici na podlagi zavarovalne pogodbe
za zavarovanje požarnih nevarnosti (požarna premija).
3. člen
Zavezanci za plačevanje požarne takse so
vse zavarovalnice ter zastopniki oziroma posredniki tujih zavarovalnic, ki
opravljajo zavarovalne posle na območju Republike Slovenije (v nadaljnjem
besedilu: zavarovalnice).
4. člen
Osnova za obračun požarne takse je plačana
zavarovalna premija, ki jo predstavlja:
-      
celotna zavarovalna premija pri požarnih zavarovanjih in zavarovanjih
nekaterih drugih nevarnosti izven industrije in obrti, v industriji in obrti,
požarno zavarovanje premoženja v elektro gospodarstvu, vsa druga požarna
zavarovanja in šomažna požarna zavarovanja;
-      
20‑odstotni delež celotne zavarovalne premije pri ostalih zavarovanjih,
kjer je z zavarovalno premijo pokrita tudi nevarnost požara, in sicer kasko in
druge vrste zavarovanja cestnih motornih vozil z lastnim pogonom razen tirnih,
kasko in druge vrste zavarovanj tirnih vozil, letal in drugih zračnih plovil,
ladij in čolnov v pomorski plovbi ter ladij in čolnov v rečni – jezerski
plovbi, zavarovanje blaga v mednarodnem transportu in v domačem transportu,
potresno zavarovanje, gradbeno zavarovanje, montažno zavarovanje, stanovanjsko
zavarovanje, zavarovanje jedrskih nevarnosti, filmske proizvodnje,
računalnikov, blaga v hladilnicah, rudnikov, posevkov in plodov, živali in zavarovanje
nevarnosti v PTT prometu.
5. člen
Požarna taksa znaša 9 odstotkov od osnove za obračun požarne takse.
6. člen
Če zavarovalnica zaradi predčasnega
prenehanja pogodbenega razmerja ali znižanja zavarovalne premije povrne
zavarovalcu delno ali v celoti zavarovalno premijo, se v tekočem obračunskem
mesecu za ta znesek zmanjša osnova za obračun požarne takse.
7. člen
Požarna taksa se mora plačati za mesec, za
katerega je bila plačana zavarovalna premija ali njen del.
Požarna taksa se vplača do 15. v mesecu za
pretekli mesec na prehodni davčni podračun, odprt pri Upravi Republike
Slovenije za javna plačila.
8. člen
Obračun požarne takse se pošlje vsak mesec,
do 15. v mesecu za pretekli mesec, pristojnemu davčnemu uradu. Zavarovalnica
mora pristojnemu davčnemu uradu predložiti obračun požarne takse ne glede na
to, ali je za obdobje, za katero predloži obračun, dolžna plačati takso ali ne.
Obračun požarne takse se pripravi po posameznih zavarovalnih vrstah in višini
vplačanih zavarovalnih premij.
9. člen
Nadzor nad obračunavanjem, plačevanjem in
izterjavo požarne takse opravlja Davčna uprava Republike Slovenije po davčnih
predpisih.
10. člen
Z globo od 5.000 do 15.000 eurov se kaznuje
za prekršek zavarovalnica, če:
-      
obračunava požarno takso v nasprotju z določbami 4., 5. in 6. člena te
uredbe;
-      
najpozneje do 15. dne v mesecu ne plača požarne takse za pretekli mesec
(7. člen te uredbe);
-      
ne predloži pristojnemu davčnemu uradu obračuna požarne takse za
pretekli mesec (8. člen te uredbe).
Z globo 500 do 1.000 eurov se kaznuje za
prekršek tudi odgovorna oseba zavarovalnice, ki stori dejanje iz prejšnjega
odstavka.

Uredba o požarni taksi (Uradni list RS, št. 34/06)
vsebuje naslednji končni določbi:
»11. člen
Z dnem uveljavitve te uredbe preneha
veljati Uredba o požarni taksi (Uradni list RS, št. 22/94 in 11/97).
12. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o požarni taksi
(Uradni list RS, št. 25/12) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi Uredbe o požarni taksi
(Uradni list RS, št. 68/22)
vsebuje naslednjo končno določbo:
»KONČNA DOLOČBA
2. člen
Ta uredba začne veljati petnajsti dan po
objavi v Uradnem listu Republike Slovenije, uporabljati pa se začne 1. oktobra
2022.«.