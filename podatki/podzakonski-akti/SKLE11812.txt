1. SPLOŠNE DOLOČBE
1. člen
(vsebina sklepa in opredelitev pojmov)
(1) Ta sklep določa vsebino programov, način opravljanja
preizkusa strokovnih znanj, potrebnih za opravljanje poslov borznega
posrednika, in stalno preverjanje znanj in usposobljenosti borznih posrednikov.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
(3) Združenje je gospodarsko interesno združenje, v
katero se združujejo borzni člani, in ga je Agencija za trg vrednostnih
papirjev (v nadaljevanju: Agencija) pooblastila za izvajanje preizkusov
strokovnega znanja iz 2. točke drugega odstavka 219. člena Zakona o trgu
finančnih instrumentov (Uradni list RS, št. 77/18 in 17/19 – popr.; v
nadaljevanju ZTFI-1) in opravljanje presoje strokovnih znanj iz četrtega
odstavka 219. člena ZTFI-1.
2. PROGRAM PREIZKUSA
2. člen
(program za preizkus strokovnega znanja za opravljanje
poslov izvrševanja naročil strank)
Program za preizkus znanj, potrebnih za opravljanje poslov izvrševanja
naročil obsega:
(a)   
poznavanje zakonov in drugih predpisov, ki urejajo:
1.     
trg finančnih instrumentov,
2.     
prevzeme,
3.     
nematerializirane vrednostne papirje,
4.     
varstvo osebnih podatkov,
5.     
preprečevanje pranja denarja,
6.     
poslovanje borze in centralne kliriškodepotne družbe,
7.     
investicijske sklade in družbe za upravljanje.
(b)   
Poznavanje osnov poslovne etike ter odnosa do vlagateljev.
3. člen
(program za preizkus strokovnega znanja za opravljanje
poslov investicijskega svetovanja)
Program za preizkus znanj, potrebnih za opravljanje poslov investicijskega
svetovanja, poleg vsebin iz 2. člena tega sklepa, dodatno obsega še:
(a)   
poznavanje zakonov in drugih predpisov, ki urejajo:
1.     
gospodarske družbe in
2.     
davčne predpise, in sicer v obsegu, ki je potreben za skrbno opravljanje
poslov investicijskega svetovanja.
(b)   
teoretična in praktična znanja na osnovnem nivoju zahtevnosti s
področja:
1.     
kvantitativnih zasnov,
2.     
finančnih trgov in institucij (vključno z denarno in fiskalno politiko)
3.     
finančnih analiz
4.     
lastniških naložb in njihovega vrednotenja,
5.     
naložb z nespremenljivim donosom,
6.     
poslovnih financ,
7.     
upravljanja premoženja,
8.     
izvedenih finančnih instrumentov in alternativnih naložb.
4. člen
(program za preizkus strokovnega znanja za opravljanje
poslov gospodarjenja s finančnimi instrumenti strank)
Program za preizkus znanj, potrebnih za opravljanje poslov
gospodarjenja s finančnimi instrumenti strank, poleg vsebin iz 2. in 3. člena
tega sklepa dodatno obsega še teoretična in praktična znanja na višjem nivoju
zahtevnosti s področja:
1.     
kvantitativnih zasnov,
2.     
finančnih trgov in institucij (vključno z denarno in fiskalno politiko)
3.     
finančnih analiz
4.     
lastniških naložb in njihovega vrednotenja,
5.     
naložb z nespremenljivim donosom,
6.     
poslovnih financ,
7.     
upravljanja premoženja,
8.     
izvedenih finančnih instrumentov in alternativnih naložb.
3. NAČIN PREIZKUSA
5. člen
(izpitni odbor in komisija za preizkus znanj)
(1) Za preizkus znanj se oblikujeta izpitni odbor in
komisija za preizkus znanj.
(2) Izpitni odbor (v nadaljevanju: odbor) sestavlja pet
članov, in sicer:
-       
2 predstavnika Združenja,
-       
2 predstavnika Agencije in
-       
1 neodvisni strokovnjak.
(3) Neodvisni strokovnjak po tem sklepu je oseba, ki:
-       
je strokovnjak s področja gospodarskega prava, finančnih instrumentov
ali financ,
-       
ni posredno ali neposredno povezana oseba s članico združenja.
(4) Vsak član odbora ima namestnika. Mandat članov
odbora in njihovih namestnikov traja 4 leta z možnostjo ponovnega imenovanja.
(5) Predstavnika iz tretje alineje drugega odstavka tega
člena in njegovega namestnika imenuje Agencija na predlog Združenja.
6. člen
(pristojnosti in način dela izpitnega odbora)
(1) Pristojnosti odbora so naslednje:
-       
določi podrobnejšo vsebino usposabljanja kandidatov po tem sklepu,
-       
določa merila za preizkus znanj iz 2. do 4. člena tega sklepa,
-       
določa navodila komisijam za preizkus znanj in določa listo
izpraševalcev,
-       
odloča o drugih zadevah v skladu s tem sklepom,
-       
sprejema poslovnik o delu izpitnega odbora in sprejema splošne akte,
potrebne za izvajanje preizkusa.
(2) Odbor lahko sprejema odločitev, če je na seji
prisotna večina članov oziroma njihovih namestnikov. Odločitev odbora je
sprejeta, če zanjo glasuje večina prisotnih članov odbora oziroma njihovih
namestnikov.
(3) Odbor se sestaja na sejah.
7. člen
(lista izpraševalcev in komisija za preizkus znanj)
(1) Na listi izpraševalcev so lahko osebe, ki imajo
najmanj visoko strokovno izobrazbo in najmanj petletne izkušnje s področja
borznoposredniških družb, gospodarskega prava ali financ. Lista izpraševalcev
vsebuje podatke o imenih in priimkih izpraševalcev, njihovem naslovu,
izobrazbi, izkušnjah ter zaposlitvi.
(2) Komisijo za posamezen preizkus znanj določi
pristojni organ Združenja z liste izpraševalcev. Komisijo za preizkus znanj
sestavljajo trije člani, od katerih je eden predsednik. Predsednik komisije za
preizkus znanj oziroma njegov namestnik skrbi za pravilen potek postopka.
(3) Član komisije za preizkus znanj ne sme biti oseba,
ki je v sorodstvenem razmerju s kandidatom ali če obstajajo druge okoliščine,
ki vzbujajo dvom o njegovi nepristranskosti.
(4) Pristojnosti komisije za preizkus znanj so
naslednje:
-       
izvaja preizkuse znanj,
-       
ugotavlja rezultate preizkusov znanj,
-       
obravnava ugovore kandidatov,
-       
poroča odboru in mu predlaga spremembe meril za preizkus znanj v skladu
s 6. členom tega sklepa.
8. člen
(objava preizkusa znanj)
(1) Združenje najmanj enkrat letno na svoji spletni
strani objavi roke za opravljanje preizkusov znanj. V razpisu se določijo roki
za opravljanje preizkusov znanj, rok, v katerem je potrebno vložiti prijavo,
odjavo in dokazila o izpolnjevanju pogojev za prijavo ter način obveščanja
kandidatov v primeru neizpolnjevanja pogojev ter stroški preizkusa znanj.
(2) Rok za prijavo ne sme biti krajši od 8 dni od dneva
objave razpisa, razpis pa mora biti objavljen najkasneje 45 dni pred
razpisanim rokom preizkusa znanj.
(3) Prijava kandidata mora vsebovati ime in priimek (če
je relevantno, tudi prejšnje priimke), naslov, rojstni datum, dokazilo o
plačilu takse po tarifni številki 12 Tarife o taksah in nadomestilih (Uradni
list RS, št. 54/08, 86/09, 59/10, 10/11, 80/12, 102/12 – popr., 78/13,
80/14, 59/15 in 30/17), dokazila o izpolnjevanju drugih pogojev za prijavo ter
datum in podpis kandidata.
9. člen
(preizkus znanj)
(1) Natančnejši program in merila glede pisnega oziroma
ustnega dela preizkusa znanj določi odbor.
(2) Kandidat opravlja preizkus znanj pred komisijo za
preizkus znanj.
(3) Pred pristopom k preizkusu znanj se mora kandidat
identificirati z osebnim dokumentom.
(4) O poteku preizkusa znanj se vodi zapisnik z
naslednjimi podatki: ime in priimek posameznega kandidata (če je relevantno, tudi
prejšnje priimke), datum rojstva, podatek o tem, ali in kolikokrat je že
opravljal preizkus znanj, ime in priimek članov komisije za preizkus znanj,
področja, iz katerih je kandidat opravljal preizkus znanj, uspeh kandidata pri
preizkusu znanj z datumom in podpisi članov komisije za preizkus znanj. Pisna
naloga posameznega kandidata je priloga zapisnika.
(5) Združenje za vsakega kandidata vodi dokumentacijo,
ki vsebuje prijavo k preizkusu znanj, podatke iz zapisnika o poteku preizkusa
znanj in potrdilo o opravljenem preizkusu znanj.
(6) Uspeh kandidata pri preizkusu znanj se ocenjuje na
opisni način, in sicer:
-       
kandidat je preizkus znanj uspešno opravil,
-       
kandidat preizkusa znanj ni opravil.
(7) Združenje je dolžno kandidata o uspešnosti preizkusa
znanj pisno obvestiti najkasneje v roku 15 dni po končanem preizkusu znanj. V
primeru, da je kandidat uspešno opravil preizkus znanj, mu Združenje posreduje
tudi potrdilo o opravljenem preizkusu znanj, ki vsebuje:
-       
navedbo, da potrdilo izdaja Agencija,
-       
ime in priimek kandidata (če je relevantno, tudi prejšnje priimke),
-       
datum rojstva kandidata,
-       
evidenčno številko potrdila,
-       
datum opravljanja izpita,
-       
podpis predsednika izpitnega odbora ali drugega predstavnika Agencije v
izpitnem odboru in žig Agencije ter
-       
datum in kraj izdaje potrdila.
(8) Če kandidat preizkusa znanj ni uspešno opravil, ima
pravico do ponovnega pristopa na naslednjem razpisanem roku.
(9) Pisno nalogo se uniči eno leto po izdaji potrdila o
uspešno opravljenem preizkusu znanja oziroma dokončni rešitvi ugovora
kandidata.
(10) Osebi, ki ima opravljeno stopnjo III CFA programa
(mednarodni program Chartered Financial Analyst – CFA), se prizna, da je
uspešno opravila preizkus znanja iz 3. in 4. člena tega sklepa, zato ji
preizkusa v tem delu ni potrebno opravljati.
4. PRESOJA STROKOVNIH ZNANJ
10. člen
(presoja strokovnih znanj)
(1) Državljanu države članice EU ali Organizacije za
ekonomsko sodelovanje in razvoj (OECD) lahko komisija za preizkus znanj namesto
na podlagi opravljenega preizkusa iz 2. točke drugega odstavka 219. člena
ZTFI-1, tudi na podlagi dokazil o pridobljenih strokovnih znanjih, ki so jih
izdali uradni organi države članice ali OECD, če iz predloženih dokazil izhaja
enaka raven znanja, kot se zahteva za uspešno opravljen preizkus iz 2. točke
drugega odstavka 219. člena ZTFI-1, prizna opravljen preizkus znanj iz 2.,
3. ali 4. člena tega sklepa.
(2) Za postopek iz prejšnjega odstavka se smiselno
uporabljajo določbe o preizkusu znanja iz 3. poglavja tega sklepa.
5. STALNO PREVERJANJE ZNANJ IN USPOSOBLJENOSTI
11. člen
(stalno preverjanje znanj in usposobljenosti borznih
posrednikov)
(1) Osebe, ki imajo dovoljenje za opravljanje
investicijskih storitev in poslov, morajo stalno preverjati znanje in
usposobljenost borznih posrednikov, ki so pri njih zaposleni, in zagotoviti, da
so ti obnovili svoja znanja oziroma jih nadgradili z vsemi relevantnimi
spremembami, ki so se zgodile od zadnjega preverjanja. Preverjanje mora biti
izvedeno vsakič, kadar je to potrebno, najmanj pa enkrat letno. Ocenjevanje
lahko izvede oseba iz prejšnjega stavka sama ali zunanji izvajalec.
(2) Borzni posredniki morajo svoje znanje ves čas
obnavljati in nadgrajevati tako, da v vsakem trenutku izpolnjujejo zahteve
glede ustreznih znanj in usposobljenosti, ki so potrebna pri njihovih delovnih
nalogah.
(3) Znanja in usposobljenosti, ki jih mora oseba iz
prejšnjega odstavka izpolnjevati, so ustrezna poslom, ki jih ta oseba opravlja.
(4) Agencija lahko vedno preveri ali ima oseba iz
drugega odstavka tega člena potrebna znanja in usposobljenosti za posle, ki jih
ta oseba opravlja.
(5) Osebe iz prvega odstavka tega člena vodijo evidenco
preverjanja znanj ter evidenco izobraževanj s katerimi so borzni posredniki
obnovili ali nadgradili svoja znanja.

Sklep o določitvi programa in načina
opravljanja preizkusa strokovnih znanj, potrebnih za opravljanje poslov
borznega posrednika (Uradni list RS, št. 42/19) vsebuje naslednje prehodne in
končne določbe:
»6. PREHODNE IN KONČNE DOLOČBE
12. člen
(prehodne in končne
določbe)
(1) Z dnem uveljavitve tega sklepa se preneha
uporabljati Sklep o določitvi programa in načina opravljanja preizkusa
strokovnih znanj, potrebnih za opravljanje poslov borznega posrednika (Uradni
list RS, št. 106/07, 64/10, 35/18 in 77/18 – ZTFI-1).
(2) Šteje se, da so osebe, ki so uspešno opravile
preizkus strokovnih znanj na podlagi 109. člena ZTVP-1 (Uradni list RS,
št. 56/99) ali 186. člena Zakona o trgu finančnih instrumentov
(Uradni list RS, št. 108/10 – uradno prečiščeno besedilo, 78/11, 55/12,
105/12 – ZBan-1J, 63/13 – ZS-K, 30/16 in 9/17), opravile preizkus strokovnih
znanj po 2. do 4. členu tega sklepa.
(3) Člani izpitnega odbora, imenovani na podlagi sklepa
iz prvega odstavka tega člena, nadaljujejo svoje delo kot člani izpitnega
odbora iz 5. člena tega sklepa.
(4) Ta sklep začne veljati petnajsti dan po objavi v
Uradnem listu Republike Slovenije.«.

Sklep p spremembah in dopolnitvah Sklepa o
določitvi programa in načina opravljanja preizkusa strokovnih znanj, potrebnih za
opravljanje poslov borznega posrednika (Uradni list RS, št. 72/19) vsebuje naslednjo končno določbo:
»4. člen
(končna določba)
Ta sklep začne veljati naslednji dan po objavi v Uradnem
listu Republike Slovenije.«.