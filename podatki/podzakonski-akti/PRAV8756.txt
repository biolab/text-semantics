I. SPLOŠNE DOLOČBE
1. člen
(področje urejanja)
Ta pravilnik določa natančnejše pogoje, ki jih morajo
izpolnjevati pravne in fizične osebe za pridobitev dovoljenja za opravljanje
dejavnosti izdelave zdravil za uporabo v humani medicini (v nadaljnjem
besedilu: zdravila) in postopek ugotavljanja izpolnjevanja teh pogojev, postopek
za spremembo pogojev, na podlagi katerih je bilo izdano dovoljenje za izdelavo
ter postopek izdajanja ali odvzema potrdila o izvajanju dobre proizvodne
prakse, v skladu z v skladu z Direktivo 2001/83/ES Evropskega parlamenta in
Sveta z dne 6. novembra 2001 o zakoniku Skupnosti o zdravilih za uporabo v
humani medicini (UL L št. 311 z dne 28. 11. 2001, str. 67), zadnjič spremenjeno
z Direktivo 2008/29/ES Evropskega parlamenta in Sveta z dne 11. marca 2008 o
spremembi Direktive 2001/83/ES o zakoniku Skupnosti o zdravilih za uporabo v
humani medicini, glede Komisiji podeljenih izvedbenih pooblastil (UL L št. 81 z
dne 20. 3. 2008, str. 51), (v nadaljnjem besedilu: Direktiva 2001/83/ES) in z
Direktivo 2001/82/ES Evropskega parlamenta in Sveta z dne 6. novembra 2001 o
zakoniku Skupnosti o zdravilih za uporabo v veterinarski medicini (UL L št. 311
z dne 28. 11. 2001, str. 1), zadnjič spremenjeno z Direktivo 2004/28/ES
Evropskega parlamenta in Sveta z dne 31. marca 2004 o spremembi Direktive
2001/82/ES o zakoniku Skupnosti o zdravilih za uporabo v veterinarski medicini
(UL L št. 136 z dne 30. 4. 2004, str. 58) (v nadaljnjem besedilu: Direktiva
2001/82/ES), Direktivo 2001/20/ES Evropskega parlamenta in Sveta z dne 4.
aprila 2001 o približevanju zakonov in drugih predpisov držav članic v zvezi z
izvajanjem dobre klinične prakse pri kliničnem preskušanju zdravil za ljudi (UL
L št. 121 z dne 1. 5. 2001, str. 34), zadnjič spremenjeno z Uredbo (ES) št.
1901/2006 Evropskega parlamenta in Sveta z dne 12. decembra 2006 o zdravilih za
pediatrično uporabo in spremembah Uredbe (EGS) št. 1768/92, Direktive
2001/20/ES, Direktive 2001/83/ES in Uredbe (ES) št. 726/2004 (UL L št. 378 z
dne 27. 12. 2006, str. 1), (v nadaljnjem besedilu: Direktiva 2001/20/ES),
Direktivo Komisije 2003/94/ES z dne 8. oktobra 2003 o določitvi načel in
smernic dobre proizvodne prakse v zvezi z zdravili za uporabo v humani medicini
in zdravili za uporabo v humani medicini v preskušanju (UL L št. 262 z dne 14.
10. 2003, str. 22; v nadaljnjem besedilu: Direktiva 2003/94/ES), Direktivo
Komisije 2005/28/ES z dne 8. aprila 2005 o načelih in podrobnih smernicah za
dobro klinično prakso v zvezi z zdravili v preskušanju za humano uporabo ter o
zahtevah za pridobitev dovoljenja za proizvodnjo ali uvoz takšnih izdelkov (UL
L št. 91 z dne 9. 4. 2005, str. 13; v nadaljnjem besedilu: Direktiva
2005/28/ES) in Direktivo Komisije z dne 23. julija 1991 o določitvi načel in
smernic dobre proizvodne prakse za zdravila za uporabo v veterinarski medicini
(UL L št. 228 z dne 17. 8. 1991, str. 70; v nadaljnjem besedilu: Direktiva
91/412/EGS).
2. člen
(izrazi in definicije)
Poleg izrazov in definicij, ki so opredeljeni v 5. in 6.
členu Zakona o zdravilih (Uradni list RS, št. 31/06 in 45/08; v nadaljnjem
besedilu: zakon), se v tem pravilniku uporabljajo še naslednji izrazi: 
1.     
organ, pristojen za zdravila, je Javna agencija Republike Slovenije za
zdravila in medicinske pripomočke (v nadaljnjem besedilu: agencija); 
2.     
aktivnosti izdelave zdravil so za potrebe tega pravilnika opredeljene kot
izdelava aktivnih učinkovin, izdelava polizdelkov, izdelava končnih oblik v
ožjem pomenu, primarno pakiranje, sekundarno pakiranje, sprostitev serij
končnega zdravila, kontrola kakovosti in uvoz. Aktivnosti se delijo glede na
namembnost zdravila, na aktivnosti izdelave humanih in veterinarskih zdravil.
Aktivnosti se delijo glede na stopnjo razvoja, na aktivnosti izdelave zdravil
in aktivnosti izdelave zdravil v kliničnem preskušanju. Aktivnosti izdelave
končnih oblik v ožjem pomenu se delijo glede na farmacevtske oblike. Aktivnosti
kontrole kakovosti se delijo glede na vrsto izvajanih testov. Aktivnosti
izdelave zdravil vključujejo promet na debelo z zdravili do veletrgovca; 
3.     
potrdilo o izvajanju dobre proizvodne prakse je potrdilo z omejenim
rokom veljavnosti, ki predstavlja končno oceno skladnosti izvajanja aktivnosti,
ki so bile predmet nadzora, z dobro proizvodno prakso; 
4.     
EudraGMP je skupna baza pristojnih organov v Evropski uniji, v katero
posamezni pristojni organi vnašajo izdana dovoljenja za izdelavo in potrdila o
izvajanju dobre proizvodne prakse; 
5.     
izdelovalec zdravila je imetnik dovoljenja za opravljanje dejavnosti
izdelave zdravil (v nadaljnjem besedilu: imetnik dovoljenja); 
6.     
lokacija izdelave je omejen prostor, ki proti okolici predstavlja zaključeno
celoto, in znotraj katerega imetnik dovoljenja opravlja aktivnosti izdelave
zdravil; 
7.     
navzkrižna kontaminacija pomeni onesnaževanje vhodne snovi ali izdelka z
drugimi snovmi ali izdelki; 
8.     
odgovorna oseba za sproščanje posamezne serije zdravila je oseba, ki s
svojim podpisom zagotavlja, da je serija zdravila, ki se sprošča v promet,
izdelana in se hrani v skladu z načeli dobre proizvodne prakse in dovoljenjem
za promet z zdravilom; 
9.     
sproščanje serije zdravila pomeni pregled vse relevantne dokumentacije z
namenom ugotavljanja skladnosti serije z dovoljenjem za promet in dobro
proizvodno prakso, ter podajanje končne ocene o ustreznosti serije; 
10.  
Zbirka postopkov Skupnosti o nadzorih in izmenjavi podatkov – navodila
in priporočila za delo inšpekcijskih organov na področju zdravil, ki jih za
Evropsko komisijo izdaja Evropska agencija za zdravila in se nahaja na spletni
strani Eudralex-a, ki je del spletnih strani Evropske komisije; 
11.  
zdravilo v preskušanju je farmacevtska oblika zdravilne učinkovine ali
placeba, ki se preskuša ali uporablja kot primerjava v kliničnem preskušanju,
vključno z izdelki, ki že imajo dovoljenje za promet, vendar pa se uporabljajo
ali pripravljajo (oblika ali pakiranje) drugače kot v dovoljeni obliki, ali ki
se uporabljajo za indikacije, ki niso odobrene ali za pridobivanje dodatnih
informacij o dovoljeni obliki.
3. člen
(izdelava zdravil)
(1) Zdravila lahko izdelujejo le imetniki dovoljenja za
izdelavo zdravil, ki ga izda agencija. 
(2) Dovoljenje iz prejšnjega odstavka je potrebno za vse
aktivnosti izdelave zdravil. 
(3) Pravne in fizične osebe morajo za pridobitev dovoljenja
za opravljanje dejavnosti izdelave zdravil izpolnjevati pogoje za izdelavo
zdravil iz 67. člena zakona. 
(4) Pogoje za opravljanje dejavnosti izdelave zdravil morajo
izpolnjevati tudi izdelovalci zdravil, ki izvajajo dejavnost uvoza zdravil, če
v zvezi s temi zdravili opravljajo katerokoli aktivnost iz 2. točke prejšnjega
člena. 
(5) Izdelovalec zdravila, ki izvaja dejavnost uvoza zdravila,
mora zagotoviti, da so za vsako uvoženo serijo izvedena ustrezna analizna
preverjanja, potrebna za zagotavljanje kakovosti zdravil v skladu z zahtevami
dovoljenja za promet z zdravilom, in vsaka serija zdravila sproščena s strani
odgovorne osebe za sproščanje. 
(6) Serije zdravil, na katerih so bila preverjanja iz
prejšnjega odstavka izvedena v drugi državi članici Evropske unije, so
oproščene ponovnih preverjanj.
II. NATANČNEJŠI POGOJI ZA IZDELAVO ZDRAVIL
4. člen
(skladnost z dobro proizvodno prakso)
(1) Izdelovalec zdravila zagotovi, da se postopki izdelave
izvajajo v skladu z načeli in smernicami dobre proizvodne prakse. Ta določba
velja tudi za zdravila, ki so namenjena za izvoz ali iznos. 
(2) Izdelovalec zdravila, ki opravlja dejavnost uvoza
zdravila oziroma zdravila v preskušanju, zagotovi, da so bila zdravila izdelana
v skladu s standardi, ki so najmanj enakovredni standardom dobre proizvodne
prakse, kot jih določa Skupnost, kot tudi, da so zdravila izdelali izdelovalci,
ki imajo v svoji državi za to ustrezna dovoljenja.
5. člen
(skladnost z dovoljenjem za promet z zdravilom)
(1) Izdelovalec zdravila zagotovi, da se vsi delovni procesi
izdelave zdravila, ki so predmet dovoljenja za izdelavo, izvajajo v skladu s
podatki iz dovoljenja za promet z zdravilom. 
(2) V primeru zdravil v kliničnem preskušanju izdelovalec
zdravil zagotovi, da so vsi postopki izdelave v skladu s podatki, ki jih
agenciji predloži predlagatelj kliničnega preskušanja na podlagi drugega
odstavka 9. člena Direktive 2001/20/ES.
6. člen
(skladnost z dovoljenjem za izdelavo zdravil)
(1) Izdelovalec zdravil lahko izdeluje samo zdravila oziroma
zdravila v kliničnem preskušanju za katera ima veljavno dovoljenje za izdelavo
zdravil. 
(2) Izdelovalec zdravil in zdravil v kliničnem preskušanju
zagotovi, da so vsi postopki izdelave v skladu s podatki, ki jih predloži
agenciji v postopku pridobitve ali spremembe dovoljenja za izdelavo.
7. člen
(posodabljanje tehnoloških in kontrolnih postopkov)
(1) Izdelovalec zdravila redno spremlja znanstveno-tehnični
razvoj in posodablja tehnološke in kontrolne postopke izdelave zdravil. 
(2) Izdelovalec zdravila agenciji predloži vse spremembe
tehnoloških in kontrolnih postopkov, ki zahtevajo spremembo dokumentacije,
potrebne za pridobitev dovoljenja za promet z zdravilom.
8. člen
(posebne zahteve)
Izdelovalec zdravila: 
-       
omogoči farmacevtskemu nadzorstvu nemoteno izvajanje dejavnosti v okviru
pristojnosti in pravic, določenih z zakonom, 
-       
vzpostavi in vodi dokumentiran sistem, ki omogoča takojšen umik zdravila
iz prometa skladno s predpisom, ki ureja odpoklic zdravil.
III. NAČELA IN SMERNICE DOBRE PROIZVODNE PRAKSE
9. člen
(sistem zagotavljanja kakovosti)
Izdelovalec zdravila vzpostavi in izvaja učinkovit sistem
zagotavljanja kakovosti, v katerem je aktivno udeleženo vodstvo in osebje različnih
notranjih organizacijskih enot.
10. člen
(osebje)
(1) Izdelovalec zdravila: 
-       
na vsakem mestu izdelave zagotovi zadostno število odgovornega in
ustrezno usposobljenega osebja za zagotavljanje kakovosti; 
-       
v opisih del in nalog opredeli naloge in odgovornosti vodstvenega in
nadzornega osebja, kot tudi oseb, ki so odgovorne za vzpostavitev in izvajanje
dobre proizvodne prakse ter prikaže njihove hierarhične odnose v organizacijski
shemi; organizacijske sheme in opisi del in nalog se potrdijo v skladu z
notranjimi postopki izdelovalca. 
(2) Osebje iz prejšnjega odstavka mora imeti ustrezna
pooblastila za opravljanje svojih dolžnosti v okviru sistema zagotavljanja
kakovosti. 
(3) Izdelovalec zdravila osebju zagotovi začetno in nadaljnje
izobraževanje, ki zlasti zajema teorijo in uporabo koncepta zagotavljanja
kakovosti ter dobre proizvodne prakse, in, kadar je to primerno, posebne
zahteve za proizvodnjo zdravil v preskušanju. Učinkovitost sistema
izobraževanja se redno preverja. 
(4) Izdelovalec zdravila vzpostavi, vodi in posodablja
higienske programe, ki so prilagojeni dejavnostim, ki se bodo izvajale. Ti
programi zlasti vključujejo postopke, ki se nanašajo na zdravje, higiensko
prakso in delovna oblačila za osebje.
11. člen
(prostori in oprema)
(1) Izdelovalec zdravila zagotovi, da se prostori in
proizvodna oprema načrtujejo, izdelajo, namestijo, prilagodijo in vzdržujejo
tako, da ustrezajo predvidenim postopkom. 
(2) Prostori in proizvodna oprema morajo biti načrtovani,
razporejeni in upravljani tako, da se zmanjša tveganje napak na najmanjšo možno
mero in omogoči učinkovito čiščenje in vzdrževanje z namenom izogibanja
onesnaženju, navzkrižni kontaminaciji in vsem drugim dejavnikom, ki bi lahko
neugodno vplivali na kakovost izdelka. 
(3) Prostore in opremo za uporabo v proizvodnih postopkih, ki
odločilno vplivajo na kakovost izdelkov, je treba ustrezno opredeliti in
validirati.
12. člen
(dokumentacija)
(1) Izdelovalec zdravila vzpostavi, vodi in posodablja sistem
dokumentiranja, ki temelji na specifikacijah, proizvodnih sestavnicah,
navodilih za izdelavo in pakiranje, postopkih ter poročilih, ki zajemajo vse
proizvodne postopke. Dokumenti morajo biti jasni, brez napak in posodobljeni.
Na voljo so vnaprej določeni postopki za proizvodne postopke in za pogoje,
skupaj s posebnimi dokumenti za izdelavo vsake serije. Navedeni sklop
dokumentov omogoča sledljivost izdelave vsake serije in sledenje spremembam, ki
so bile uvedene med razvojem zdravila v preskušanju. 
(2) V vseh primerih, zlasti kadar se zdravila dajo v promet,
mora usposobljena oseba potrditi v registru ali enakovrednem dokumentu,
predpisanem za ta namen, da vsaka posamezna proizvodna serija izpolnjuje
določbe tega člena; register ali njemu enakovreden dokument je treba
posodabljati z vpisom novih podatkov v zvezi z opravljenim delom in
pooblaščenim osebam agencije omogočiti vpogled vanj. 
(3) V primeru zdravil se dokumentacija o vsaki seriji hrani
najmanj eno leto po datumu izteka roka uporabnosti zadevne serije ali najmanj
pet let po izdaji potrdila iz prejšnjega odstavka, odvisno od tega, katero
obdobje je daljše. 
(4) V primeru zdravil v preskušanju se dokumentacija o vsaki
seriji hrani najmanj pet let po zaključku ali uradni prekinitvi zadnjega
kliničnega preskušanja, v katerem je bila serija uporabljena. Sponzor ali
imetnik dovoljenja za promet, kolikor gre za različni osebi, morata zagotoviti,
da se evidenca, ki bi lahko bila potrebna še za naslednja dovoljenja za promet,
shrani, kot je določeno za dovoljenje za promet. 
(5) Kadar se namesto pisnih dokumentov uporabijo elektronski,
fotografski ali drugi sistemi obdelave podatkov, izdelovalec zdravila najprej
validira te sisteme tako, da pokaže, da bodo podatki na prej navedenih nosilcih
v času predvidenega obdobja shranjevanja ustrezno shranjeni. 
(6) Podatki, shranjeni v navedenih sistemih, morajo biti v
čitljivi obliki in dosegljivi pooblaščenim osebam agencije. 
(7) Elektronsko shranjeni podatki so zaščiteni proti izgubi
ali poškodbi podatkov, v obliki dvojnika ali varnostne kopije in prenosa na
druge sisteme shranjevanja.
13. člen
(proizvodnja)
(1) Različni proizvodni postopki se izvajajo v skladu z
vnaprej določenimi navodili in postopki in v skladu z dobro proizvodno prakso.
Za medprocesne kontrole morajo biti na voljo ustrezna in zadostna sredstva. Vsi
odmiki v procesu in neustreznosti izdelka se dokumentirajo in temeljito
raziščejo. 
(2) Sprejmejo se ustrezni tehnični ali organizacijski ukrepi,
da bi se preprečili navzkrižna kontaminacija in zamenjave. V primeru zdravil v
kliničnem preskušanju se posebna pozornost nameni ravnanju z izdelki med
postopkom in po vsakem postopku prikrivanja. 
(3) V primeru zdravil se validira vsaka nova izdelava ali
pomembna sprememba postopka izdelave zdravila. Kritične faze proizvodnih
postopkov se redno ponovno validirajo. 
(4) Pri izdelavi oziroma proizvodnji zdravil za klinično
preskušanje je validacija odvisna od ravni razvoja izdelka in mora zajemati
vsaj najbolj kritične faze izdelave oziroma proizvodnje, kot je na primer
sterilizacija. Razvoj proizvodnega postopka mora biti natančno dokumentiran. 
(5) Vse faze oblikovanja in razvoja proizvodnega postopka se
v celoti dokumentirajo.
14. člen
(kontrola kakovosti)
(1) Izdelovalec zdravila vzpostavi in vzdržuje sistem
kontrole kakovosti, ki ga vodi oseba z zahtevanimi kvalifikacijami in ki deluje
neodvisno od proizvodnje. Ta oseba ima na voljo ali ima dostop do enega ali več
laboratorijev za kontrolo kakovosti z ustreznim osebjem in opremo za izvajanje
potrebnih pregledov in preskušanj vhodnih snovi in materiala za ovojnino ter
preskušanja vmesnih in končnih izdelkov. 
(2) Imetniki dovoljenja za izdelavo, ki zdravila uvažajo in
sami ne razpolagajo z ustreznimi prostori, opremo in napravami za kontrolo
kakovosti vsake serije uvoženega zdravila, lahko za opravljanje storitev
analiznega preskušanja zdravil sklenejo pogodbo s pravno ali fizično osebo, ki
ima dovoljenje organa, pristojnega za zdravila, za izdelavo zdravil. 
(3) V primeru zdravil v preskušanju sponzor zagotovi, da
pogodbeni laboratorij ustreza vsebini zahteve za začetek kliničnega
preskušanja, kot je bila posredovana organu, pristojnemu za zdravila. Kadar so
zdravila v preskušanju uvožena iz tretjih držav, analizna kontrola ni obvezna. 
(4) Med končno kontrolo končnega izdelka pred sproščanjem v
promet, distribucijo ali uporabo za klinična preskušanja, sistem zagotavljanja
kakovosti poleg analiznih rezultatov upošteva bistvene podatke, kot so
proizvodni pogoji, rezultati medprocesnih kontrol, pregled proizvodne
dokumentacije in skladnost izdelka z njegovimi specifikacijami, vključno z
zunanjo ovojnino. 
(5) Vzorci vsake serije končnega izdelka se hranijo najmanj
eno leto po datumu izteka roka uporabnosti izdelka. 
(6) V primeru zdravil v preskušanju se zadostno število
vzorcev vsake serije izdelkov v zbirni ovojnini in glavnih sestavnih delih
ovojnine, uporabljene za vsako končno serijo izdelka, hrani najmanj dve leti po
zaključku ali uradni prekinitvi zadnjega kliničnega preskušanja, v katerem je
bila serija uporabljena, odvisno od tega, katero obdobje je daljše. 
(7) Vzorci vhodne snovi (razen topil, plinov in vode), ki se
uporablja v proizvodnem postopku, morajo biti shranjevani najmanj dve leti po
sprostitvi končnega izdelka v promet. To obdobje je mogoče skrajšati, kolikor
je obdobje stabilnosti snovi, kot so označene v ustrezni specifikaciji, krajše.
Vsi navedeni vzorci so na razpolago pooblaščenim osebam agencije. 
(8) V dogovoru z agencijo se lahko opredelijo drugi pogoji
vzorčenja in shranjevanja vhodnih snovi in nekaterih izdelkov, ki so izdelani
posamezno ali v majhnih količinah, ali kadar bi njihovo shranjevanje povzročilo
posebne težave.
15. člen
(pogodbeno delo)
(1) Izdelovalec zdravila lahko za opravljanje posameznih
postopkov izdelave in aktivnosti, povezanih z njimi, določi drugega izvajalca,
s katerim sklene pisno pogodbo. 
(2) Pogodba natančno opredeljuje dolžnosti pogodbenih strank,
še zlasti upoštevanje načel in smernic dobre proizvodne prakse, ki jim mora
slediti pogodbeni izvajalec ter način, po katerem odgovorna oseba za sproščanje
opravlja svoje dolžnosti. 
(3) Pogodbeni izvajalec svojih obveznosti, kot izhajajo iz
sklenjene pogodbe, ne sme prenesti na drugega podizvajalca brez pisnega
dovoljenja naročnika. 
(4) Imetnik dovoljenja za izdelavo zdravil mora imeti
posodobljen seznam pogodbenih izdelovalcev in kontrolnih laboratorijev. 
(5) Farmacevtsko nadzorstvo lahko kadarkoli izvede pregled
izpolnjevanja pogojev za izdelavo zdravil pri pogodbenem izvajalcu, v okviru
dejavnosti izdelave, ki jih ta pogodbeno opravlja.
16. člen
(pritožbe, odpoklic izdelkov in razkrivanje v nujnih
primerih)
(1) Izdelovalec zdravila izvaja sistem evidentiranja in
pregledovanja pritožb, ter vzdržuje učinkovit sistem takojšnjega in stalnega
odpoklica zdravil iz distribucijske mreže. Izdelovalec evidentira in razišče
vse pritožbe v zvezi s pomanjkljivostmi zdravil. Izdelovalec obvesti agencijo o
vseh pomanjkljivostih, ki bi lahko povzročile odpoklic ali omejitev dobave in,
kadar je to mogoče, označi namembne države. 
(2) Vsak odpoklic se opravi v skladu z zahtevami iz
pravilnika, ki ureja odpoklic zdravil. 
(3) V primeru zdravil v kliničnem preskušanju, izdelovalec v
sodelovanju s sponzorjem izvaja sistem evidentiranja in pregledovanja pritožb
skupaj z učinkovitim sistemom takojšnjega in stalnega odpoklica zdravil v
kliničnem preskušanju, ki so že vstopila v distribucijsko mrežo. Izdelovalec
evidentira in razišče vse pritožbe v zvezi s pomanjkljivostmi in agencijo
obvesti o pomanjkljivostih, ki bi lahko povzročile odpoklic ali nenavadno
omejitev dobave. 
(4) V primeru zdravil v kliničnem preskušanju se opredelijo
vsa mesta preskušanja, ter se, kadar je to mogoče, označijo namembne države. 
(5) V primeru zdravila v kliničnem preskušanju, za katero je
bilo izdano dovoljenje za promet, izdelovalec zdravila v kliničnem preskušanju
v sodelovanju s sponzorjem obvesti imetnika dovoljenja za promet o vseh
pomanjkljivostih, ki bi lahko bile povezane z odobrenim zdravilom. 
(6) Sponzor izvaja postopek hitrega razkrivanja prikritih
izdelkov, kadar je to potrebno za takojšen odpoklic, na način in po postopku,
kot je to določeno v drugem odstavku tega člena. Sponzor zagotovi, da se s prej
navedenim postopkom razkrije identiteta prikritega zdravila samo, kolikor je to
potrebno.
17. člen
(notranji nadzor)
Izdelovalec izvaja redni notranji nadzor kot del sistema
zagotavljanja kakovosti, da bi tako spremljal izvajanje in upoštevanje dobre
proizvodne prakse in predlagal vse potrebne korektivne ukrepe. O takšnem
notranjem nadzoru in vseh posledično sprejetih ukrepih vodi evidenco.
18. člen
(označevanje zdravil za klinično preskušanje)
V primeru zdravila v kliničnem preskušanju je treba z
označevanjem zagotoviti zaščito preizkušanca in sledljivost, omogočiti
prepoznavanje zdravila in preskušanja ter olajšati pravilno uporabo zdravila v
kliničnem preskušanju.
19. člen
(evidence, ki jih mora voditi imetnik dovoljenja za izdelavo
zdravil za uporabo v veterinarski medicini)
(1) Imetnik dovoljenja za izdelavo zdravil, ki izdeluje
zdravila za uporabo v veterinarski medicini, mora voditi podrobne evidence o
vseh zdravilih za uporabo v veterinarski medicini, ki jih dobavlja, vključno z
vzorci, v skladu s predpisi držav, kamor so pošiljke namenjene. V zvezi z vsako
transakcijo, ne glede na to ali je bila narejena z namenom plačila, je treba
voditi evidence, ki vsebujejo najmanj naslednje podatke: 
-       
datum transakcije; 
-       
ime zdravila za uporabo v veterinarski medicini; 
-       
dobavljena količina; 
-       
ime in naslov prejemnika; 
-       
številka serije. 
(2) Evidence iz prejšnjega odstavka mora izdelovalec hraniti
najmanj eno leto po izteku roka uporabnosti zdravila ali tri leta, odvisno
katero obdobje daljše.
20. člen
(Smernice dobre proizvodne prakse)
Podrobne smernice dobre proizvodne prakse so določene in
objavljene v naslednjih publikacijah, ki jih je sprejela Evropska komisija: 
-       
»The Rules Governing Medicinal Products in the European Union, Volume 4
– Good Manufacturing Practices, Medicinal Products for Human and Veterinary
use, 1998 Edition, European Commission, Directorate General III – Industry,
Pharmaceutical and Cosmetics« z vsemi dopolnitvami, ki se nahajajo na spletnih
straneh Eudralex-a, ki so del spletnih strani Evropske komisije.
IV. POSTOPEK ZA PRIDOBITEV DOVOLJENJA
21. člen
(vloga)
(1) Postopek za pridobitev dovoljenja za izdelavo zdravil se
začne na podlagi vloge pravne ali fizične osebe, in obsega splošni in strokovni
del. 
(2) Vlogo za pridobitev dovoljenja za opravljanje dejavnosti
izdelave zdravil predlagatelj agenciji predloži v fizični ali elektronski
obliki.
22. člen
(splošni del vloge)
Splošni del vloge iz prejšnjega člena obsega naslednje
podatke in dokumente: 
1.     
Spremni dopis, v katerem se navede: 
- 
polno in skrajšano ime ter sedež predlagatelja, z navedbo vseh lokacij
opravljanja dejavnosti izdelave zdravil; 
- 
navedba aktivnosti predlagatelja, ki so predmet postopka za izdajo
dovoljenja za opravljanje dejavnosti izdelave zdravil; 
- 
ime in priimek odgovorne osebe in podpis odgovorne osebe; 
2.     
Dokumentacijo: 
- 
seznam oseb, ki opravljajo funkcijo vodij izdelave in vodje kontrole,
oziroma drugih oseb, ki prevzemajo odgovornosti, ki so opredeljene v drugem
poglavju smernic dobre proizvodne prakse; 
- 
dokazila o razpoložljivosti osebe, ki je odgovorna za sproščanje
posamezne serije zdravila in je nenehno dosegljiva ter izpolnjuje pogoje iz
drugega odstavka 67. člena zakona, dokazila o njeni strokovni izobrazbi ter
ustreznih delovnih izkušnjah, kakor jih določa tretji odstavek 49. člena
Direktive 2001/83/ES; 
- 
pisno izjavo predlagatelja, da bo odgovorni osebi iz prejšnje alinee
omogočal samostojno opravljanje dolžnosti in da ima za to vsa potrebna
sredstva; 
- 
pisno izjavo predlagatelja, da bo dejavnost izdelave zdravil izvajal v
skladu s smernicami in načeli dobre proizvodne prakse; 
- 
pisno izjavo predlagatelja, da bo pri opravljanju dejavnosti uporabljal
samo učinkovine, ki so bile izdelane v skladu z dobro proizvodno prakso; 
- 
pisno izjavo predlagatelja, da bo zagotavljal samo zdravila, izdelana
znotraj dejavnosti, ki jih obsega dovoljenje za izdelavo, in v skladu s
predpisi.
23. člen
(strokovni del vloge)
(1) Strokovni del vloge iz 21. člena tega pravilnika vsebuje
informacije predlagatelja o izpolnjevanju strokovnih zahtev. Predlagatelj navede
informacije v obsegu, ki ustreza obsegu njegovih delovnih procesov izdelave
zdravil. 
(2) Strokovni del vloge lahko nadomesti ustrezen interni
dokument predlagatelja, ki vsebuje predpisane podatke. 
(3) V strokovnem delu vloge predlagatelj navede podatke in
dokumente, ki so določeni v Prilogi tega pravilnika.
24. člen
(strokovni del vloge za pridobitev dovoljenja za izdelavo
zdravil v kliničnem preskušanju)
(1) Strokovni del vloge za pridobitev dovoljenja za izdelavo
zdravil v kliničnem preskušanju vsebuje: 
-       
natančno opredelitev farmacevtskih oblik, ki naj bi se izdelovale ali
uvažale; 
-       
natančno opredelitev ustreznih proizvodnih in/ali uvoznih postopkov; 
-       
natančno opredelitev postopka proizvodnje, kjer je to ustrezno, kot na
primer pri inaktivaciji virusnih in nekonvencionalnih agensov; 
-       
natančno opredelitev lokacije, na kateri naj bi potekala proizvodnja
zdravil, ali razpolagati za njihovo proizvodnjo ali uvoz s primernimi in
zadostnimi prostori, tehnično opremo ter objekte in naprave za nadzor, ki so v
skladu z zakonodajo v zvezi s proizvodnjo, nadzorom in skladiščenjem zdravil; 
-       
dokazila o imetju stalno in nenehno na razpolago storitve vsaj ene
kvalificirane osebe iz drugega odstavka 13. člena Direktive 2001/20/ES. 
(2) Pri splošnem delu vloge za pridobitev dovoljenja za
izdelavo zdravil v kliničnem preskušanju, predlagatelju ni treba predložiti
dokazil o razpoložljivosti oseb iz prve alinee 2. točke 22. člena tega
pravilnika.
25. člen
(dovoljenje za izdelavo zdravil za namen uvoza zdravil)
(1) Imetnik dovoljenja za izdelavo zdravil za namen uvoza
zdravil mora imeti seznam zdravil, ki so predmet dovoljenja za izdelavo, z
navedbo izdelovalca zdravila in lokacije izdelave za vsako posamezno zdravilo. 
(2) Imetnik dovoljenja za izdelavo zdravil za namen uvoza
zdravil mora imeti za izdelovalca v tretji državi, od katerega ima namen
uvažati, potrdilo o izvajanju dobre proizvodne prakse izdelovalca zdravil v
tretji državi, izdanega s strani pristojnega organa iz držav članic Evropske
unije. 
(3) Imetnik dovoljenja za izdelavo zdravil za namen uvoza
zdravil mora seznam iz prvega odstavka tega člena in dokumentacijo iz
prejšnjega odstavka redno posodabljati in jih v primeru nadzora imeti na
vpogled
26. člen
(dopolnitev vloge)
Če agencija ugotovi, da je vloga nepopolna, v 30 dneh po
prejemu vloge zahteva dopolnitev vloge, in določi predlagatelju rok, v katerem
jo mora dopolniti.
27. člen
(preverjanje izpolnjevanja pogojev)
(1) Po ugotovitvi, da je vloga formalno popolna, se s sklepom
imenuje komisija za ugotavljanje izpolnjevanja pogojev, ki izvede ogled pri
predlagatelju. 
(2) Izpolnjevanje pogojev za opravljanje dejavnosti izdelave
zdravil preverja komisija, ki jo sestavljajo farmacevtski nadzorniki in po
potrebi izvedenci z drugih področij. 
(3) O poteku ugotavljanja izpolnjevanja pogojev se vodi
zapisnik.
28. člen
(postopek do izdaje dovoljenja)
(1) Predsednik komisije sestavi poročilo o opravljenem
pregledu in ga v 30 dneh od zadnjega dneva pregleda pošlje predlagatelju. 
(2) V primeru ugotovljenih pomanjkljivosti, predlagatelj v 30
dneh od prejema poročila komisiji pošlje načrt odprave pomanjkljivosti. 
(3) Komisija na podlagi ocene načrta odprave pomanjkljivosti
in ocene o izpolnjevanju pogojev za dejavnost izdelave zdravil da mnenje,
katerega sestavni del je tudi poročilo o ogledu. 
(4) Na podlagi strokovnega mnenja imenovane komisije agencija
v 90 dneh od prejema popolne vloge izda oziroma zavrne izdajo dovoljenja za
izdelavo zdravil.
29. člen
(sprememba pogojev, ki so podlaga dovoljenja za izdelavo)
(1) Izdelovalec zdravil mora agenciji pisno, v fizični ali
elektronski obliki, sporočiti vsako večjo spremembo pogojev, ki so bili podlaga
za izdajo dovoljenja za izdelavo zdravil. 
(2) Farmacevtsko nadzorstvo da pisno mnenje o tem, ali je
potreben poseben ugotovitveni postopek z ogledom v petih delovnih dneh. Kadar
farmacevtsko nadzorstvo ne da mnenje v predpisanem času, se šteje, da ni
potreben poseben ugotovitveni postopek. 
(3) Če se farmacevtsko nadzorstvo opredeli, da ni potreben
poseben ugotovitveni postopek z ogledom, lahko predlagatelj nadaljuje z
izdelavo zdravil. 
(4) Kadar se farmacevtsko nadzorstvo odloči, da je potreben
poseben ugotovitveni postopek z ogledom, mora predlagatelj vložiti vlogo za
odobritev spremembe pogojev izdelave. 
(5) Vloga za odobritev spremembe pogojev izdelave mora
obsegati navedbo spremembe in predložitev ustrezne dokumentacije, ki se nanaša
na priglašeno spremembo. 
(6) Če se farmacevtsko nadzorstvo opredeli, da je potreben
poseben ugotovitveni postopek, izdelovalec ne sme sprostiti serije izdelka iz
zadevne proizvodnje pred pozitivno oceno skladnosti spremembe z dobro
proizvodno prakso. 
(7) V primeru posebnega ugotovitvenega postopka Agencija da
mnenje o skladnosti spremembe pogojev izdelave v 90 dni od prejema popolne
vloge.
V. POSTOPEK IZDAJE ALI ODVZEMA POTRDILA O IZVAJANJU DOBRE
PROIZVODNE PRAKSE
30. člen
(postopek izdaje potrdila)
(1) Imetnik dovoljenja lahko agencijo zaprosi za izdajo
potrdila o izvajanju dobre proizvodne prakse (v nadaljnjem besedilu: potrdilo).
(2) Izdelovalec iz tretje države lahko, ob predložitvi
pooblastila, za izdajo potrdila zaprosi preko pooblaščenca. 
(3) Potrdilo se lahko izda samo na podlagi opravljenega
posebnega ugotovitvenega postopka v okviru izdaje dovoljenja ali opravljenega
nadzora izpolnjevanja pogojev za izdelavo zdravil pri imetniku dovoljenja. 
(4) Postopek izdaje potrdila je enak postopku izdaje
dovoljenja za izdelavo zdravil, če ni v tem pravilniku določeno drugače. 
(5) Agencija izda potrdilo imetniku dovoljenja ob izdaji
pozitivne odločbe za izdelavo zdravil. 
(6) Agencija lahko izda potrdilo po izvedenem rednem nadzoru
brez predhodne vloge, če je imetnik dovoljenja predhodno plačal stroške za
izdajo potrdila skladno s podzakonskim predpisom, ki ureja pristojbine in
stroške postopkov na področju zdravil in medicinskih pripomočkov.
31. člen
(vloga)
(1) Vloga za izdajo potrdila, ki jo vloži imetnik dovoljenja,
vsebuje: 
-       
polno in skrajšano ime ter naslov predlagatelja; 
-       
številko dovoljenja za izdelavo zdravil; 
-       
navedba lokacije in dejavnosti iz dovoljenja, za katere predlagatelj
želi potrdilo; 
-       
številke že obstoječih potrdil za zadevne aktivnosti. 
(2) Če predlagatelj prosi za izdajo potrdila za izdelovalca
zdravil iz tretje države, mora vloga za izdajo potrdila vsebovati naslednje
podatke in dokumente: 
-       
informacije o uvozniku, ali drugem zakonitem zastopniku, v obsegu in
vsebini enake splošnemu delu vloge za izdelavo zdravil; 
-       
informacije o izdelovalcu iz tretje države, v obsegu in vsebini enake
strokovnemu delu vloge za izdajo dovoljenja za izdelavo zdravil; 
-       
kopije obstoječih potrdil za zadevno lokacijo izdelave zdravil; 
-       
pisno pooblastilo za komuniciranje z agencijo (v primeru vložitve vloge
po pooblaščencu). 
(3) Vloga za izdajo potrdila se lahko nanaša na eno samo
lokacijo izdelave zdravil. 
(4) Imetnik dovoljenja lahko zaprosi za izdajo dodatnega
izvoda obstoječega potrdila.
32. člen
(oblika in vsebina)
(1) Oblika in vsebina potrdila sta določeni v Zbirki
postopkov Skupnosti o nadzorih in izmenjavi podatkov, ki jo izda Evropska
komisija. 
(2) Potrdilo vsebuje samo informacijo o skladnosti dejavnosti
predlagatelja v obsegu, v katerem je bil izveden nadzor, ki je podlaga za
izdajo potrdila.
33. člen
(veljavnost)
(1) Veljavnost potrdila je praviloma 3 leta. Veljavnost se
lahko skrajša na podlagi mnenja farmacevtskega nadzornika. 
(2) Imetnik dovoljenja za izdelavo zdravil zagotovi, da
opravlja samo dejavnosti, za katere ima veljavno potrdilo. Za izdelovalca iz
tretjih držav prevzema to dolžnost uvoznik zdravil ali drug zastopnik. 
(3) Agencija lahko začasno ali trajno prekliče izdano
potrdilo, če se ugotovi, da imetnik dovoljenja ne izpolnjuje pogojev, določenih
s tem pravilnikom ali zakonom.
VI. NADZOR
34. člen
(nadzor)
(1) Izpolnjevanje zahtev, predpisanih s tem pravilnikom,
nadzoruje farmacevtsko nadzorstvo. 
(2) Nadzor izvajajo pooblaščeni farmacevtski nadzorniki. 
(3) Farmacevtsko nadzorstvo opravlja pri imetnikih dovoljenj
za izdelavo izredne in redne nadzore. 
(4) Redni nadzori pri imetnikih dovoljenja za izdelavo se
izvajajo praviloma na 2 do 3 leta. 
(5) Izredni nadzori se izvajajo v primeru zaznave povečanega
tveganja ali iz drugih vzrokov, ki kažejo na neskladnost izvajanja izdelave
zdravil z zahtevami iz zakona in tega pravilnika.
35. člen
(zbirka postopkov Skupnosti o nadzorih in izmenjavi
podatkov)
Farmacevtsko nadzorstvo in agencija pri svojem delovanju pri
izvajanju nadzora upoštevajo vsebino Zbirke postopkov Skupnosti o nadzorih in
izmenjavi podatkov, ki jo izda Evropska komisija.
36. člen
(EudraGMP)
(1) Izdana dovoljenja za izdelavo zdravil in izdana potrdila
se vpisujejo v EudraGMP. 
(2) Vpis iz prejšnjega odstavka in nadzor nad spremembami
podatkov v bazi izvaja farmacevtsko nadzorstvo.
VII. ODVZEM DOVOLJENJA
37. člen
(odvzem dovoljenja)
Agencija v skladu z 71. členom zakona odvzame dovoljenje za
izdelavo zdravil, če ugotovi, da izdelovalec ne izpolnjuje več pogojev za
opravljanje dejavnosti, navedenih v zakonu in predpisih, izdanih na njegovi
podlagi.
VIII. PREHODNE IN KONČNE DOLOČBE
38. člen
(uskladitev)
Izdelovalci zdravil morajo uskladiti svojo organiziranost in
delovanje s tem pravilnikom v treh mesecih po njegovi uveljavitvi.
39. člen
(prenehanje uporabe)
Z dnem uveljavitve tega pravilnika prenehajo veljati
Pravilnik o natančnejših pogojih, ki jih morajo izpolnjevati izdelovalec
oziroma proizvajalec zdravil za uporabo v humani medicini, in o postopku
njegove verifikacije (Uradni list RS, št. 51/04), Pravilnik o natančnejših
pogojih, ki jih mora izpolnjevati izdelovalec oziroma proizvajalec zdravil za
uporabo v veterinarski medicini ter o postopku njegove verifikacije (Uradni
list RS, št. 28/04), Pravilnik o določitvi dobre proizvodne prakse (Uradni list
RS, št. 10/05) in Pravilnik o določitvi dobre proizvodne prakse za zdravila za
uporabo v veterinarski medicini (Uradni list RS, št. 75/05).
40. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 72-13/2008
Ljubljana, dne 30. junija 2008
EVA 2008-2711-0024
Zofija Mazej Kukovič l.r. 
Ministrica 
za zdravje
Soglašam!
Iztok Jarc l.r. 
Minister 
za kmetijstvo, gozdarstvo in prehrano

Priloga:
Strokovni del vloge za pridobitev dovoljenja za izdelavo zdravil