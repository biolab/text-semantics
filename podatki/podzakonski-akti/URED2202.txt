I. SPLOŠNA DOLOČBA
1. člen
(vsebina uredbe)
Ta uredba ureja postopek za pridobitev in
spremembo soglasja Vlade Republike Slovenije (v nadaljnjem besedilu: vlada) za
ustanovitev ekonomske cone iz 7. člena zakona o ekonomskih conah (Uradni list
RS, št. 45/98 in 97/01 – v nadaljnjem besedilu: zakona), postopek za pridobitev
in spremembo odločbe Carinske uprave Republike Slovenije (v nadaljnjem
besedilu: Carinska uprava) iz 10. člena zakona ter način in postopek
uveljavljanja in odobritve davčnih ugodnosti iz 20. člena zakona, kakor tudi
podrobnejše predpise o izvajanju carinskega nadzora nad blagom v ekonomski coni
in podrobnejše predpise o izvajanju davčnega nadzora nad izvajanjem aktivnosti,
ki so povezane z dodelitvijo davčnih ugodnosti kot državne pomoči, ter način in
postopek v primeru vrnitve preveč pridobljene državne pomoči.
II. USTANOVITEV EKONOMSKE CONE
a) Soglasje vlade
2. člen
(vložnik zahtevka za ustanovitev ekonomske
cone)
Domača pravna oseba (v nadaljnjem besedilu:
vložnik) lahko predlaga, da se del carinskega območja določi kot ekonomska
cona.
3. člen
(zahtevek)
(1) Podatki, ki jih mora v skladu s 7.
členom zakona vsebovati pisni zahtevek za pridobitev soglasja vlade, morajo
biti tako natančni, da omogočajo odločitev o ekonomski utemeljenosti
ustanovitve ekonomske cone in o možnostih za izvajanje carinskega nadzora nad
poslovanjem ekonomske cone.
(2) Če v zvezi z dejavnostmi, katerih
opravljanje se predlaga v zahtevku, drugi predpisi zahtevajo, da morajo biti
izpolnjeni posebni pogoji, se zahtevku priložijo tudi dokazila o izpolnjevanju
teh pogojev.
4. člen
(vložitev zahtevka in njegovo formalno
preverjanje)
(1) Zahtevek iz prejšnjega člena vložnik
skupaj s potrebno dokumentacijo vloži pri ministrstvu, pristojnem za
gospodarstvo.
(2) Ministrstvo, pristojno za gospodarstvo,
preveri, ali je zahtevek popoln. Če zahtevek ni popoln, zahteva od vložnika
zahtevka, da ga dopolni, če pa je popoln, ga nemudoma pošlje v mnenje
ministrstvu, pristojnemu za finance ter Carinski upravi. Po potrebi se za
mnenje lahko zaprosijo tudi druga ministrstva in službe.
5. člen
(predlog sklepa o soglasju vlade)
(1) Vlada sprejme sklep na predlog
ministrstva, pristojnega za gospodarstvo, pripravljenega na podlagi:
1.    
popolnega zahtevka vložnika,
2.    
mnenja organov iz drugega odstavka prejšnjega člena,
3.    
ocene o gospodarski utemeljenosti ustanovitve ekonomske cone z vidika
gospodarskega razvoja države ter
4.    
skladnosti dejavnosti, ki naj bi se opravljala v ekonomski coni, s
prostorsko dokumentacijo.
(2) Predlog iz prvega odstavka tega člena
mora vsebovati podatke iz drugega odstavka 7. člena zakona, pogoje, pod
katerimi se dovoli ustanovitev ekonomske cone, kakor tudi pogoje, ki jih mora
ustanovitelj cone zagotoviti za delo carinske službe.
6. člen
(sprememba soglasja vlade)
(1) Zahtevek za spremembo soglasja vlade se
obravnava v skladu s 3. do 5. členom te uredbe.
(2) Ne glede na drugi odstavek prejšnjega
člena mora predlog sklepa o spremembi soglasja vlade vsebovati podatke o
spremembi soglasja vlade, pogoje, pod katerimi se dovoli zahtevana sprememba
ekonomske cone, ter dodatne ali spremenjene pogoje, ki jih mora ustanovitelj
cone zagotoviti za delo carinske službe.
b) Odločba Carinske uprave
7. člen
(odločba Carinske uprave)
(1) V zvezi z izdajo odločbe iz 10. oziroma
12. člena zakona direktor Carinske uprave določi komisijo, ki opravi pregled
objektov za zagotavljanje izvajanja carinskega nadzora v ekonomski coni in izda
zapisnik iz tretjega odstavka 10. člena zakona.
(2) Predsednik komisije iz prejšnjega
odstavka pisno obvesti ustanovitelja cone o datumu nameravanega pregleda.
8. člen
(sprememba odločbe Carinske uprave)
(1) Če ustanovitelj cone zahteva spremembo
odločbe v skladu s prvim ali četrtim odstavkom 12. člena zakona, Carinska
uprava izda odločbo na podlagi preverjanja dejanskega stanja, ki ga izpelje
komisija v skladu z 10. členom zakona in prejšnjim členom te uredbe.
(2) Če Carinska uprava izda odločbo, s
katero spremeni prej izdano odločbo iz 10. člena zakona po uradni dolžnosti,
ustanovitev posebne komisije za ugotovitev dejanskega stanja ni potrebna.
(3) V roku, ki je naveden v odločbi iz
četrtega odstavka 12. člena zakona, v katerem mora ustanovitelj predložiti
dokazila o izpolnjevanju spremenjenih obveznosti, se blago, ki se na dan
vročitve odločbe že nahaja pri uporabniku v ekonomski coni, obravnava v skladu
s predpisi o poslovanju v ekonomski coni. Blago, ki je vneseno v ekonomsko cono
po tem dnevu, pa se obravnava kot blago, ki je vneseno ali ponovno vneseno na
preostalo carinsko območje.
(4) Če ustanovitelj v roku, ki je naveden v
odločbi iz četrtega odstavka 12. člena zakona, ne predloži dokazila o
izpolnjevanju spremenjenih obveznosti, izda Carinska uprava novo odločbo, s
katero ugotovi, da ekonomska cona ne izpolnjuje več pogojev za izvajanje
carinskega nadzora oziroma pogojev za delo carinske službe.
(5) Če Carinska uprava izda odločbo iz
prejšnjega odstavka, postopajo ustanovitelj, uporabniki in davčni organi v
skladu z 19. členom te uredbe.
III. POSLOVANJE EKONOMSKE CONE
a) Predhodna odobritev evidenc
9. člen
(predhodna odobritev evidenc)
(1) Vsak uporabnik ekonomske cone mora
pristojnemu carinskemu organu pred začetkom dela predložiti v odobritev način
in obliko vodenja evidenc iz 30. člena zakona.
(2) Carinski organ odobri evidence v skladu
s predpisom, izdanim na podlagi tretjega odstavka 30. člena zakona.
(3) Uporabnik ekonomske cone ne sme začeti
z delom pred prejemom odločbe o odobritvi evidenc.
b) Uveljavljanje ugodnosti na davčnem
področju
10. člen
(način uveljavljanja davčnih ugodnosti)
(1) Uporabnik ekonomske cone vloži pri
davčnem organu pisni zahtevek za pridobitev davčnih ugodnosti po 20. členu
zakona.
(2) Uporabnik ekonomske cone, ki mu je bila
z odločbo davčnega organa dodeljena davčna ugodnost, to ugodnost upošteva pri
obračunu davka od dobička pravnih oseb oziroma davka, ki nadomesti ta davek.
(3) Uporabnik ekonomske cone pri zmanjšanju
davčne osnove za znesek dodeljene davčne ugodnosti, zmanjšuje davčno osnovo,
vendar največ v višini davčne osnove.
(4) Uporabnik ekonomske cone, ki uveljavlja
davčne ugodnosti po zakonu, mora v obrazcu za obračun davka od dobička pravnih
oseb izpolniti oznake in zaporedne številke s podatki, ki so povezani z
dodelitvijo te davčne ugodnosti.
11. člen
(odločba davčnega organa)
(1) Uporabnik ekonomske cone lahko
uveljavlja davčne ugodnosti na podlagi odločbe o uveljavljanju davčnih ugodnost
(v nadaljnjem besedilu: odločba davčnega organa).
(2) Odločbo davčnega organa izdaja davčni
organ, pri katerem uporabnik ekonomske cone vlaga obračun davka od dobička
pravnih oseb.
(3) Odločba davčnega organa se izdaja
posebej za vsako davčno leto, določeno z zakonom, ki ureja obdavčevanje dobička
pravnih oseb.
(4) Odločba davčnega organa se lahko izda
tudi za del leta uporabnikom ekonomske cone, ki začnejo z delom v ekonomski
coni med letom.
12. člen
(vsebina odločbe)
V odločbi davčni organ odloči o davčnih
ugodnostih za tisto leto, za katero je bil vložen zahtevek.
13. člen
(začasna in glavna odločba)
(1) Davčni organ, pri katerem je vložen
zahtevek v skladu z 10. členom te uredbe, izda uporabniku začasno odločbo
davčnega organa (v nadaljnjem besedilu: začasna odločba).
(2) Odločbo iz prvega odstavka tega člena
mora davčni organ nadomestiti z glavno odločbo (v nadaljnjem besedilu: glavna
odločba).
14. člen
(rok za vložitev zahtevka in izdajo
odločbe)
(1) Uporabnik mora vložiti zahtevek iz
prvega odstavka 10. člena te uredbe do 31. marca tekočega leta za tekoče leto
oziroma v roku 15 dni po dnevu, ko lahko začne z delom v ekonomski coni
oziroma, ko ugotovi, da so podane okoliščine iz 15. člena zakona za pridobitev
davčnih ugodnosti.
(2) Davčni organ izda začasno odločbo v
roku 30 dni po vložitvi zahtevka, glavno odločbo pa izda v roku 60 dni po
preteku leta, za katero je bila izdana začasna odločba oziroma kadarkoli do
tega datuma, če ugotovi, da uporabnik ne izpolnjuje oziroma ne izpolnjuje več
pogojev iz 20.a in 20.b člena zakona, in sicer v 30 dneh od ugotovitve.
15. člen
(priloge zahtevka)
Uporabnik mora zahtevku iz prvega odstavka
10. člena te uredbe priložiti:
1.    
uporabno dovoljenje v skladu z 9. členom zakona,
2.    
pogodbo z ustanoviteljem po 14. členu zakona,
3.    
odločbo carinskih organov o odobritvi evidenc iz 14. člena zakona, če
le-to v skladu z zakonom potrebuje za opravljanje dejavnosti v coni,
4.    
dokazila o izpolnjevanju pogojev iz 20., 20.a in 20.b člena zakona,
potrebna za odločitev davčnega organa o dodelitvi davčnih ugodnosti.
16. člen
(dodatne priloge)
(1) Uporabnik mora zaradi dokazovanja
izpolnjevanja pogojev iz 4. točke prejšnjega člena zahtevku priložiti, razen če
ta uredba ne določa drugače, zlasti:
1.    
Splošno:
-  akt o ustanovitvi in izpisek
iz sodnega registra oziroma druge ustrezne evidence, ki ne sme biti starejši od
30 dni, ter listine, iz katerih je razvidna registracija oziroma doregistracija
dejavnosti in pridobitev novih osnovnih sredstev,
-  overjeno fotokopijo zadnje
bilance stanja in izkaza poslovnega izida (oziroma izkaza uspeha v skladu s
prejšnjimi slovenskimi računovodskimi standardi), če ju davčni organ še nima,
-  podpisano izjavo, da ni v
postopku prisilne poravnave, stečaja ali likvidacije in podpisano izjavo, da
izguba tekočega leta skupaj s prenesenimi izgubami ne dosega polovico osnovnega
kapitala uporabnika,
-  potrdila pristojnih organov,
da uporabnik ali njegovi ustanovitelji nimajo neporavnanih zapadlih davčnih ali
carinskih obveznosti in niso v postopku zaradi prekrška ali suma kaznivega
dejanja v zvezi z opravljanjem gospodarske dejavnosti,
-  dokazila, iz katerih izhaja,
da je uporabnik ekonomske cone majhno oziroma srednjeveliko podjetje po 6.
členu uredbe o namenih in pogojih za dodeljevanje državnih pomoči ter določitvi
pristojnih ministrstev za upravljanje posameznih shem pomoči (Uradni list RS,
št. 59/00).
2.    
V zvezi z začetno investicijo ali z odpiranjem novih delovnih mest,
povezanih z začetno investicijo:
-  izpolnjen obrazec A, ki je
priloga tej uredbi in njen sestavni del, s prilogami kot dokazili; če so
priloge tudi dokazila ali listine, naštete v tej točki, se priložijo samo
enkrat,
-  investicijski program ali
poslovni načrt,
-  fotokopije že podpisanih
pogodb ali pisem o nameri, povezane s projektom (če jih uporabnik že ima),
-  gradbeno dovoljenje oziroma
odločbo o priglasitvi nameravanih del, če gre za naložbo, za katero je
predpisana pridobitev enega navedenih dokumentov,
-  overjeno kupoprodajno
pogodbo o nakupu obrata in podpisano izjavo prodajalca, da je bil kupljen obrat
ukinjen ali bi se ukinil, če se ne bi prodal,
-  podpisano izjavo o prejetih
sredstvih za isti namen iz vseh javnih virov, z razvidnim zneskom državne
pomoči za ta namen,
-  evidence o številu
zaposlenih v zadnjih dvanajstih mesecih pred začetkom investicije, po
posameznih mesecih,
-  verodostojne listine, ki
dokazujejo oziroma iz katerih so razvidni upravičeni stroški ali predračun
stroškov, če ti še niso natančno znani, iz tretjega in četrtega odstavka 20.a
člena zakona,
-  navedbo o uveljavljanih
davčnih ugodnostih v zvezi z začetno investicijo oziroma začetnimi
investicijami, ki se ni začela v letu, za katero vlaga zahtevek za
uveljavljanje davčnih ugodnosti. V tem primeru mora navesti, v katerem letu je
prvič uveljavljal davčne ugodnosti za to začetno investicijo.
3.    
V zvezi z odpiranjem novih delovnih mest, ki niso povezana z začetno
investicijo:
-  število in seznam zaposlenih
na prvi dan leta ali na dan, ko uporabnik začne z delom, če gre za uporabnika,
ki začne z delom med letom, in na zadnji dan leta,
-  dokazila o zaposlenih
pripravnikih in drugih delavcih, ki jih je zaposlil v letu, za katero
uveljavlja ugodnosti, in so bili pred sklenitvijo delovnega razmerja
prijavljeni pri Zavodu Republike Slovenije za zaposlovanje in o zaposlovanju
težje zaposljive kategorije delavcev,
-  listine, ki dokazujejo
oziroma iz katerih so razvidni upravičeni stroški ali predračun stroškov, če ti
še niso natančno znani, iz tretjega odstavka 20.b člena zakona,
-  evidence o številu
zaposlenih v predhodnem letu, po posameznih mesecih.
(2) Uporabnik ekonomske cone, ki uveljavlja
davčne ugodnosti, v zvezi z začetno investicijo oziroma delovnimi mesti
povezanimi z začetnimi investicijami, ki se ni začela v letu, za katero vlaga
zahtevek za uveljavljanje davčnih ugodnosti, prilaga v zvezi s takšnimi
začetnimi investicijami dokumentacijo, ki se nanaša na dejansko investiranje ali
zaposlovanje v tistem letu.
(3) Davčni organ sam pridobiva potrdila
pristojnih organov iz četrte alinee 1. točke prvega odstavka iz uradnih
evidenc.
17. člen
(naknadne priloge)
(1) Ne glede na določbe prejšnjega člena,
uporabnik ekonomske cone, ki vlaga zahtevek za začasno odločbo, namesto
dokazil, s katerimi zaradi razumnih razlogov še ne razpolaga, priloži podpisano
izjavo, in sicer se izjavi o vsakem dokazilu, ki ga ne predloži, posebej.
(2) Uporabnik ekonomske cone mora dostaviti
manjkajoča dokazila po prejšnjem odstavku takoj, ko z njimi razpolaga,
najkasneje pa v 30 dneh po preteku leta, za katero je vložil zahtevek za
začasno odločbo.
18. člen
(priglasitev)
(1) Priglasitev davčnih ugodnosti, po
četrtem in petem odstavku 15. člena zakona, Komisiji za nadzor nad državnimi
pomočmi, opravi v skladu z 9. členom zakona o nadzoru državnih pomoči (Uradni
list RS, št. 1/00 in 30/01) Davčna uprava Republike Slovenije.
(2) V primeru priglasitve iz prejšnjega
odstavka se rok za izdajo začasne odločbe podaljša za 60 dni oziroma do izteka
roka v skladu s prvim in drugim odstavkom 10. člena zakona o nadzoru državnih
pomoči.
c) Prenehanje poslovanja ekonomske cone ali
uporabnika v ekonomski coni
19. člen
(prenehanje poslovanja ekonomske cone)
(1) Ekonomska cona preneha s poslovanjem,
ko jo ukine ustanovitelj sam oziroma, ko po preteku roka iz odločbe iz četrtega
odstavka 12. člena zakona Carinska uprava ugotovi, da niso več izpolnjeni
pogoji za izvajanje carinskega nadzora, ker ustanovitelj ni predložil dokazila
o izpolnjevanju spremenjenih obveznosti oziroma po poteku roka, ki ga vlada
določi v sklepu, s katerim razveljavi soglasje za ustanovitev ekonomske cone.
(2) Če ekonomska cona preneha s
poslovanjem, se za zaloge blaga v ekonomski coni na dan prenehanja poslovanja
ekonomske cone opravijo obračuni carinskih dajatev za vsakega posameznega
uporabnika ekonomske cone oziroma uredi carinski status blaga, ki se nahaja v
ekonomski coni v skladu s carinskimi predpisi.
(3) V primeru prenehanja poslovanja
ekonomske cone ustanovitelj, uporabniki in davčni organ postopajo v skladu s
14. členom te uredbe.
20. člen
(prenehanje poslovanja uporabnika v
ekonomski coni)
(1) Uporabnik, ki preneha s poslovanjem v
ekonomski coni mora to sporočiti pristojnemu carinskemu organu ter predložiti
evidence in obračun poslovanja v ekonomski coni ter omogočiti, da carinski
organ ugotovi, ali je v zvezi z njegovim poslovanjem v ekonomski coni nastal
carinski dolg. V primeru, da je carinski dolg nastal, ga carinski organ
obračuna v skladu s carinskimi predpisi.
(2) V primeru prenehanja poslovanja
uporabnika v ekonomski coni, le-ta in davčni organ postopata v skladu s
14. členom te uredbe.
IV. CARINSKI NADZOR NAD BLAGOM V EKONOMSKI CONI
21. člen
(carinski nadzor)
(1) Carinski organi izvajajo carinski
nadzor nad poslovanjem v ekonomski coni v skladu z zakonom, to uredbo in
predpisom, izdanim na podlagi tretjega odstavka 30. člena zakona ter v skladu s
carinskimi predpisi.
(2) Za izvajanje carinskega nadzora nad
poslovanjem ekonomske cone je pristojen carinski organ, na območju katerega
ekonomska cona leži.
22. člen
(nadzor ekonomske cone in neposredne
okolice)
(1) Ekonomska cona mora biti ograjena tako,
da omogoča carinski nadzor v ekonomski coni in izven nje ter onemogoča
nezakoniti vnos ali iznos blaga iz ekonomske cone.
(2) Območje, ki je v neposredni bližini
ekonomske cone mora prav tako omogočati ustrezen nadzor carinskih organov. Za
dostop oziroma pristop do tega območja je potrebno soglasje carinskih organov.
23. člen
(ukrepi carinskega nadzorstva)
(1) Carinski organ lahko sprejme ukrepe za
carinski nadzor nad:
1.    
poslovanjem uporabnikov v ekonomski coni,
2.    
vnosom blaga v ekonomsko cono,
3.    
iznosom blaga iz ekonomske cone.
(2) Carinski organ lahko opravlja carinski
nadzor v ekonomski coni z rednimi in naključnimi ukrepi, predvsem pa s kontrolo
evidenc, drugih dokumentov, ki se nanašajo na vnos, iznos in zadrževanje blaga
v ekonomski coni, kontrolo vnosa in iznosa blaga iz ekonomske cone, kontrolo
blaga, ki se zadržuje v ekonomski coni ter kontrolo oseb, ki vstopajo in
izstopajo iz ekonomske cone.
(3) Carinski organ lahko v zvezi z
izvajanjem carinskega nadzorstva preverja tudi, ali uporabniki oziroma
ustanovitelj ekonomske cone za opremo, ki jo uporabljajo pri izvajanju svoje
dejavnosti, posedujejo potrdila in dovoljenja, predpisana z drugimi predpisi
(npr. atestiranje tehtnic, rezervoarjev, sond itd.).
(4) Če ni s to uredbo ali zakonom drugače
določeno, se za izvajanje carinskega nadzora v ekonomski coni uporabljajo
carinski predpisi, ki veljajo za izvajanje carinskega nadzora v prostih
carinskih conah.
(5) Stroške morebitnega pregleda blaga
krije oseba, ki je predložila blago, oziroma oseba, ki je vložila skupno
prijavo.
24. člen
(začasna ali stalna prepoved oziroma
omejitev opravljanja dejavnosti)
(1) V skladu s petim odstavkom 18. člena
zakona carinski organ lahko uporabniku začasno omeji ali začasno prepove
opravljati dejavnost v ekonomski coni. V odločbi o omejitvi ali prepovedi
opravljanja dejavnosti mora biti določen tudi rok, v katerem mora uporabnik
odpraviti nepravilnosti, zaradi katerih je bila omejitev ali prepoved izrečena.
(2) Če uporabnik ne odpravi nepravilnosti v
roku iz prejšnjega odstavka, mu carinski organ trajno prepove opravljati
dejavnost v ekonomski coni.
25. člen
(carinsko obravnavanje blaga v primeru
začasne ali trajne prepovedi opravljanja dejavnosti)
V odločbi, s katero carinski organ prepove
ali omeji posameznemu uporabniku ali ustanovitelju cone opravljanje posamezne
dejavnosti v coni, mora glede na okoliščine posameznega primera določiti tudi
ukrepe in rok, v katerem je treba urediti carinski status blaga, ki se na dan
vročitve odločbe uporabniku oziroma ustanovitelju nahaja v ekonomski coni in je
namenjeno opravljanju dejavnosti, na katero se odločba nanaša.
26. člen
(potrditev vnosa blaga v ekonomsko cono)
Če je na podlagi vnosa blaga v ekonomsko
cono mogoče zahtevati povrnitev plačane carine ali odpustitev še neplačanega
carinskega dolga, mora carinski organ potrditi vnos blaga na predloženih
carinskih deklaracijah.
27. člen
(prepoved ali omejitev dostopa do
ekonomske cone)
Carinski organ lahko v skladu s četrtim
odstavkom 26. člena zakona posamezni osebi prepove ali omeji dostop do
ekonomske cone predvsem v primerih, ko v zvezi s postopkom iz petega oziroma
šestega odstavka 18. člena zakona ugotovi ponavljajoče se izginjanje blaga iz
ekonomske cone ali druge hujše kršitve pravil poslovanja v ekonomski coni.
V. DAVČNI NADZOR ZARADI DAVČNIH UGODNOSTI UPORABNIKOV V
EKONOMSKI CONI
28. člen
(davčni nadzor)
(1) Davčni organi izvajajo davčni nadzor
nad izvajanjem aktivnosti, ki so povezane z dodelitvijo davčnih ugodnosti
uporabnikom v ekonomski coni (v nadaljnjem besedilu: davčni nadzor), v skladu z
zakonom in to uredbo.
(2) Za izvajanje davčnega nadzora je
pristojen davčni organ, pri katerem uporabnik ekonomske cone vlaga obračun
davka od dobička pravnih oseb.
29. člen
(poročanje davčnemu organu)
(1) Uporabnik ekonomske cone, ki je
uveljavil davčne ugodnosti iz 20. člena zakona, mora davčnemu organu redno
pisno poročati o začetni investiciji oziroma novo odprtih delovnih mestih,
povezanih z začetno investicijo, v zvezi s katero je uveljavil davčne
ugodnosti, in novo odprtimi delovnimi mesti, ki niso povezana z začetno
investicijo, v zvezi s katerimi je uveljavil davčne ugodnosti.
2) Za redno pisno poročanje se šteje enkrat
letno pisno poročanje o zadržanosti začetne investicije oziroma novo odprtih
delovnih mestih, povezanih z začetno investicijo v ekonomski coni, in/ali pisno
poročanje o ohranjanju novo odprtih delovnih mestih, ki niso povezana z začetno
investicijo v obdobju, predpisanem z zakonom.
(3) Ne glede na prejšnji odstavek se za
redno pisno poročanje šteje tudi pisno poročanje o odsvojitvi ali prenosu
osnovnega sredstva iz ekonomske cone ali ukinitvi delovnih mest, povezanih z začetno
investicijo pred potekom roka, določenega z zakonom, in/ali pisno poročanje o
ukinitvi delovnih mest, ki niso povezana z začetno investicijo, pred potekom
roka, določenega z zakonom.
30. člen
(roki za poročanje)
(1) Uporabnik ekonomske cone pisno poroča o
zadržanosti investicije oziroma novo odprtih delovnih mestih, povezanih z
začetno investicijo v ekonomski coni, pet zaporednih let in sicer v 30 dneh po
poteku vsakega leta po zaključku investicije.
(2) Uporabnik ekonomske cone pisno poroča o
ohranjanju novo odprtih delovnih mest, ki niso povezana z začetno investicijo,
dve zaporedni leti, in sicer v 30 dneh po poteku leta.
(3) Uporabnik ekonomske cone pisno poroča o
odsvojitvi ali prenosu osnovnega sredstva iz ekonomske cone ali ukinitvi
delovnih mest, povezanih z začetno investicijo in o ukinitvi delovnih mest, ki
niso povezana z začetno investicijo, v 30 dneh od odsvojitve ali prenosa
osnovnega sredstva in ukinitve delovnih mest.
31. člen
(ukrepi davčnega nadzora)
(1) Davčni organ lahko sprejme ukrepe
davčnega nadzora zaradi uveljavljanja davčnih ugodnosti po zakonu, zlasti nad:
1.    
poslovanjem uporabnikov v ekonomski coni,
2.    
izvajanjem aktivnosti investiranja in zaposlovanja,
3.    
vračilom državne pomoči, ki jo mora uporabnik ekonomske cone vrniti.
(2) Davčni organ lahko opravlja davčni
nadzor v ekonomski coni z rednimi in naključnimi ukrepi.
(3) Če ni s to uredbo ali zakonom drugače
določeno, se za izvajanje davčnega nadzora v ekonomski coni uporabljajo davčni
predpisi, ki veljajo za izvajanje davčnega nadzora.
32. člen
(vrnitev državne pomoči)
(1) Če je prišlo do odsvojitve, ali prenosa
investicije, ali ukinitve delovnih mest, ali je bila davčna ugodnost dodeljena
na podlagi neresničnih podatkov, ali jo je pridobil uporabnik ekonomske cone,
ki do nje ni bil upravičen, mora uporabnik ekonomske cone vrniti vsa dodeljena
sredstva, če jih je pridobil na podlagi neresničnih podatkov, ali do njih ni
bil upravičen, ali del dodeljenih sredstev, ki se nanašajo na določeno
odsvojitev, ali prenos investicije, ali ukinitev delovnih mest, v enkratnem
znesku.
(2) Uporabnik ekonomske cone mora vrniti
sredstva v 30 dneh od prejema odločbe z zakonitimi zamudnimi obrestmi.
33. člen
(znesek vrnjene državne pomoči)
Znesek vrnjene državne pomoči je znesek
enak zmanjšanju davčne obveznosti v obliki davka od dobička pravnih oseb zaradi
uveljavljanja davčnih ugodnosti po 20. členu zakona v vseh letih uveljavljanja,
vključno z zakonitimi zamudnimi obrestmi (v nadaljnjem besedilu: znesek).
34. člen
(način vrnitve državne pomoči)
(1) Uporabnik ekonomske cone nakaže znesek
iz prejšnjega člena na ustrezen vplačilni račun v skladu z odredbo o računih
ter načinu vplačevanja in razporejanja javnofinančnih prihodkov (Uradni list
RS, št. 81/94 in nadaljnji).
(2) Dokazilo, iz katerega je razviden znesek
in datum plačila, priloži obračunu davka od dobička pravnih oseb.
VI. PREHODNI DOLOČBI
35. člen
(podaljšanje roka za leto 2002)
Rok 31. marec iz prvega odstavka 14. člena
te uredbe za vložitev zahtevka se za leto 2002 podaljša do 30. aprila 2002.
36. člen
(dodatna davčna ugodnost za leto 2002)
Za priglasitev dodatne davčne ugodnosti po
sedmem odstavku 6. člena zakona o spremembah in dopolnitvah zakona o ekonomskih
conah (Uradni list RS, št. 97/01) se uporablja 18. člen te uredbe.
VII. KONČNE DOLOČBE
37. člen
(pomen izrazov in druga zakonodaja)
(1) Vsak izraz, ki ni posebej določen s to
uredbo ali z zakonom, ima za namene dela te uredbe, ki se nanaša na
uveljavljanje davčnih ugodnosti kot državnih pomoči, smiselno pomen, ki je
določen z veljavno zakonodajo o dodeljevanju državnih pomoči.
(2) Ministrstvo za finance in Davčna uprava
Republike Slovenije v zvezi z dodeljevanjem davčnih ugodnosti po zakonu ravnata
v skladu z veljavno zakonodajo o dodeljevanju državnih pomoči.
38. člen
(razveljavitev)
Z dnem, ko začne veljati ta uredba, preneha
veljati uredba o ekonomskih conah (Uradni list RS, št. 74/98).
39. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 424-09/2002-1
Ljubljana, dne 28. marca 2002.
Vlada Republike Slovenije
dr. Janez Drnovšek l. r.
Predsednik

Priloga: Obrazec A