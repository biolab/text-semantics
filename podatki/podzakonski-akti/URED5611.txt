I. SPLOŠNE DOLOČBE
1. člen
(vsebina)
Ta uredba določa način: 
-       
izračuna, odmere in plačevanja nadomestila za mineralne surovine,
pridobljene z njihovim izkoriščanjem v pridobivalnih prostorih (v nadaljnjem
besedilu: rudarska koncesnina) in sporočanja letno načrtovanega izkopa
mineralnih surovin; 
-       
zagotavljanja sredstev za sanacijo posledic rudarskih del, nastalih
zaradi izkoriščanja mineralnih surovin v pridobivalnih prostorih (v nadaljnjem
besedilu: sredstva za sanacijo); 
-       
zagotavljanja nadomestila za izvajanje tistih nalog Eko sklada,
Slovenskega okoljskega javnega sklada (v nadaljnjem besedilu: Eko sklad), ki so
v zvezi z upravljanjem sredstev za sanacijo, zbrana pri njem (v nadaljnjem
besedilu: nadomestilo za upravljanje z rezerviranimi sredstvi za sanacijo); 
-       
nadzora nad plačevanjem rudarske koncesnine in zagotavljanja sredstev za
sanacijo.
II. IZRAČUN, ODMERA IN PLAČEVANJE RUDARSKE KONCESNINE
1. Splošne določbe
2. člen
(obveznost plačevanja rudarske koncesnine)
(1) Zavezanec za plačevanje rudarske
koncesnine je pravna ali fizična oseba, ki je sklenila koncesijsko pogodbo za
izkoriščanje mineralne surovine v določenem pridobivalnem prostoru (v
nadaljnjem besedilu: koncesionar). 
(2) Koncesionar mora plačevati rudarsko
koncesnino ves čas trajanja koncesijske pogodbe.
3. člen
(način plačevanja rudarske koncesnine)
Koncesionar mora plačevati rudarsko
koncesnino kot plačilo za pridobivalni prostor in kot plačilo za mineralno
surovino, pridobljeno v preteklem letu v raščenem stanju v takšnem
pridobivalnem prostoru.
4. člen
(osnova za izračun rudarske koncesnine)
(1) Osnova za izračun višine plačila
rudarske koncesnine sta velikost pridobivalnega prostora in povprečna cena
enote posamezne vrste pridobljene mineralne surovine v raščenem stanju. 
(2) Velikost pridobivalnega prostora se
ugotavlja na podlagi podatkov iz rudarskega koncesijskega akta. 
(3) Povprečna cena enot mineralnih surovin
v raščenem stanju se ugotavlja na podlagi podatkov o vrsti, obsegu in
razširjenosti posameznih vrst mineralnih surovin v Republiki Sloveniji s
hkratnim upoštevanjem podatkov o njihovi tržni ceni, doseženi v trgovanju na
evropskem gospodarskem prostoru v tekočem letu.
5. člen
(opredelitev plačil za pridobivalne
prostore in mineralne surovine)
(1) Višina plačila za pridobivalni prostor
se glede na način in vrsto izkoriščanja mineralne surovine določa na podlagi
določenega števila točk za 1 ha pridobivalnega prostora, kot je prikazano v
tabeli, ki je Priloga 1 te uredbe in njen sestavni del (v nadaljnjem besedilu:
tabela plačil za pridobivalne prostore). 
(2) Višina plačila za mineralno surovino se
določa kot vrednostni znesek po enotah določenih vrst mineralnih surovin,
izražen z določenim odstotkom plačila oziroma številom točk, kot je prikazano v
tabeli, ki je Priloga 2 te uredbe in njen sestavni del (v nadaljnjem besedilu:
tabela plačil za mineralne surovine).
6. člen
(določitev vrednosti točke)
Vrednost točke iz prejšnjega člena določi
Vlada Republike Slovenije (v nadaljnjem besedilu: vlada) in jo objavi v Uradnem
listu Republike Slovenije.
2. Priglasitev osnove za odmero rudarske
koncesnine
7. člen
(osnova za odmero rudarske koncesnine)
(1) Rudarsko koncesnino izračuna in odmeri
ministrstvo, pristojno za rudarstvo (v nadaljnjem besedilu: ministrstvo), po
uradni dolžnosti na podlagi podatkov za odmero rudarske koncesnine, ki jih mora
koncesionar priglasiti ministrstvu vsako leto trajanja koncesijske pogodbe (v
nadaljnjem besedilu: osnova za odmero rudarske koncesnine). 
(2) Koncesionar mora ministrstvu priglasiti
osnovo za odmero rudarske koncesnine po preteku leta, v katerem je imel
rudarsko pravico za izkoriščanje, in sicer najkasneje do 30. januarja
naslednjega leta (v nadaljnjem besedilu: predpisani rok priglasitve za odmero
rudarske koncesnine). 
(3) Ne glede na določbo prejšnjega odstavka
o predpisanem roku priglasitve za odmero rudarske koncesnine lahko koncesionar
zadnjič priglasi osnovo za odmero rudarske koncesnine že po uspešno opravljenem
tehničnem pregledu izvedene sanacije, ki se ga izvede na podlagi poprej
izdanega in pravnomočnega dovoljenja za opustitev rudarskih del.
8. člen
(priglasitveni obrazec za odmero rudarske
koncesnine)
(1) Osnovo za odmero rudarske koncesnine
priglasi koncesionar ministrstvu na obrazcu, ki je Priloga 3 te uredbe in njen
sestavni del (v nadaljnjem besedilu: rudarski priglasitveni obrazec). 
(2) Podatki, vpisani v rudarskem
priglasitvenem obrazcu, morajo biti resnični, točni in popolni. Skladnost
priglašenih podatkov mora biti dokazljiva z uporabljenimi metodami izračuna na
podlagi načrtov rudarskih merjenj. 
(3) Koncesionar posreduje ministrstvu
izpolnjeni rudarski priglasitveni obrazec osebno ali s priporočeno pošto, lahko
pa tudi po elektronski poti na uradni elektronski naslov ministrstva, in sicer
z varnim elektronskim podpisom ali v skenirani obliki.
3. Izračun rudarske koncesnine
9. člen
(izračun plačila za pridobivalni prostor)
Znesek letnega plačila za pridobivalni
prostor se izračuna po naslednji enačbi: 
Ppp = Tpp x pp x VT
pri čemer pomeni: 
-       
Ppp: znesek letnega plačila za pridobivalni prostor, v eurih; 
-       
Tpp: število točk za pridobivalni prostor, v skladu s tabelo plačil za
pridobivalne prostore iz Priloge 1 te uredbe; 
-       
pp: velikost pridobivalnega prostora, v hektarjih (ha), zaokrožena na
štiri decimalna mesta; 
-       
VT: vrednost točke iz 6. člena te uredbe, v eurih.
10. člen
(izračun plačila za mineralno surovino)
(1) Znesek
letnega plačila za mineralno surovino se izračuna po naslednji enačbi: 
Pms = Tms x Qms x VT 
pri čemer pomeni: 
-       
Pms: znesek letnega plačila za pridobljeno mineralno surovino v raščenem
stanju, v eurih; 
-       
Tms: število točk za določeno vrsto mineralne surovine, v skladu s
tabelo cen in plačil za mineralne surovine iz Priloge 2 te uredbe; 
-       
Qms: količina v preteklem letu pridobljene trdne mineralne surovine v
raščenem stanju, v kubičnih metrih (m3), za ogljikovodike pa v tonah (t); 
-       
VT: vrednost točke iz 6. člena te uredbe, v eurih. 
(2) Če je koncesionar izbran na dražbi, na
kateri so kandidati za nosilca rudarske pravice za izkoriščanje konkurirali s
svojimi ponudbami o višini plačila rudarske koncesnine, se pri številu točk za
določeno vrsto mineralne surovine (Tms) ne upošteva število točk po tabeli cen
in plačil za mineralne surovine iz Priloge 2 te uredbe, ampak tisto število
točk, ki jih je koncesionar ponudil na dražbi. 
(3) Če se je v pridobivalnem prostoru v
preteklem letu izkoriščalo dve ali več vrst mineralne surovine, se enačba iz
prvega odstavka tega člena uporabi za vsako takšno vrsto mineralne surovine
posebej.
4. Odmera rudarske koncesnine
11. člen
(odločba o odmeri rudarske koncesnine)
(1) Rudarsko koncesnino odmeri ministrstvo
z enotno odločbo o odmeri letnega plačila za pridobivalni prostor in odmeri
letnega plačila za mineralno surovino oziroma mineralne surovine, če jih je več
vrst, pridobljene v preteklem letu v istem pridobivalnem prostoru (v nadaljnjem
besedilu: odločba o odmeri rudarske koncesnine). 
(2) Ministrstvo odmeri rudarsko koncesnino
na podlagi izračuna iz 9. in 10. člena te uredbe tako, da se sešteje izračunano
plačilo za pridobivalni prostor in plačilo za mineralne surovine, takšen
seštevek pa se nato v skladu z računovodskimi standardi, ki urejajo
zaokroževanje končnih obračunov v gotovinskem prometu, zaokroži na dve
decimalni mesti. 
(3) Z odločbo o odmeri rudarske koncesnine
se določijo tudi zneski, ki jih mora koncesionar nakazati Rudarskemu skladu
Republike Slovenije (v nadaljnjem besedilu: Rudarski sklad) in samoupravni
lokalni skupnosti oziroma samoupravnim lokalnim skupnostim, če leži
pridobivalni prostor na območju dveh ali več samoupravnih lokalnih skupnosti
ter navedejo številke njihovega vplačilnega računa. 
(4) Pri izračunih zneskov iz prejšnjega
odstavka se v skladu z računovodskimi standardi, ki urejajo zaokroževanje
končnih obračunov v gotovinskem prometu, uporablja zaokroževanje na 1 cent. 
(5) Če se po zaokroževanju izračunanih
zneskov iz tretjega odstavka tega člena za določitev zneska, ki pripada
Rudarskemu skladu in samoupravni lokalni skupnosti, na katere območju leži
pridobivalni prostor, ugotovi, da je število centov liho, se zaokrožitev na 1
cent izvede v škodo Rudarskega sklada. 
(6) Če leži pridobivalni prostor na območju
dveh ali več samoupravnih lokalnih skupnosti in se po zaokroževanju izračunanih
zneskov iz tretjega odstavka tega člena ugotovi, da zneska, ki jim pripada,
zaradi lihega ali sodega števila centov ni mogoče razdeliti po zneskih na dve
decimalni mesti, se zaokrožitev na 1 cent izvede v škodo tiste samoupravne
lokalne skupnosti, na katere območju leži večji del površine pridobivalnega
prostora. 
(7) Odločbo o odmeri rudarske koncesnine
pošlje ministrstvo v vednost samoupravni lokalni skupnosti, na katere območju
leži pridobivalni prostor oziroma samoupravnim lokalnim skupnostim, na katerih
območju ležijo deli pridobivalnega prostora.
12. člen
(odmerjanje rudarske koncesnine)
(1) Ministrstvo izda odločbo o odmeri
rudarske koncesnine v skladu z določbami prejšnjega člena v dveh mesecih po
prejemu rudarskega priglasitvenega obrazca. 
(2) (črtan).
5. Plačevanje rudarske koncesnine
13. člen
(način plačila odmerjene rudarske
koncesnine in plačilni rok)
(1) Z odločbo o odmeri rudarske koncesnine
se določi, da se mora odmerjeno letno plačilo za pridobivalni prostor in letno
plačilo za mineralno surovino plačati v enkratnem znesku, in sicer v 30 dneh po
njeni vročitvi. 
(2) Če koncesionar ne ravna v skladu s
prejšnjim odstavkom, mu ministrstvo zaračuna zamudne obresti, in sicer v
višini, kot je določena z zakonom, ki ureja višino predpisane obrestne mere
zamudnih obresti. 
(3) Zamudne obresti iz prejšnjega odstavka
se od zneska, ki pripada Rudarskemu skladu, nakazujejo na vplačilni račun
Rudarskega sklada, od zneska, ki pripada samoupravni lokalni skupnosti, pa na
vplačilni račun samoupravne lokalne skupnosti, ki ji znesek pripada.
III. ZAGOTAVLJANJE SREDSTEV ZA SANACIJO
1. Splošne določbe
14. člen
(obveznost zagotavljanja sredstev za
sanacijo)
(1) Zavezanec za zagotavljanje sredstev za
sanacijo je koncesionar. 
(2) Koncesionar mora zagotavljati sredstva
za sanacijo ves čas trajanja koncesijske pogodbe.
15. člen
(način zagotavljanja sredstev za sanacijo)
(1) Koncesionar mora zagotavljati sredstva
za sanacijo kot denarna sredstva, ki jih vsako leto plačuje Eko skladu z
namenom, da jih po končanem izkoriščanju uporabi kot povračilo stroškov končne
sanacije (v nadaljnjem besedilu: rezervirana sredstva za sanacijo). Koncesionar
zagotavlja rezervirana sredstva za sanacijo z letnimi plačili kot akontacijo
sredstev za končno sanacijo pridobivalnega prostora (v nadaljnjem besedilu:
rudarska sanacnina). 
(2) Ne glede na določbo prejšnjega odstavka
lahko koncesionar zagotavlja sredstva za sanacijo z bančno garancijo, vendar
samo, če ob sklenitvi koncesijske pogodbe predloži brezpogojno, na prvi poziv
plačljivo garancijo prvorazredne poslovne banke, kot varščino za izvedbo končne
sanacije pridobivalnega prostora, čas njene veljavnosti pa mora biti najmanj
eno leto daljši, kot je čas trajanja koncesijske pogodbe.
16. člen
(osnova za izračun zagotovljenih sredstev
za sanacijo)
(1) Osnova za izračun rudarske sanacnine
sta strošek končne sanacije pridobivalnega prostora in skupna količina
mineralne surovine, ki se jo lahko v skladu s koncesijsko pogodbo izkoristi v
času trajanja koncesije. 
(2) Osnova za določitev višine bančne
garancije je strošek končne sanacije pridobivalnega prostora.
17. člen
(opredelitev stroška končne sanacije)
Strošek končne sanacije pridobivalnega
prostora je odvisen od načina in vrste izkoriščanja mineralne surovine in se ga
določi z rudarskim projektom za pridobitev koncesije za izkoriščanje. Pri
izračunu stroška končne sanacije je potrebno upoštevati tržne vrednosti
stroškov dela, materiala, opreme, inštalacij in vzdrževanja na dan izdelave
izračuna ter predvideno inflacijo v obdobju do izteka rudarske pravice. Strošek
končne sanacije vključuje tudi strošek rekultivacije in vzpostavitve novega
oziroma nadomestitve prejšnjega stanja okolja v pridobivalnem prostoru po
končanem izkoriščanju.
18. člen
(izračunavanje in odmerjanje plačila
rudarske sanacnine)
(1) Letna plačila rudarske sanacnine
izračunava in odmerja ministrstvo po uradni dolžnosti vsako leto
koncesionarjem, ki so se odločili, da bodo zagotavljali sredstva za sanacijo z
letnim plačevanjem rudarskih sanacnin in je takšna njihova odločitev razvidna
iz koncesijske pogodbe. 
(2) Rudarska sanacnina se izračunava in
odmerja na podlagi podatkov o stroških končne sanacije pridobivalnega prostora
in podatkov o v preteklem letu pridobljenih količinah mineralnih surovin v
istem pridobivalnem prostoru. 
(3) Za posameznega koncesionarja se podatek
o v preteklem letu pridobljenih količinah mineralnih surovin v njegovem
pridobivalnem prostoru pridobi z vpogledom v njegov rudarski priglasitveni
obrazec.
2. Izračun plačila rudarske sanacnine
19. člen
(izračun rudarske sanacnine)
Znesek letnega plačila rudarske sanacnine
se izračuna po naslednji enačbi: 
Prs = (Sstr: SQms) x
Qms + LN
pri čemer pomeni: 
-       
Prs: znesek letnega plačila rudarske sanacnine, v eurih; 
-       
Sstr: strošek končne sanacije pridobivalnega prostora, v eurih; 
-       
SQms: skupna količina mineralne surovine v raščenem stanju, ki jo je v
skladu s koncesijsko pogodbo dopustno pridobiti, v kubičnih metrih (m3),
za ogljikovodike pa v tonah (t); 
-       
Qms: količina v preteklem letu pridobljene trdne mineralne surovine v
raščenem stanju, v kubičnih metrih (m3), za ogljikovodike pa v tonah
(t); 
-       
LN: letno nadomestilo za upravljanje z rezerviranimi sredstvi za
sanacijo, katerega višina se določa v skladu z 20. členom te uredbe, v eurih.
20. člen
(nadomestilo za upravljanje z
rezerviranimi sredstvi)
(1) Nadomestilo za upravljanje z
rezerviranimi sredstvi za sanacijo, ki se nahajajo na posebnih postavkah
koncesionarjev na njegovem vplačilnem računu, predstavlja pravico Eko sklada do
povrnitve stroškov, povezanih z zbiranjem, upravljanjem in namensko uporabo
sredstev, pridobljenih iz rudarskih sanacnin. 
(2) Višina letnega nadomestila za
upravljanje z rezerviranimi sredstvi za sanacijo, ki pripada Eko skladu, se
izračuna po naslednji enačbi: 
LN = ((Sstr: SQms) x
Qms): 10 
(3) Ne glede na izračun iz prejšnjega
odstavka višina letnega nadomestila za upravljanje z rezerviranimi sredstvi za
sanacijo, ki pripada Eko skladu, ne more preseči 1.000,00 eurov. Če pa se po
izračunu iz prejšnjega odstavka ugotovi, da bi višina letnega nadomestila za
upravljanje z rezerviranimi sredstvi za sanacijo znašala manj kot 200,00 eurov,
se takšno nadomestilo določi v višini 200,00 eurov.
3. Odmera rudarske sanacnine
21. člen
(odločba o odmeri rudarske sanacnine)
(1) Rudarsko sanacnino, izračunano v skladu
z 19. členom te uredbe, odmeri ministrstvo koncesionarju z odločbo o odmeri
letnega plačila akontacije sredstev za končno sanacijo pridobivalnega prostora
(v nadaljnjem besedilu: odločba o odmeri rudarske sanacnine), pri čemer pa mora
biti višina letnega nadomestila za upravljanje z rezerviranimi sredstvi za
sanacijo prikazana ločeno. 
(2) V odločbi o odmeri rudarske sanacnine
se navede tudi vplačilni račun Eko sklada. 
(3) Pri izračunu za odmero rudarske
sanacnine se v skladu z računovodskimi standardi, ki urejajo zaokroževanje
končnih obračunov v gotovinskem prometu, uporablja zaokroževanje na dve
decimalni mesti. 
(4) Odločbo o odmeri rudarske sanacnine
ministrstvo pošlje v vednost Eko skladu.
22. člen
(odmerjanje rudarske sanacnine)
(1) Koncesionarju, ki posreduje ministrstvu
izpolnjeni rudarski priglasitveni obrazec v predpisanem roku priglasitve za
odmero rudarske koncesnine, ministrstvo izda odločbo o odmeri rudarske
sanacnine v skladu z določbami prejšnjega člena v dveh mesecih po prejemu
njegovega rudarskega priglasitvenega obrazca. 
(2) Koncesionarju, ki v predpisanem roku
priglasitve za odmero rudarske koncesnine ministrstvu ne posreduje izpolnjenega
rudarskega priglasitvenega obrazca, ministrstvo izda odločbo o odmeri rudarske
sanacnine hkrati z izdajo odločbe iz drugega odstavka 12. člena te uredbe, pri
čemer pa se pri izračunu za njeno odmero kot količina v preteklem letu
pridobljene mineralne surovine upošteva s koncesijsko pogodbo določena največja
količina in vrsta mineralne surovine, ki jo je dopustno izkoristiti v enem
letu.
4. Plačevanje odmerjene rudarske sanacnine
23. člen
(način plačila odmerjene rudarske
sanacnine in plačilni rok)
(1) Z odločbo o odmeri rudarske sanacnine
se določi, da se mora odmerjeno rudarsko sanacnino plačati na vplačilni račun
Eko sklada v enkratnem znesku, in sicer v 30 dneh po njeni vročitvi. 
(2) Če koncesionar ne ravna v skladu s
prejšnjim odstavkom, mu ministrstvo zaračuna zamudne obresti, in sicer v
višini, kot je določena z zakonom, ki ureja višino predpisane obrestne mere
zamudnih obresti. 
(3) Zamudne obresti iz prejšnjega odstavka
se nakazujejo na vplačilni račun Rudarskega sklada.
5. Rezervirana sredstva za sanacijo
24. člen
(zagotavljanje nominalne vrednosti
rezerviranih sredstev za sanacijo)
(1) Za koncesionarja, ki mu je bila
odmerjena rudarska sanacnina prvič, Eko sklad najkasneje v treh dneh po prejemu
odločbe o odmeri rudarske sanacnine na svojem vplačilnem računu odpre posebno
postavko za tisti pridobivalni prostor, na katerega se nanaša odločba, in nanjo
nakazuje vsakoletno odmerjeno rudarsko sanacnino. 
(2) Z rezerviranimi sredstvi koncesionarjev
za sanacijo, ki se nahajajo na posebnih postavkah na njegovem vplačilnem
računu, mora Eko sklad upravljati kot dober gospodar. 
(3) Eko sklad zagotavlja varnost in
obrestovanje rezerviranih sredstev koncesionarjev za sanacijo z nalaganjem v
depozite v sistem enotnega zakladniškega računa skladno s predpisi, ki urejajo
javne finance. 
(4) Eko sklad posreduje ministrstvu,
pristojnemu za rudarstvo, vsako leto najkasneje do 30. marca poročilo o
upravljanju z rezerviranimi sredstvi koncesionarjev v preteklem letu, ki
vključuje tudi višino sredstev, ki jih je v preteklem letu uporabil kot
nadomestilo za upravljanje z rezerviranimi sredstvi za sanacijo.
6. Vračilo rezerviranih sredstev za sanacijo
25. člen
(pogoji za vračilo rezerviranih sredstev
za sanacijo)
(1) Koncesionar, ki je zagotavljal sredstva
za sanacijo z letnim vplačevanjem rudarskih sanacnin, izvede sanacijo
pridobivalnega prostora iz lastnih sredstev, po izvedeni sanaciji pa se mu pri
Eko skladu rezervirana sredstva za sanacijo vrnejo. 
(2) V primeru prenosa rudarske pravice za
izkoriščanje na drugega koncesionarja se dolžnost izvedbe sanacije
pridobivalnega prostora iz lastnih sredstev in pravica vrnitve pri Eko skladu
rezerviranih sredstev prenesejo na novega koncesionarja, ki izvaja izkoriščanje
v istem pridobivalnem prostoru kot prejšnji koncesionar. 
(3) Pogoji za vračilo rezerviranih sredstev
za sanacijo so uspešno opravljen tehnični pregled izvedene sanacije ter v
celoti poravnane obveznosti iz naslova odmerjenih koncesnin in sanacnin.
Skladnost izvajanja sanacije mora biti dokazljiva z rudarskim projektom
izvedene sanacije.
26. člen
(obračun vračila rezerviranih sredstev za
sanacijo)
(1) O izpolnitvi pogojev iz tretjega
odstavka prejšnjega člena ministrstvo obvesti Eko sklad, ki izdela obračun
rezerviranih sredstev za sanacijo, ki se vrnejo koncesionarju, ter ga v roku 14
dni od prejema obvestila pošlje ministrstvu. 
(2) Obračun iz prejšnjega odstavka se
izdela po naslednji enačbi: 
VS = vPrs + On – Nu 
pri čemer pomeni: 
-       
VS: višina sredstev, ki se vrnejo koncesionarju, v eurih: 
-       
vPrs: višina vseh sredstev, ki jih je na podlagi letno odmerjenih
rudarskih sanacnin vplačal koncesionar na vplačilni račun Eko sklada, v eurih; 
-       
On: višina sredstev iz natečenih obresti, ki jih je pridobil Eko sklad z
nalaganjem rezerviranih sredstev za sanacijo v depozite enotnega zakladniškega
računa, v eurih; 
-       
Nu: višina sredstev, ki jih je uporabil Eko sklad kot nadomestilo za
upravljanje z rezerviranimi sredstvi za sanacijo, v eurih. 
(3) Ministrstvo o vračilu sredstev
koncesionarju odloči v posebni točki izreka odločbe o prenehanju njegovih
pravic in obveznosti. Obračun iz prvega odstavka tega člena je priloga odločbe
in se šteje za njen sestavni del.
27. člen
(vračilo rezerviranih sredstev za
sanacijo)
(1) Pravnomočno odločbo iz tretjega
odstavka prejšnjega člena ministrstvo posreduje Eko skladu, ki v roku 30 dni od
pravnomočnosti odločbe na transakcijski račun koncesionarja nakaže sredstva v
višini, izračunani v skladu z drugim odstavkom prejšnjega člena. 
(2) Po izvršenem nakazilu iz prejšnjega
odstavka Eko sklad zapre postavko iz prvega odstavka 24. člena te uredbe ter o
tem obvesti ministrstvo.
28. člen
(možnost uporabe rezerviranih sredstev za
sanacijo)
(1) V primeru, kadar koncesionar, ki je
zagotavljal sredstva za sanacijo z letnim vplačevanjem odmerjene rudarske
sanacnine, zaradi stečaja ali likvidacije ne obstaja več, in se rudarska
pravica ni prenesla na novega koncesionarja, sanacija zemljišč pa ni bila
izvršena, ministrstvo z dopisom obvesti Eko sklad, da bo izvedlo javni razpis
za oddajo sanacijskih del drugemu izvajalcu. Eko sklad v roku, ki ga določi
ministrstvo, izdela obračun rezerviranih sredstev za sanacijo v skladu z drugim
odstavkom 26. člena te uredbe, ter ga pošlje ministrstvu. 
(2) Ministrstvo po obvestitvi Eko sklada
izvede javni razpis za oddajo sanacijskih del drugemu izvajalcu, v katerem se
določita tudi obseg in vrednost sanacijskih del. Vrednost sanacijskih del je
lahko največ v višini obračuna iz prejšnjega odstavka. Na javni razpis se ne
more prijaviti pravna ali fizična oseba, ki jo je ustanovil ali je bila v lasti
koncesionarja iz prejšnjega odstavka ali njegovega zakonitega zastopnika. 
(3) Po izboru izvajalca z javnim razpisom
in sklenitvi pogodbe za izvedbo sanacije pridobivalnega prostora z njim
ministrstvo s sklepom naloži Eko skladu, da rezervirana sredstva za sanacijo iz
prejšnjega odstavka nakaže na Rudarski sklad. 
(4) Po izvršenem nakazilu iz prejšnjega
odstavka Eko sklad zapre postavko iz prvega odstavka 24. člena te uredbe za
pridobivalni prostor iz prvega odstavka tega člena ter o tem obvesti
ministrstvo. 
(5) Sredstva iz tretjega odstavka tega
člena uporabi ministrstvo za plačilo izvajalcu za opravljena sanacijska dela.
IV. NADZOR
29. člen
(vrste nadzora)
(1) Ministrstvo opravlja nadzor nad
izvajanjem določb: 
-       
7. člena te uredbe, ki se nanašajo na predpisane roke priglasitve za
odmero rudarske koncesnine; 
-       
8. člena te uredbe, ki se nanašajo na predpisano vsebino rudarskega
priglasitvenega obrazca; 
-       
13. člena te uredbe, ki se nanašajo na predpisani način plačevanja in
roke plačila odmerjene rudarske koncesnine; 
-       
15. člena te uredbe, ki se nanašajo na način zagotavljanja rezerviranih
sredstev za sanacijo; 
-       
17. člena te uredbe, ki se nanašajo na izračun stroška končne sanacije
pridobivalnega prostora;
-       
20. člena te uredbe, ki se nanašajo na višino nadomestila Eko sklada za
upravljanje z rezerviranimi sredstvi; 
-       
23. člena te uredbe, ki se nanašajo na predpisani način plačevanja in
roke plačila odmerjene rudarske sanacnine; 
-       
24. člena te uredbe, ki se nanašajo na zagotavljanje nominalne vrednosti
rezerviranih sredstev za sanacijo; 
-       
25., 26. in 27. člena te uredbe, ki se nanašajo na vračilo rezerviranih
sredstev za sanacijo; 
-       
28. člena te uredbe, ki se nanašajo na uporabo rezerviranih sredstev za
sanacijo. 
(2) Rudarska inšpekcija opravlja nadzor nad
izvajanjem določb: 
-       
8. člena te uredbe, ki se nanašajo na skladnost podatkov o količinah
pridobljenih mineralnih surovin v pridobivalnih prostorih z dejanskim stanjem,
vpisanih v rudarske priglasitvene obrazce; 
-       
25. člen te uredbe, ki se nanašajo na skladnost izvajanja sanacij z
rudarskim projektom za pridobitev koncesije za izkoriščanje in rudarskim
projektom za izvedbo sanacije ter koncesijsko pogodbo.
V. KAZENSKE DOLOČBE
30. člen
(prekrški)
(1) Z globo 1.000 eurov se kaznuje za
prekršek pravna oseba, samostojni podjetnik posameznik in posameznik, ki
samostojno opravlja dejavnost, če: 
-       
ministrstvu ne priglasi osnove za odmero rudarske koncesnine v skladu s
7. in 8. členom te uredbe ali 
-       
ministrstvu ne predloži bančne garancije ali predlaga spremembe
koncesijske pogodbe v skladu s 34. členom te uredbe. 
(2) Z globo 200 eurov se kaznuje tudi
odgovorna oseba pravne osebe in odgovorna oseba samostojnega podjetnika
posameznika, ki stori prekršek iz prejšnjega odstavka.
30.a člen
(prekrški)
(1) Z globo 5.000 eurov se kaznujeta za
prekršek rudarski projektant, ki pri izračunu stroška končne sanacije v
rudarskem projektu za pridobitev koncesije za izkoriščanje ne upošteva tržne
vrednosti stroškov dela, materiala, opreme, inštalacij in vzdrževanja na dan
izdelave izračuna, ter predvideno inflacijo v obdobju do izteka rudarske
pravice, v skladu s 17. členom te uredbe, in rudarski revident, ki je opravil
revizijo takega projekta. 
(2) Z globo 1.000 eurov se kaznujeta
odgovorni rudarski projektant in odgovorni rudarski revident rudarskega projekta
iz prejšnjega odstavka.

Priloga
1: Tabela plačil za pridobivalne prostore
Priloga
2: Tabela plačil za mineralne surovine
Priloga
3: Rudarski priglasitveni obrazec

Uredba o rudarski koncesnini in sredstvih za
sanacijo (Uradni list RS, št. 91/11) vsebuje naslednje prehodne in
končni določbi:
»VI. PREHODNE IN KONČNI DOLOČBI
1. Uskladitve v zvezi z vrednostjo točke
31. člen
(določanje
vrednosti točke)
(1) Do sprejema sklepa iz 6. člena te
uredbe znaša vrednost točke iz 5. člena te uredbe 0,01 eura. 
(2) Ne glede na določbo prejšnjega odstavka
se pri določanju višine rudarske koncesnine in rudarske sanacnine, ki se
izračunava za leto 2011, upošteva vrednost točke, določena s Sklepom o
uskladitvi vrednosti točke za odmero plačila za rudarsko pravico za leto 2010
(Uradni list RS, št. 19/10). 
(3) Ne glede na določbo 6. člena te uredbe
se pri določanju višine rudarske koncesnine in rudarske sanacnine, ki se
izračunava za leto 2012, upošteva vrednost točke iz prvega odstavka tega člena.
2. Uskladitve v zvezi z rudarskimi
koncesninami
32. člen
(dokončanje
postopkov v teku)
(1) Postopki v zvezi z izdajo odločb o
odmeri rudarske koncesnine, začeti pred uveljavitvijo te uredbe, se dokončajo
po dosedanjih predpisih. 
(2) Postopki v zvezi z izdajo odločb o
zmanjšanju ali oprostitvi plačila rudarske koncesnine, začeti pred
uveljavitvijo te uredbe, se dokončajo po dosedanjih predpisih.
33. člen
(uskladitev
pogojev za odmero rudarske koncesnine)
Ne glede na določbo prvega odstavka 8.
člena te uredbe priglasijo koncesionarji osnovo za odmero rudarske koncesnine
za leto 2011 do 30. januarja 2012 na obrazcu iz 6. člena Uredbe o spremembah in
dopolnitvah uredbe o načinu določanja plačila za rudarsko pravico (Uradni list
RS, št. 52/03).
3. Uskladitve v zvezi z zagotavljanjem
rezerviranih sredstev za sanacijo
34. člen
(uskladitev zagotavljanja
sredstev za sanacijo z bančno garancijo)
(1) Bančne garancije, ki so jih predložili
koncesionarji pred uveljavitvijo te uredbe kot zagotovljena sredstva za
sanacijo, se za obdobje, za katero so bile izdane, štejejo kot bančne garancije
po določbah te uredbe. 
(2) Koncesionar, ki zagotavlja sredstva za
sanacijo z bančno garancijo, katere veljavnost se ne glasi na obdobje iz
drugega odstavka 15. člena te uredbe, mora ministrstvu izročiti novo bančno
garancijo, ki se glasi na preostanek časa takšnega obdobja, najkasneje v treh
mesecih pred iztekom časa njene veljavnosti ali pa mu v tem roku predlagati
takšno spremembo koncesijske pogodbe, na podlagi katere se do njenega izteka
zagotavljajo sredstva za sanacijo z letnimi plačili rudarske sanacnine. 
(3) Če je določenemu koncesionarju, ki z
dnem uveljavitve te uredbe še izkorišča mineralne surovine, veljavnost bančne
garancije potekla, mora ministrstvu izročiti novo bančno garancijo, ki se glasi
na obdobje iz drugega odstavka 15. člena te uredbe, najkasneje ob priglasitvi
osnove za odmero rudarske koncesnine za leto 2012, ali pa mu do priglasitve
osnove za odmero rudarske koncesnine za leto 2012 predlagati takšno spremembo
koncesijske pogodbe, na podlagi katere se do njenega izteka zagotavljajo sredstva
za sanacijo z letnimi plačili rudarske sanacnine.
35. člen
(uskladitev
zagotavljanja sredstev za sanacijo z rudarskimi sanacninami)
Koncesionarjem, ki so sklenili koncesijsko
pogodbo pred uveljavitvijo te uredbe in jim z dnem uveljavitve te uredbe koncesijska
pogodba še ni potekla, ob izkoriščanju pa sredstev za sanacijo ne zagotavljajo
z bančno garancijo, izda ministrstvo prve odločbe o odmeri rudarske sanacnine v
skladu z določbami 21. člena te uredbe v letu 2013 za leto 2012.
4. Prenehanje uporabe
36. člen
(prenehanje
uporabe)
Z dnem uveljavitve te uredbe se prenehata
uporabljati: 
-       
Uredba o načinu določanja plačila za rudarsko pravico (Uradni list RS,
št. 43/00, 41/02, 52/03, 67/04 in 61/10 – ZRud-1) in 
-       
Uredba o določanju plačila za sanacijo posledic rudarskih del (Uradni
list RS, št. 43/00 in 61/10 – ZRud-1).
5. Začetek veljavnosti
37. člen
(začetek
veljavnosti)
Ta uredba začne veljati 1. januarja 2012.«.

Uredba o spremembah in dopolnitvah Uredbe o
rudarski koncesnini in sredstvih za sanacijo (Uradni list RS, št. 57/13) spreminja 31. člen tako, da se
glasi:
»31. člen
(določanje
vrednosti točke)
(1) Do sprejema sklepa iz 6. člena te
uredbe znaša vrednost točke iz 5. člena te uredbe 0,009 eura. 
(2) Ne glede na določbo prejšnjega odstavka
se pri določanju višine rudarske koncesnine in rudarske sanacnine, ki se
izračunava za leto 2011, upošteva vrednost točke, določena s Sklepom o
uskladitvi vrednosti točke za odmero plačila za rudarsko pravico za leto 2010
(Uradni list RS, št. 19/10). 
(3) Ne glede na določbo 6. člena te uredbe
se pri določanju višine rudarske koncesnine in rudarske sanacnine, ki se
izračunava za leto 2012, upošteva vrednost točke iz prvega odstavka tega člena.«;
spreminja 35. člen tako, da se glasi:
»35. člen
(uskladitev
zagotavljanja sredstev za sanacijo z rudarskimi sanacninami)
Koncesionarjem, ki so sklenili koncesijsko
pogodbo pred uveljavitvijo te uredbe in jim z dnem uveljavitve te uredbe
koncesijska pogodba še ni potekla, ob izkoriščanju pa sredstev za sanacijo ne
zagotavljajo z bančno garancijo, izda ministrstvo prve odločbe o odmeri
rudarske sanacnine v skladu z določbami 21. člena te uredbe v letu 2014 za leto
2013.«;
ter vsebuje naslednje prehodne in končno
določbo:
»PREHODNE IN KONČNA DOLOČBA
»12. člen
(1) Ne glede na določbe 4., 5., 9. in 10.
člena uredbe se zavezancem za plačevanje rudarske koncesnine, ki so sklenili
koncesijsko pogodbo do 31. decembra 2010, koncesnina za posamezni pridobivalni prostor
odmeri v skladu z določbami koncesijskega akta in koncesijske pogodbe, če ob
priglasitvi osnov za odmero koncesnine sporočijo podatek o velikosti
pridobivalnega prostora, na katerem ali pod katerim so se v preteklem letu
izvajala rudarska dela (odprta površina), in podatek o velikosti pridobivalnega
prostora, na katerem ali pod katerim se v preteklem letu rudarska dela še niso
izvajala (ostala površina). 
(2) Ne glede na rok za priglasitev osnov za
odmero rudarske koncesnine iz drugega odstavka 7. člena uredbe lahko zavezanci
iz prejšnjega odstavka sporočijo podatek za odprti in ostali prostor za leto
2012 v roku 30 dni od uveljavitve te uredbe. 
(3) Ne glede na prvi odstavek tega člena se
zavezancem za plačevanje rudarske koncesnine, ki so v priglasitvi za leto 2012
že sporočili podatek za odprti in ostali prostor, rudarska koncesnina odmeri v
skladu z Uredbo o rudarski koncesnini in sredstvih za sanacijo (Uradni list RS,
št. 91/11), če v roku 30 dni od uveljavitve te uredbe ministrstvu, pristojnemu za
rudarstvo, podajo pisno izjavo, da naj se jim rudarska koncesnina za posamezni
pridobivalni prostor odmeri v skladu z določbami koncesijskega akta in
koncesijske pogodbe.
13. člen
Ne glede na določbo drugega odstavka 4.
člena Uredbe o rudarski koncesnini in sredstvih za sanacijo (Uradni list RS,
št. 91/11) se v primeru, ko velikosti pridobivalnega prostora ni mogoče
ugotoviti na podlagi podatkov iz koncesijskega akta, velikost ugotavlja na
podlagi podatkov iz dovoljenja za izkoriščanje, v mejah katerega je bila
podeljena rudarska pravica z Uredbo o podelitvi rudarske pravice imetnikom
dovoljenj za raziskovanje oziroma za pridobivanje mineralnih surovin (Uradni
list RS, št. 103/00 in 81/02), rudarskega projekta, na katerega se dovoljenje
nanaša, ter ob upoštevanju pogojev in omejitev iz ostalih upravnih aktov in
dokumentacije, ki so bili podlaga za izdajo dovoljenja za izkoriščanje
(lokacijsko dovoljenje, lokacijska dokumentacija, soglasja, smernice in drugo).
14. člen
(1) Ne glede na določbo 19. člena Uredbe o
rudarski koncesnini in sredstvih za sanacijo (Uradni list RS, št. 91/11) se pri
koncesionarjih, ki so sklenili koncesijsko pogodbo pred uveljavitvijo te uredbe
in jim do 1. januarja 2013 koncesijska pogodba še ni potekla, ob izkoriščanju
pa sredstev za sanacijo ne zagotavljajo z bančno garancijo, za vrednost »SQms«
iz 19. in 20. člena uredbe šteje skupna količina mineralne surovine v raščenem
stanju, ki jo je v skladu s koncesijsko pogodbo še dopustno pridobiti od 1.
januarja 2013 do izteka koncesijske pogodbe. 
(2) Koncesionarji iz prejšnjega odstavka
morajo podatek o skupni količini mineralne surovine »SQms« iz prejšnjega
odstavka ministrstvu sporočiti najkasneje ob priglasitvi osnove za odmero
rudarske koncesnine za leto 2013. 
(3) Ne glede na določbo 17. člena uredbe
morajo koncesionarji, pri katerih v koncesijski pogodbi ni vpisan podatek o
strošku končne sanacije pridobivalnega prostora »Sstr« iz 19. in 20. člena
uredbe, ministrstvu sporočiti strošek končne sanacije pridobivalnega prostora
»Sstr« ter podatke o rudarskem projektu, v katerem je ta strošek izračunan,
najkasneje ob priglasitvi osnove za odmero rudarske koncesnine za leto 2013. 
(4) Ne glede na določbo 17. člena Uredbe o
rudarski koncesnini in sredstvih za sanacijo (Uradni list RS, št. 91/11) je
lahko pri koncesionarjih iz prejšnjega odstavka podatek o strošku končne
sanacije pridobivalnega prostora »Sstr« izračunan v potrjenem rudarskem
projektu za izkoriščanje ali potrjenem rudarskem projektu za izvajanje del pri
izkoriščanju, izdelanem na podlagi Zakona o rudarstvu (Uradni list RS, št.
98/04 – uradno prečiščeno besedilo in 68/08), ali v potrjenem rudarskem
projektu za izvedbo izkoriščanja, izdelanem na podlagi Zakona o rudarstvu
(Uradni list RS, št. 61/10, 62/10 – popr., 76/10 in 57/12).
15. člen
Ta uredba začne veljati naslednji dan po
objavi v Uradnem listu Republike Slovenije.«.