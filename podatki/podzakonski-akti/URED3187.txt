1. člen
(vsebina in namen)
S to uredbo se ureja upravljanje radijskih frekvenc za
državno uporabo in državno souporabo za potrebe varnosti, obrambe države ter
varstva pred naravnimi in drugimi nesrečami ter zagotavlja enotno načrtovanje
uporabe, dodeljevanje in koordinacija frekvenc za državne potrebe.
2. člen
(pojmi in njihov pomen)
(1) V tej uredbi uporabljeni pojmi imajo naslednji pomen:
1.     
Radijske frekvence za državne potrebe so radijske frekvence, predvidene
za potrebe varnosti in obrambe države ter varstva pred naravnimi in drugimi
nesrečami, ki so s splošnim aktom iz 34. člena Zakona o elektronskih
komunikacijah (Uradni list RS, št. 43/04 in 86/04 – ZVOP-1) določene za državno
uporabo in za državno souporabo ter jih upravlja in dodeljuje v skladu z drugim
odstavkom 35. člena istega zakona pristojni državni organ, določen s to uredbo.
2.     
Radijske frekvence za državno uporabo so tiste radijske frekvence, ki se
uporabljajo izključno za potrebe varnosti in obrambe države ter varstva pred
naravnimi in drugimi nesrečami. O njihovi dodelitvi odloča izključno pristojni
državni organ, določen s to uredbo.
3.     
Radijske frekvence za državno souporabo so radijske frekvence, ki se
lahko uporabljajo za potrebe varnosti in obrambe države ter varstva pred
naravnimi in drugimi nesrečami, o njihovi dodelitvi odloča državni organ,
določen s to uredbo, po predhodni uskladitvi z Agencijo za pošto in elektronske
komunikacije Republike Slovenije.
4.     
Upravljanje z radijskimi frekvencami za državne potrebe obsega
načrtovanje, koordinacijo in dodeljevanje radijskih frekvenc, vodenje evidenc o
dodeljenih radijskih frekvencah, koordinacijo uporabe radijskih frekvenc z
Agencijo za pošto in elektronske komunikacije Republike Slovenije, določanje in
koordinacijo uporabe radijskih frekvenc z organi zveze Nato in njenimi
članicami, organi EU in njenimi članicami ter drugimi državami na podlagi
mednarodnih pogodb za potrebe varnosti, obrambe države in varstva pred
naravnimi in drugimi nesrečami.
5.     
Dovoljenje za uporabo radijske frekvence (v nadaljnjem besedilu:
dovoljenje) je akt pristojnega državnega organa, določenega s to uredbo, s
katerim se določa obseg in namen pravice uporabe določene radijske frekvence
ali večih radijskih frekvenc oziroma uporaba radijskih frekvenc v določenem
frekvenčnem območju.
6.     
Soglasje o razpoložljivosti radijske frekvence je akt pristojnega državnega
organa, določenega s to uredbo, s katerim se za komunikacijske sisteme, ki
uporabljajo radijske frekvence, izda soglasje za uporabo določenih radijskih
frekvenc za državno uporabo in državno souporabo.
7.     
Uporabnik radijske frekvence je praviloma državni in drug organ ali
služba, ki ji je izdano dovoljenje za uporabo radijske frekvence. Državni organ
je uporabnik radijske frekvence tudi, če dodeljeno radijsko frekvenco uporablja
organ, služba, enota ali sestava, ki je temu državnemu organu podrejena.
(2) Drugi pojmi, uporabljeni v tej uredbi, imajo enak pomen,
kot ga imajo v zakonu o elektronskih komunikacijah, v splošnem aktu o načrtu
uporabe radijskih frekvenc oziroma v predpisih o razporeditvi radijskih
frekvenc.
3. člen
(upravljanje z radijskimi frekvencami)
(1) Upravljanje z radijskimi frekvencami izvaja v skladu z
Zakonom o obrambi (Uradni list RS, št. 103/04 – uradno prečiščeno besedilo)
Ministrstvo za obrambo (v nadaljnjem besedilu: ministrstvo). V ministrstvu
naloge v zvezi z upravljanjem z radijskimi frekvencami za državne potrebe,
opravlja notranja organizacijska enota, pristojna za elektronske komunikacije.
(2) Ministrstvo načrtuje, koordinira in skrbi za dodelitev
radijskih frekvenc za potrebe obrambe, delovanje organov, služb, enot in drugih
sestav, vključno s Slovensko vojsko, tudi izven območja Republike Slovenije, če
z zakonom ali mednarodno pogodbo ni določeno drugače.
(3) Ministrstvo poleg nalog iz prejšnjih dveh odstavkov
skupaj z Agencijo za pošto in elektronske komunikacije Republike Slovenije
zastopa tudi interese Republike Slovenije v zvezi z radijskimi frekvencami za
državno uporabo in državno souporabo v državi ter uporabo radijskih frekvenc za
potrebe varnosti, obrambe ter varstva pred naravnimi in drugimi nesrečami izven
države.
(4) Državni organi so dolžni v skladu s svojimi pristojnostmi
pravočasno načrtovati radijske frekvence za svoje potrebe, izvajati ukrepe za
zmanjševanje nenamernega ali škodljivega motenja uporabnikov drugih radijskih
frekvenc, uporabljati dodeljene radijske frekvence v skladu z dovoljenjem ter
voditi evidenco o dodeljenih radijskih frekvencah.
(5) Pri upravljanju z radijskimi frekvencami se uporabljajo
določbe zakona o elektronskih komunikacijah, mednarodne pogodbe na področju
komunikacij oziroma postopki, standardi, usmeritve in odločitve mednarodnih
organizacij na področju radijskih frekvenc za potrebe varnosti, obrambe ter
varstva pred naravnimi in drugimi nesrečami na podlagi mednarodnih pogodb, ki
jih je sklenila Republika Slovenija.
4. člen
(usklajevanje uporabe sistemov)
(1) Ministrstvo usklajuje uporabo radijskih frekvenc z
ministrstvom, pristojnim za elektronske komunikacije, in Agencijo za pošto in
elektronske komunikacije Republike Slovenije za sisteme, ki omogočajo delovanje
telekomunikacijskih, radionavigacijskih in radiolokacijskih sistemov, ki se
uporabljajo v državnih organih v Republiki Sloveniji oziroma v zvezi Nato, EU
ali drugih državah v skladu z mednarodnimi pogodbami.
(2) Ministrstvo lahko za izvajanje nalog, določenih s to
uredbo, izdaja navodila, določa postopke oziroma standarde, ki jih morajo
upoštevati in izvajati na svoje stroške uporabniki radijskih frekvenc.
5. člen
(dodelitev radijske frekvence)
(1) Uporaba radijske frekvence je dovoljena na podlagi
dovoljenja, ki ga izda ministrstvo za določen čas, ki ne sme biti daljši od
petih let.
(2) Državni organi, pristojni za varnost in obrambo države
ter varstvo pred naravnimi in drugimi nesrečami, lahko zaprosijo za dodelitev
radijske frekvence ali večih radijskih frekvenc v okviru radijskih frekvenc za
državno uporabo in državno souporabo. Vloga za izdajo dovoljenja se vloži na
obrazcu št. 1, ki je sestavni del te uredbe.
(3) Ministrstvo odloči o izdaji dovoljenja ali zavrnitvi
vloge najkasneje v 30 dneh od dneva vložitve vloge.
(4) Ne glede na prejšnji odstavek ministrstvo dodelitev
radijskih frekvenc za državno souporabo predhodno uskladi z Agencijo za pošto
in elektronske komunikacije Republike Slovenije. Ministrstvo mora v tem primeru
odločiti o izdaji dovoljenja ali zavrnitvi vloge najkasneje v 45 dneh od dneva
vložitve vloge.
(5) Ministrstvo zavrne z obrazložitvijo vlogo, če se vloga
nanaša na dodelitev radijske frekvence, ki ni določena kot radijska frekvenca
za državno uporabo ali državno souporabo, ali če jo vloži organ, ki ni pristojen
za varnost in obrambo države ter varstvo pred naravnimi in drugimi nesrečami.
Vlogo za dodelitev radijske frekvence ministrstvo zavrne z obrazložitvijo tudi,
če radijska frekvenca, na katero se vloga nanaša, ni razpoložljiva oziroma, če
bi prišlo do motenja uporabe radijskih frekvenc pri drugih uporabnikih.
(6) Odločitev ministrstva o izdaji dovoljenja ali zavrnitvi
vloge je dokončna.
(7) V nujnih primerih zaradi naravnih in drugih nesreč,
obrambnih in varnostnih potreb se dovoljenje izda takoj oziroma najkasneje v
treh dneh od dneva vložitve vloge, ne glede na rok iz tretjega odstavka tega
člena.
6. člen
(strokovna komisija)
(1) Ministrstvo izda dovoljenje v skladu s tretjim in četrtim
odstavkom prejšnjega člena po predhodnem mnenju strokovne komisije. Ministrstvo
predhodno mnenje strokovne komisije lahko zahteva tudi v primerih dodelitve
radijske frekvence v skladu s sedmim odstavkom prejšnjega člena. Strokovna komisija
obravnava po potrebi tudi druga vprašanja povezana z uporabo radijskih frekvenc
za državne potrebe. Strokovna komisija daje tudi predhodno soglasje k
navodilom, postopkom oziroma standardom iz drugega odstavka 4. člena te uredbe
ter obravnava po potrebi druga vprašanja, povezana z uporabo radijskih frekvenc
za državne potrebe.
(2) Strokovno komisijo iz prejšnjega odstavka imenuje Vlada
Republike Slovenije, sestavljajo pa jo predstavniki Ministrstva za obrambo,
Ministrstva za notranje zadeve, Ministrstva za gospodarstvo, Slovenske
obveščevalno-varnostne agencije, Generalštaba Slovenske vojske, Ministrstva za
notranje zadeve – Policije, Agencije za pošto in elektronske komunikacije
Republike Slovenije, Uprave Republike Slovenije za zaščito in reševanje in Uprave
Republike Slovenije za civilno letalstvo. Strokovno komisijo vodi predstavnik
ministrstva. Člani strokovne komisije morajo imeti pravico dostopa do tajnih
podatkov v skladu s predpisi.
(3) Administrativno-tehnične pogoje za delo strokovne
komisije zagotavlja ministrstvo.
7. člen
(odvzem oziroma sprememba dovoljenja)
(1) Če uporabnik radijske frekvence ne uporablja skladno z
dovoljenjem, ministrstvo dovoljenje odvzame. Pred odvzemom dovoljenja mora
ministrstvo uporabnika pisno opomniti.
(2) Zaradi izboljšanja uporabe radijskih frekvenc za državne
potrebe ali zaradi preprečevanja nenamernega ali škodljivega motenja dodeljenih
radijskih frekvenc oziroma zaradi uvajanja novih komunikacijskih sistemov,
lahko ministrstvo začne postopek za spremembo že dodeljenih radijskih frekvenc.
O tem mora obvestiti uporabnike teh radijskih frekvenc. O spremembi že
dodeljenih radijskih frekvenc mora ministrstvo predhodno pridobiti mnenje
strokovne komisije iz prejšnjega člena.
8. člen
(uvajanje novih komunikacijskih sistemov)
(1) Pred uvedbo novih komunikacijskih sistemov, ki
uporabljajo radijske frekvence za državno uporabo ali državno souporabo, so
državni organi dolžni pridobiti od ministrstva soglasje za dodelitev novih
radijskih frekvenc za državno uporabo ali državno souporabo za delovanje teh
sistemov. Državni organi morajo zaprositi ministrstvo za izdajo soglasja že
pred nabavo novih komunikacijskih sistemov oziroma v postopku načrtovanja
komunikacijskih sistemov. Vloga za pridobitev soglasja se vloži na obrazcu št.
2, ki je sestavni del te uredbe. Soglasja za dodelitev radijske frekvence ni
potrebno pridobiti pred uvedbo novih komunikacijskih sistemov za tiste
komunikacijske sisteme, ki bodo delovali na radijskih frekvencah ali
frekvenčnem območju, ki je državnemu organu že dodeljeno oziroma ga uporablja v
skladu s to uredbo.
(2) Ministrstvo je dolžno v 90 dneh od dneva vložitve pisne
vloge iz prejšnjega odstavka izdati soglasje za določitev novih radijskih
frekvenc za uvedbo novih komunikacijskih sistemov ali vlogo zavrniti z
obrazložitvijo. Odločitev ministrstva je dokončna.
(3) Na obrazcu št. 2 iz prvega odstavka tega člena zaprosijo
ministrstvo za dodelitev radijskih frekvenc za obrambne potrebe tudi
poveljstva, vojaške enote in drugi organi zveze Nato, EU in drugih mednarodnih
organizacij oziroma držav na podlagi mednarodnih pogodb.
9. člen
(evidence)
(1) Ministrstvo v skladu z zakonom o elektronskih
komunikacijah vodi evidenco vseh načrtovanih in dodeljenih radijskih frekvenc
na ozemlju Republike Slovenije za potrebe državnih organov, Slovenske vojske in
drugih organov ter služb, gostujočih vojaških enot in potreb zveze Nato, EU in
drugih mednarodnih organizacij na podlagi mednarodnih pogodb. Ministrstvo vodi
tudi evidenco načrtovanih in dodeljenih radijskih frekvenc za potrebe državnih
organov, Slovenske vojske in drugih uporabnikov za obrambne potrebe izven
ozemlja Republike Slovenije z vsemi tehničnimi in uporabniškimi podatki.
(2) Uporabniki radijskih frekvenc morajo voditi evidence o
njim dodeljenih radijskih frekvencah vključno z radijskimi frekvencami, ki jih
uporabljajo, če jim je dodeljena uporaba radijskih frekvenc v določenem
frekvenčnem območju.
(3) Ministrstvo vodi tudi evidenco izdanih soglasij za
dodelitev novih radijskih frekvenc za državno uporabo ali državno souporabo
pred nabavo oziroma v postopku načrtovanja uvedbe novih komunikacijskih
sistemov.
(4) Vsak državni organ ima pravico dostopa do podatkov o
njemu dodeljenih radijskih frekvencah. Dostop do podatkov o radijskih
frekvencah, dodeljenih posameznim državnim organom, pa imajo samo tisti državni
organi, ki imajo v skladu s predpisi izkazan interes.
10. člen
(odprava motenj radijskih frekvenc)
(1) Zaradi zmanjšanja nenamernega motenja pri uporabi
dodeljenih radijskih frekvenc, ministrstvo lahko organizira tehnični nadzorni
sistem in izvajanje tehničnega nadzora usklajuje z državnimi organi, ki v
skladu s svojimi pristojnostmi nadzorujejo uporabo radijskih frekvenc, ki so
jim dodeljene v uporabo, ter Agencijo za pošto in elektronske komunikacije Republike
Slovenije.
(2) Odpravo nenamernega motenja radijskih frekvenc uporabniki
med seboj rešujejo sporazumno ali v okviru strokovne komisije iz 6. člena te
uredbe.
(3) V primeru nedovoljene uporabe radijskih frekvenc
ministrstvo poleg ukrepov, določenih s to uredbo in drugimi predpisi,
nedovoljeno uporabo radijskih frekvenc prijavi Agenciji za pošto in elektronske
komunikacije Republike Slovenije ali Inšpektoratu Republike Slovenije za
elektronske komunikacije, elektronsko podpisovanje in pošto oziroma pristojnemu
prekrškovnemu organu.
PREHODNE IN KONČNE DOLOČBE
11. člen
(veljavnost dovoljenj za uporabo frekvenc)
(1) Radijske frekvence za državno uporabo in državno
souporabo, za katere so bila izdana dovoljenja po predpisih pred uveljavitvijo
te uredbe Ministrstvu za obrambo, Generalštabu Slovenske vojske, Upravi
Republike Slovenije za zaščito in reševanje, Ministrstvu za notranje zadeve,
Ministrstvu za notranje zadeve – Policiji in Slovenski obveščevalno-varnostni
agenciji, državni organi, katerim so bile radijske frekvence dodeljene,
uporabljajo tudi po uveljavitvi te uredbe. To velja tudi za uporabo določenih
frekvenčnih območij, ki so jih uporabljali pred uveljavitvijo te uredbe.
(2) Državni organi, ki niso zajeti v prejšnjem odstavku in so
jim bile dodeljene radijske frekvence za državno uporabo in državno souporabo
pred uveljavitvijo te uredbe za določen čas, uporabljajo te frekvence do izteka
rokov, določenih z akti o dodelitvi, vendar ne dalj kot do 1. januarja 2008.
(3) Državni organi iz prvega in prejšnjega odstavka so dolžni
v treh mesecih od uveljavitve te uredbe sporočiti ministrstvu podatke o
dodeljenih radijskih frekvencah za državno uporabo in državno souporabo.
12. člen
(veljavnost dovoljenj za uporabo sistemov)
Akti, izdani pred uveljavitvijo te uredbe, s katerimi se je v
skladu s predpisi izdalo dovoljenje ali soglasje za uporabo komunikacijskih
sistemov, ki delujejo na radijskih frekvencah za državno uporabo ali državno
souporabo, ostanejo v veljavi.
13. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00718-9/2005/7
Ljubljana, dne 15. junija 2005.
EVA 2004-1911-0013
Vlada Republike Slovenije
Janez Janša l. r. 
Predsednik

Obrazec
št. 1: Vloga za izdajo dovoljenja za uporabo radijske frekvence
Obrazec št. 2: Vloga
za odobritev razpoložljivosti radijskih frekvenc