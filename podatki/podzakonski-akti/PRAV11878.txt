1. člen
(vsebina pravilnika)
Ta pravilnik podrobneje opredeljuje vlogo
in dokazila za dodelitev in nadaljnje prejemanje državne štipendije, izračun
povprečne ocene, dodatke k državni štipendiji, spremembo in zaključek izobraževanja,
mirovanje, izplačilo in druga vprašanja, povezana z dodeljevanjem državnih
štipendij na podlagi Zakona o štipendiranju (v nadaljnjem besedilu: zakon).
2. člen
(vloga za dodelitev in nadaljnje
prejemanje državne štipendije)
(1) Vlagatelj priloži vlogi za dodelitev
ali nadaljnje prejemanje državne štipendije dokazilo o šolskem ali študijskem
uspehu in dokazila, s katerimi uveljavlja dodatek za bivanje oziroma dodatek za
štipendista s posebnimi potrebami. 
(2) Vlagatelj, ki uveljavlja državno
štipendijo za izobraževanje v tujini, vlogi priloži potrdilo o vpisu v
izobraževalni program, dokazilo o šolskem ali študijskem uspehu, dokazilo o
javni veljavnosti izobraževalne ustanove in javni veljavnosti izobraževalnega
programa ter po potrebi dokazila, s katerimi uveljavlja dodatke k štipendiji.
3. člen
(dokazilo o šolskem ali študijskem uspehu)
(1) Za dokazilo o šolskem uspehu šteje
spričevalo, iz katerega so razvidne končne ocene vseh predmetov preteklega
šolskega leta glede na šolsko leto, za katerega se uveljavlja državna
štipendija.
(2) Dijaku, ki je pogojno vpisan v
višji letnik, pripada državna štipendija od prvega dne naslednjega meseca po
vložitvi vloge, če izpolni manjkajoče obveznosti v roku, ki ga je določila
šola.
(3) Za dokazilo o študijskem uspehu v
višjem in visokošolskem izobraževanju šteje potrdilo izobraževalne ustanove, iz
katerega so razvidne vse številčno izražene končne ocene in ECTS točke
predmetov, ki jih je vlagatelj opravil v preteklem študijskem letu, glede na
študijsko leto, za katerega se uveljavlja državna štipendija. Iz potrdila mora
biti razvidno, ali je štipendist izpolnil pogoje za vpis v višji letnik.
4. člen
(izračun povprečne ocene)
(1) Povprečna ocena v srednješolskem
izobraževanju je povprečje vseh številčno izraženih končnih ocen vseh predmetov
predhodnega letnika glede na letnik, za katerega se uveljavlja pravica do
štipendije.
(2) Povprečna ocena v višješolskem ali
visokošolskem izobraževanju je povprečje vseh številčno izraženih končnih ocen,
razen ocene iz diplomskega dela, ki jih je študent prejel v obdobju od
1. oktobra do 30. septembra preteklega študijskega leta glede na
študijsko leto, za katerega se uveljavlja državna štipendija. Če ima študent v
preteklem študijskem letu manj kot tri številčno izražene ocene, se povprečna
ocena ne izračuna. V primeru dvopredmetnih študijskih programov se kot
povprečna ocena šteje povprečna ocena iz obeh programov.
(3) Povprečna ocena se določi na dve
decimalni številki natančno.
(4) Štipendist, ki je pridobil državno
štipendijo za izobraževanje v tujini, v primeru, ko njegovih ocen ni mogoče
enačiti oziroma primerjati z ocenami, kot jih urejajo predpisi s področja
šolstva, zagotovi uradno potrdilo pristojne ustanove o načinu ocenjevanja, na
katerem ta navede vse možne ocene, vse pozitivne ocene in razpon posamezne
ocene, če ta ni linearen. Center za socialno delo posamezno oceno pretvori v
slovenski ocenjevalni sistem in izračuna povprečno oceno v skladu s tem členom.
(5) V primeru izobraževanja, pri
katerem obveznosti niso opredeljene z ECTS ali se skupno število ECTS razlikuje
od 60, vlagatelj predloži potrdilo izobraževalne ustanove, iz katerega je
razviden delež opravljenih obveznosti preteklega študijskega leta glede na
letnik, za katerega uveljavlja pravico do državne štipendije.
5. člen
(upoštevanje starosti)
(1) Pri
vlagatelju, ki spremeni izobraževalni program za pridobitev iste ravni
izobrazbe in ne prekine izobraževanja, se pri ugotavljanju starostnega pogoja
upošteva starost ob prvem vpisu v prvi letnik predhodnega izobraževalnega
programa.
(2) Starost
vlagatelja se ugotavlja na prvi dan šolskega ali študijskega leta prvega vpisa
v izobraževalni program.
6. člen
(dodatek za bivanje)
(1) Vlagatelj, ki uveljavlja dodatek za
bivanje, vlogi priloži enega od naslednjih dokazil: 
-       
fotokopijo najemne pogodbe, sklenjeno za šolsko ali študijsko leto, za
katerega uveljavlja dodatek, 
-       
potrdilo dijaškega doma o nesubvencioniranem bivanju, če biva v javnem
dijaškem domu, 
-       
fotokopijo najemne pogodbe oziroma potrdilo študentskega oziroma
dijaškega doma, če se izobražuje v tujini. 
(2) Štipendistu pripada dodatek za
bivanje, če ima v kraju izobraževanja prijavljeno začasno prebivališče v skladu
z zakonom, ki ureja prijavo prebivališča, in sklenjeno najemno pogodbo za
šolsko ali študijsko leto, za katero uveljavlja dodatek. Podatek o prijavi
začasnega prebivališča center za socialno delo pridobi iz uradnih evidenc. Za
štipendista, ki se izobražuje v tujini, se prijava začasnega prebivališča ne
preverja. 
(3) Oddaljenost kraja stalnega prebivališča
do kraja izobraževanja se določi z razdaljo, ugotovljeno s spletnim
daljinomerom »www.zemljevid.najdi.si« od naslova nepremičnine, v kateri ima
vlagatelj stalno prebivališče, do naslova nepremičnine, v kateri se izobražuje.
Če je dejanski kraj izobraževanja drugačen od sedeža izobraževalne ustanove,
štipendist zagotovi podatek o dejanskem kraju izobraževanja. 
(4) Šteje se, da štipendist biva v
kraju izobraževanja, če je kraj začasnega prebivališča oddaljen od kraja
izobraževanja 25 km ali manj. Razdalja se ugotavlja na način, določen v
prejšnjem odstavku.
7. člen
(dodatek za štipendiste s posebnimi
potrebami)
(1) Upravičenost do dodatka se
ugotavlja na podlagi odločbe pristojnega organa iz 20. člena zakona, ki jo
vlagatelj priloži k vlogi za dodelitev oziroma nadaljnje prejemanje državne
štipendije.
(2) Štipendistu, ki dodatek za
štipendiste s posebnimi potrebami uveljavlja med letom, se ob izpolnjevanju
pogojev dodeli dodatek s prvim dnem naslednjega meseca po izdaji odločbe
pristojnega organa iz prejšnjega odstavka, vendar ne prej kot od začetka
tekočega šolskega oziroma študijskega leta dalje.
8. člen
(sprememba izobraževalnega programa)
(1) Štipendist, ki želi spremeniti
izobraževalni program, o tem predhodno oziroma v osmih dneh po spremembi
obvesti center za socialno delo. Center za socialno delo izda pisno soglasje, v
katerem štipendista opozori na spremembe z vidika štipendijskega razmerja
(nadaljnje prejemanje, mirovanje, prenehanje štipendije). Izdano soglasje
štipendista ne zavezuje k dejanski spremembi programa. 
(2) Če se štipendist po izdanem
soglasju centra za socialno delo v naslednjem šolskem ali študijskem letu vpiše
v višji letnik drugega izobraževalnega programa, se mu državna štipendija
izplačuje. 
(3) Če se štipendist v naslednjem
šolskem ali študijskem letu vpiše v isti letnik drugega izobraževalnega
programa, mu štipendijsko razmerje v tekočem šolskem ali študijskem letu
miruje. Štipendist najkasneje zadnji dan mirovanja centru za socialno delo
predloži dokazilo o uspešnem zaključku letnika novega izobraževalnega programa.
9. člen
(zaključek izobraževanja)
(1) Štipendist v roku enega meseca po
zaključku izobraževanja centru za socialno delo predloži spričevalo oziroma
drugo dokazilo o zaključku izobraževanja in doseženem nazivu poklicne oziroma
strokovne izobrazbe ali o doseženem strokovnem naslovu.
(2) Šteje se, da je štipendist uspešno
zaključil izobraževalni ali študijski program, če je dijak najkasneje do 30. 9.
naslednjega koledarskega leta po zaključnem letniku izobraževanja maturiral ali
opravil zaključni izpit in če je študent najkasneje v roku 12 mesecev po izteku
študijskega programa diplomiral.
10. člen
(izplačilo štipendij)
(1) V srednješolskem izobraževanju se
za potrebe izplačila državne štipendije šteje, da se izobraževalni program v
zaključnem letniku konča v mesecu juniju.
(2) V primeru predčasnega zaključka
izobraževalnega programa se štipendistu izplača državna štipendija v znesku
dodeljene višine štipendije za tekoče šolsko ali študijsko leto za preostale
mesece zadnjega letnika, od prvega dne naslednjega meseca po zaključku. Če
štipendist ni bil vpisan v vse letnike, se štipendistu za vsak preostali letnik
izplača dvanajst mesečnih osnovnih zneskov državne štipendije brez dodatkov
oziroma deset mesečnih osnovnih zneskov za zaključni letnik srednješolskega
izobraževanja.
(3) Štipendistu izplačilo v enkratnem
znesku zaradi predčasnega zaključka ne pripada, če je izobraževalni program
zaključil v času podaljšanega študentskega statusa, vendar pred njegovim
iztekom.
11. člen
(mirovanje štipendijskega razmerja)
(1) V skupno dobo trajanja mirovanja
štipendijskega razmerja se šteje vsak zaključeni mesec mirovanja, ne glede na razlog,
zaradi katerega štipendijsko razmerje miruje, razen če mirovanje nastopi zaradi
preseganja cenzusa. V dobo mirovanja se šteje tudi dodatno šolsko ali študijsko
leto v primeru ponavljanja letnika iz razlogov po prvem odstavku 87. člena
zakona.
(2) Šteje se, da je štipendijsko
razmerje mirovalo tri šolska oziroma študijska leta, če je mirovalo v skupnem
trajanju 36 mesecev.
12. člen
(prenehanje štipendijskega razmerja zaradi
posredovanih neresničnih podatkov)
Če center za socialno delo ugotovi, da je štipendist
pridobil štipendijo na podlagi posredovanih neresničnih podatkov, v skladu s
šestim odstavkom 99. člena zakona odpravi odločbo o dodelitvi državne
štipendije za tisto šolsko oziroma študijsko leto, za katero je bila
pridobljena državna štipendija na podlagi neresničnih podatkov, in za šolsko
oziroma študijsko leto, ki temu sledi.
13. člen
(pogojni dolg)
(1) V primeru prenehanja
štipendijskega razmerja po 97. členu zakona med šolskim ali študijskim letom,
štipendistu ni potrebno vrniti prejetih zneskov državne štipendije za tekoče
šolsko ali študijsko leto, če zaključi obveznosti do zaključka tega šolskega
ali študijskega leta. V tem primeru center za socialno dela izda odločbo s
pogojnim dolgom.
(2) V primerih prenehanja
štipendijskega razmerja pred iztekom rokov iz drugega odstavka 9. člena
tega pravilnika center za socialno delo izda odločbo s pogojnim dolgom, v
kateri navede, da štipendistu ni treba vrniti prejetih zneskov državne
štipendije za zaključni letnik oziroma dodatno leto, če zaključi obveznosti
izobraževalnega ali študijskega programa v skladu z drugim odstavkom
9. člena tega pravilnika.
(3) Če štipendist ne zaključi uspešno
obveznosti v roku, navedenem v odločbi s pogojnim dolgom, center za socialno
delo na podlagi te odločbe začne postopek izterjave.
14. člen
(podaljšan študentski status)
Če je štipendist na posamezni stopnji
izobraževanja prejemal državno štipendijo za podaljšan študentski status manj
kot 12 mesecev, mu na višji stopnji za podaljšan študentski status pripada
državna štipendija za preostale mesece do celotne dobe 12 mesecev.
15. člen
(odpoved pravici do državne štipendije)
Če se štipendist odpove pravici do državne
štipendije, lahko tudi po razveljaviti odločbe o dodelitvi državne štipendije
uveljavlja štipendijo za drug izobraževalni program na isti ravni
izobraževanja.
16. člen
(izobraževanje odraslih)
(1) Štipendistu, ki je udeleženec
izobraževanja odraslih, se dodeli državna štipendija za obdobje, kolikor traja
javno veljavni izobraževalni program za pridobitev javno veljavne izobrazbe.
(2) Štipendistu, ki je udeleženec
izobraževanja odraslih, se štipendijsko razmerje in prejemanje štipendije lahko
podaljša iz razlogov iz prvega odstavka 87. člena zakona za toliko časa,
kolikor so trajali ti razlogi, vendar največ eno šolsko leto.
(3) Štipendistu, ki je prekinil
srednješolsko izobraževanje in nadaljuje izobraževanje kot udeleženec
izobraževanja odraslih, se ob izpolnjevanju pogojev dodeli državna štipendija
za preostale letnike, za katere še ni prejemal štipendije.

Pravilnik o dodeljevanju državnih štipendij
(Uradni list RS, št. 111/13) vsebuje naslednji končni določbi:
»17. člen
(prenehanje
uporabe)
Z dnem uveljavitve tega pravilnika se
preneha uporabljati Pravilnik o dodeljevanju državnih štipendij (Uradni list
RS, št. 45/09, 110/10 in 57/12 – ZPCP-2D).
18. člen
(uveljavitev
pravilnika)
Ta pravilnik začne veljati 1. januarja
2014.«.

Pravilnik o spremembah in dopolnitvah
Pravilnika o dodeljevanju državnih štipendij (Uradni list RS, št. 45/17) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.