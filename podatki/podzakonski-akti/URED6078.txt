1. člen
(vsebina)
Ta uredba določa sodelovanje in način dela
organov, ki delujejo na morju (v nadaljnjem besedilu: koordinacija služb na
morju) v okviru svojih pristojnosti na podlagi nacionalne in mednarodne
zakonodaje, da se zagotovi usklajeno, povezano, racionalno in učinkovito
delovanje ter izvajanje nalog pristojnih organov za skupno reševanje
problematike, povezane z morjem.
2. člen
(koordinacija služb na morju)
(1) Koordinacijo služb na morju
sestavljajo:
a)     Ministrstvo za infrastrukturo in prostor, Uprava Republike
Slovenije za pomorstvo,
b)     Ministrstvo za notranje zadeve, Policija, Uprava uniformirane
policije,
c)     Ministrstvo za finance, Carinska uprava Republike Slovenije,
Carinski urad Koper,
č)    Ministrstvo za kmetijstvo in okolje, Agencija
Republike Slovenije za okolje,
d)     Ministrstvo za kmetijstvo in okolje, Inšpektorat Republike
Slovenije za kmetijstvo in okolje,
e)     Ministrstvo za obrambo, Generalštab Slovenske vojske, Poveljstvo
sil Slovenske vojske,
f)      Ministrstvo za obrambo, Uprava Republike Slovenije za zaščito in
reševanje,
g)     Ministrstvo za zunanje zadeve, Direktorat za globalne zadeve in
politično multilateralo.
(2) Člani koordinacije služb na morju
so praviloma predstojniki organov v sestavi ministrstev ali njihovi namestniki
oziroma vodje notranjih organizacijskih enot ministrstev iz prejšnjega
odstavka.
(3) Koordinacijo služb na morju vodi
predstojnik Uprave Republike Slovenije za pomorstvo.
(4) Koordinacija služb na morju deluje
v skladu s Poslovnikom o koordinaciji služb na morju (v nadaljnjem besedilu:
poslovnik), ki ga sprejme na svoji prvi seji.
3. člen
(operativna pomorska koordinacija)
(1) Za operativno usklajevanje,
povezovanje, usmerjanje in neposredno izvajanje nalog iz pristojnosti organov
iz prejšnjega člena se oblikuje posebna operativna koordinacijska skupina (v
nadaljnjem besedilu: operativna pomorska koordinacija) v sestavi:
a)     Uprava Republike Slovenije za pomorstvo, Sektor Kapitanija,
b)     Policijska uprava Koper,
c)     Carinski urad Koper, Izpostava potniška luka Koper in Izpostava
Luka Koper,
č)    Agencija Republike Slovenije za okolje, Urad
za upravljanje z vodami, Sektor za vodno območje Jadranskega morja in Urad za
hidrologijo in stanje okolja,
d)     Inšpektorat Republike Slovenije za kmetijstvo in okolje, Lovska in
ribiška inšpekcija,
e)     Generalštab Slovenske vojske, Poveljstvo sil Slovenske vojske, 430.
mornariški divizion,
f)      Uprava Republike Slovenije za zaščito in reševanje, Izpostava
Koper.
(2) Člani operativne pomorske
koordinacije so praviloma vodje notranjih organizacijskih enot iz prejšnjega
odstavka.
(3) Operativno pomorsko koordinacijo
vodi vodja Sektorja Kapitanija.
4. člen
(enoten pomorski informacijski sistem)
(1) Enoten pomorski informacijski
sistem (EPIS) upravlja in vzdržuje Uprava Republike Slovenije za pomorstvo.
(2) V enoten pomorski informacijski
sistem se vključijo podatki v zvezi s stanjem na morju, varnostjo plovbe,
meteorološkimi razmerami, pomorskim prometom in drugimi vprašanji, pomembnimi
za izvajanje nalog pristojnih organov, iz sistema:
a)     nadzora morja pri policiji,
b)     spremljanja stanja in preprečevanja onesnaževanja morja ter
izvajanja izrednih ukrepov ob nenadnem onesnaženju morja pri Agenciji Republike
Slovenije za okolje,
c)     nadzora ribiških plovil (VMS – Vessel Monitoring System),
č)    za nadzor in reševanje (MRCC – Maritime Rescue
Coordination Center), ki vključuje tudi podatke o plovilih (AIS – Automatic
Information System in VTS – Vessel Traffic Service),
d)     opazovanja, obveščanja in alarmiranja pri regijskem centru za
obveščanje Izpostave Koper, Uprave za zaščito in reševanje,
e)     vojaškega nadzora morja (selektivno podatke iz POC – pomorskega
operativnega centra 430. mornariškega diviziona).
(3) Za podatke iz prejšnjega odstavka,
ki niso javno dostopni oziroma niso javnega značaja, lahko sklenejo organi,
pristojni za upravljanje teh podatkov, poseben sporazum.
(4) Koordinaciji služb na morju in
operativni pomorski koordinaciji so za izvajanje nalog v okviru njunih
pristojnosti neprekinjeno in brez omejitev na razpolago podatki iz enotnega
pomorskega informacijskega sistema.
5. člen
(službena plovila)
(1) Operativna pomorska koordinacija
lahko zaradi učinkovite in racionalne rabe patruljno-reševalnih plovil in
drugih službenih plovil usklajuje njihovo operativno rabo pri iskanju in
reševanju ter pomoči na morju, ob onesnaženju morja, varovanju prevoza
nevarnega tovora in podobnem.
(2) Uprava Republike Slovenije za
pomorstvo v okviru potreb operativne pomorske koordinacije zagotavlja na
zaprosilo pristojnega organa pomoč pri vzdrževanju plovil iz prejšnjega
odstavka.
(3) Določbe tega člena ne veljajo za
plovila policije za nadzor državne meje.
6. člen
(sestajanje)
(1) Koordinacija služb na morju se
sestane na seji vsaj enkrat na leto.
(2) Sejo koordinacije služb na morju
skliče vodja koordinacije služb na morju.
(3) Koordinacija služb na morju
sprejme letni program dela in ukrepov.
(4) Koordinacija služb na morju poroča
ministrstvom, vključenim v koordinacijo služb na morju, in Vladi Republike
Slovenije v letnem poročilu.
(5) Operativna pomorska koordinacija
se sestane vsaj enkrat tedensko, ob izrednih dogodkih na morju pa tudi
pogosteje, in sicer do odprave takih razmer.
(6) Na zasedanjih koordinacije služb
na morju in operativne pomorske koordinacije lahko sodelujejo tudi drugi organi
in organizacije.
7. člen
(sredstva in stroški)
(1) Sredstva in stroške za delovanje
koordinacije služb na morju in operativne pomorske koordinacije krije vsak
organ v okviru izvajanja svojih pristojnosti.
(2) O stroških, ki nastanejo ob
nesreči, nenadnem onesnaženju ali drugem izrednem dogodku, odloči Vlada
Republike Slovenije na podlagi mnenja koordinacije služb na morju.
8. člen
(prehodna določba)
(1) Prvo sejo iz 6. člena te uredbe
skliče in vodi predstojnik Uprave Republike Slovenije za pomorstvo najpozneje v
treh mesecih od uveljavitve te uredbe.
(2) Na prvi seji se sprejmeta
poslovnik in okvirni načrt delovanja s potrebnimi ukrepi koordinacije služb na
morju za eno leto (letni program).
9. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije
Št. 00729-46/2012
Ljubljana, dne 20. decembra 2012
EVA 2012-2430-0002
Vlada Republike Slovenije
Janez Janša l.r.
Predsednik