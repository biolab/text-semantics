I. SPLOŠNA DOLOČBA
1. člen
(vsebina)
S tem navodilom se podrobneje predpisujejo
razlogi za zavrnitev vstopa v Republiko Slovenijo (v nadaljnjem besedilu:
vstop) državljanu Evropske unije in državljanu države članice Evropskega
gospodarskega prostora (v nadaljnjem besedilu: državljan EU) ter družinskemu
članu državljana EU in družinskemu članu slovenskega državljana (v nadaljnjem
besedilu: družinski član) v Republiko Slovenijo.
II. ZAVRNITEV VSTOPA V REPUBLIKO SLOVENIJO
2. člen
(zavrnitev vstopa)
(1) Državljanu EU policist zavrne
vstop, če obstajajo razlogi, določeni v tretjem odstavku 118. člena Zakona o
tujcih (Uradni list RS, št. 50/11 in 57/11 – popr., v nadaljnjem besedilu:
zakon).
(2) Družinskemu članu policist zavrne
vstop, če obstajajo razlogi, določeni v četrtem odstavku 127. člena zakona.
3. člen
(veljavna osebna izkaznica ali potni list)
Šteje se, da državljan EU ali njegov
družinski član nima veljavne osebne izkaznice ali potnega lista za vstop, če:
-      
je potekel rok veljavnosti osebne izkaznice ali
potnega lista, razen v primerih, določenih z mednarodnim sporazumom;
-      
je osebna izkaznica ali potni list ponarejen
ali predrugačen;
-      
poskuša uporabiti osebno izkaznico ali potni
list druge osebe;
-      
je osebna izkaznica ali potni list raztrgan,
razpadel ali tako poškodovan, da ne predstavlja več enotne listine ali če iz te
listine ni mogoče z zanesljivostjo ugotoviti identitete imetnika, imetnik pa
pri sebi nima nobene druge listine za dokazovanje identitete.
4. člen
(postopek pred zavrnitvijo vstopa)
(1) Kadar državljan EU ali
njegov družinski član nima veljavne osebne izkaznice ali potnega lista ter
vizuma ali dovoljenja za prebivanje, če sta zahtevana, policist pred
zavrnitvijo vstopa tej osebi omogoči, da si najkasneje v šestih urah, pridobi
veljavne dokumente potrebne za vstop, ali da se ji jih dostavi, ali da izkaže
ali na druge načine dokaže, da zanjo velja pravica do prostega gibanja in
prebivanja.
(2) V primeru iz prejšnjega odstavka
policist lahko:
-      
napoti državljana EU na najbližje diplomatsko
predstavništvo ali konzulat ene izmed držav članic EU izven Republike
Slovenije, da si pridobi veljavno osebno izkaznico ali potni list;
-      
napoti družinskega člana na najbližje
diplomatsko predstavništvo ali konzulat njegove države izven Republike
Slovenije, da si pridobi veljavno osebno izkaznico ali veljaven potni list
oziroma na najbližje diplomatsko predstavništvo ali konzulat ene od držav
članic EU izven Republike Slovenije, da si pridobi vizum ali dovoljenje za
prebivanje, kadar je ta zahtevan;
-      
omogoči državljanu EU, da izkaže ali dokaže
identiteto in državljanstvo EU z listinami ali drugimi dokazi, ki to nedvomno
potrjujejo;
-      
omogoči družinskemu članu, da izkaže ali dokaže
identiteto in dejstvo, da je družinski član z listinami ali drugimi dokazi, ki
to nedvomno potrjujejo;
-      
omogoči, da si državljan EU ali njegov
družinski član uredi dostavo potrebnih dokumentov in se zadržuje na območju
mejnega prehoda za čas dostave dokumentov, vendar ne več kot šest ur.
(3) Policist, ki je državljanu EU ali
njegovemu družinskemu članu omogočil katero izmed možnosti, navedenih v
prejšnjem odstavku ali drugo primerno možnost, to vpiše v poročilo.
(4) Napotitev državljana EU ali
njegovega družinskega člana na najbližje diplomatsko predstavništvo ali konzulat
izven Republike Slovenije v skladu s prvo in drugo alineo drugega odstavka tega
člena ne pomeni zavrnitve vstopa.
(5) Če državljan EU v šestih urah ne
pridobi veljavnega potnega lista ali veljavne osebne izkaznice ali nedvoumno ne
izkaže ali dokaže identitete in državljanstva EU, mu policist zavrne vstop.
(6) Če družinski član v šestih urah ne
pridobi veljavne osebne izkaznice, veljavnega potnega lista ter vizuma ali
dovoljenja za prebivanje, če je ta zahtevan, ali če nedvoumno ne izkaže ali
dokaže identitete in dejstva, da je družinski član, mu policist zavrne vstop.
5. člen
(nevarnost za javni red, varnost ali
mednarodne odnose Republike Slovenije)
(1) Državljanu EU ali družinskemu
članu policist zavrne vstop, če bi njegovo prebivanje v Republiki Sloveniji
pomenilo nevarnost za javni red, varnost ali mednarodne odnose Republike
Slovenije.
(2) Nevarnost za javni red, varnost
ali mednarodne odnose Republike Slovenije obstaja, kadar na podlagi osebnega
obnašanja državljana EU ali družinskega člana, obstaja resnična, sedanja in
dovolj resna grožnja da bo ogrožal javni red ali da bo njegovo prebivanje v
državi povezano z:
-      
izvajanjem terorističnih dejanj,
-      
izvajanjem drugih nasilnih dejanj,
-      
izvajanjem nezakonitih obveščevalnih
dejavnosti,
-      
izvrševanjem kaznivih dejanj v zvezi s
prepovedanimi drogami ali
-      
izvrševanjem drugih kaznivih dejanj.
(3) Predhodne kazenske sodbe ali odločbe
o prekršku same po sebi še ne predstavljajo razloga za zavrnitev vstopa, lahko
pa se presojajo v povezavi z osebnim obnašanjem, ki mora predstavljati
resnično, sedanjo in dovolj resno grožnjo za javni red, varnost ali mednarodne
odnose Republike Slovenije.
6. člen
(postopek zavrnitve vstopa)
(1) Policist, ki zavrne vstop
državljanu EU ali družinskemu članu, mora posamezen razlog za zavrnitev
natančno utemeljiti. Utemeljitev, ki se nanaša na splošno preventivo, ni
dovoljena. Pisna utemeljitev se izda na obrazcu, ki je kot priloga sestavni del
tega navodila in je objavljena skupaj z njim.
(2) Obrazec pisne utemeljitve se da
zavrnjeni osebi v podpis. Če zavrnjena oseba odkloni podpis, vpiše policist
vzrok odklonitve v obrazec. Original obrazca se izroči zavrnjeni osebi, kopija
obrazca pa se arhivira.
(3) Policist zavrnitev vstopa označi
tudi v potni listini, in sicer tako, da odtisne vstopni žig mejnega prehoda in
ga z neizbrisnim črnilom črne barve prečrta v obliki križa. Ob desni strani
odtisnjenega žiga napiše črko oziroma črke, ki označujejo razlog zavrnitve
vstopa v državo, kot jih določa obrazec pisne utemeljitve.
(4) Če ima družinski član v potnem
listu izdan vizum, se zavrnitev vstopa označi poleg vizuma.
(5) Ukrepi zavrnitve vstopa se
vpisujejo v evidenco tujcev, ki jim je bil zavrnjen vstop v državo.
(6) V primerih, ko državljanu EU ali
družinskemu članu ni mogoče označiti zavrnitve vstopa na način določen v tretjem
in četrtem odstavku tega člena, policist ukrep zavrnitve vstopa vpiše le v
evidenco tujcev, ki jim je bil zavrnjen vstop v državo.
7. člen
(preklic ukrepa zavrnitve vstopa)
(1) Če policist ugotovi, da so
prenehali razlogi, na podlagi katerih je bil izrečen ukrep zavrnitve vstopa,
dovoli vstop in izrečeni ukrep razveljavi. Kadar je bil ukrep označen v potnem
listu, ga razveljavi tako, da se pod označbo zavrnitve ali poleg nje znova
odtisne vstopni žig mejnega prehoda.
(2) Policist, ki ugotovi, da so
prenehali razlogi za zavrnitev vstopa, takoj prekliče ukrep zavrnitve tudi v
evidenci tujcev, ki jim je bil zavrnjen vstop v državo.
III. KONČNI DOLOČBI
8. člen
(prenehanje uporabe)
Z dnem, ko začne veljati to navodilo se
preneha uporabljati Navodilo o zavrnitvi vstopa v Republiko Slovenijo državljanu
Evropske unije (Uradni list RS, št. 74/06 in 75/06 – popr.).
9. člen
(začetek veljavnosti)
To navodilo začne veljati petnajsti dan po
objavi v Uradnem listu Republike Slovenije.
Št. 214-157/2011
Ljubljana, dne 1. avgusta 2012
EVA 2011-1711-0035
dr.
Vinko Gorenak l.r.
Minister
za notranje zadeve

Obrazec:
Zavrnjen vstop v Republiko Slovenijo