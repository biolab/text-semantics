1. člen
(vsebina)
(1) S tem odlokom se zaradi izvajanja ukrepov kriznega
odzivanja Nata določi zagotavljanje navigacijskih služb zračnega prometa za
prelete zrakoplovov zavezniških držav, ki ne letijo po pravilih, ki veljajo za
splošni zračni promet, v kontroliranem zračnem prostoru Republike Slovenije (v
nadaljnjem besedilu: zračni prostor), pravila in postopke zagotavljanja služb
zračnega prometa, postopkovnik, uporabo zračnega prostora za prelete
zrakoplovov zavezniških držav z oborožitvijo in izvidniško opremo ter
obveščanje o pogojih uporabe zračnega prostora ter pravilih in postopkih
zagotavljanja služb zračnega prometa.
(2) Ta odlok ureja zagotavljanje navigacijskih služb zračnega
prometa samo za čas izvajanja ukrepov kriznega odzivanja Nata zaradi razmer v
Ukrajini.
(3) Ta odlok se ne uporablja za zagotavljanje služb zračnega
prometa za vojaške sisteme brezpilotnih zrakoplovov.
2. člen
(zagotavljanje navigacijskih služb zračnega prometa)
(1) Navigacijske službe zračnega prometa za prelete zrakoplovov
zavezniških držav, ki ne letijo po pravilih, ki veljajo za splošni zračni
promet, v kontroliranem zračnem prostoru zagotavlja Javno podjetje Kontrola
zračnega prometa Slovenije, d. o. o.
(2) Ne glede na prejšnji odstavek vodenje vojaških
zrakoplovov za nadzor in varovanje zračnega prostora izvaja pristojna enota
Slovenske vojske, ki izvaja nadzor zračnega prostora v skladu s predpisom, ki
ureja način izvajanja nadzora zračnega prostora.
3. člen
(pravila in postopki zagotavljanja služb zračnega prometa za
prelete zrakoplovov, ki ne letijo po pravilih, ki veljajo za splošni zračni
promet)
Za lete zrakoplovov zavezniških držav iz prvega odstavka
prejšnjega člena veljajo naslednja pravila in postopki:
-       
za vsak let zrakoplova se predloži načrt leta; če pristojna enota
Slovenske vojske, ki izvaja nadzor zračnega prostora, ugotovi, da izvajalec
navigacijskih služb zračnega prometa za posamezni let zrakoplova ni prejelo
načrta leta, mu nemudoma zagotovi vse potrebne podatke o takem letu;
-       
zrakoplovi uporabljajo delujoče odzivnike SSR v načinih A in C oziroma
S;
-       
formacijski leti se izvedejo v skladu s pravili in postopki, določenimi
v dokumentu »Eurocontrolova publikacija za harmonizirana pravila za operativni
zračni promet (OAT) skladu s pravili instrumentalnega letenja (IFR) v
kontroliranem zračnem prostoru« (angl. EUROCONTROL Publication for harmonized
Rules for Operational Air Traffic (OAT) under Instrument Flight Rules (IFR)
inside controlled Airspace), različica 3.0, ki je objavljen na spletni strani
Eurocontrola;
-       
za let se zahteva neprekinjena glasovna komunikacija zrak – zemlja
(VHF/UHF) s pristojno enoto kontrole zračnega prometa;
-       
med zrakoplovi iz prvega odstavka prejšnjega člena in zrakoplovi, ki
letijo po pravilih, ki veljajo za splošni zračni promet, se določi minimum
razdvajanja, in sicer 10 NM lateralno ali 2000 čevljev vertikalno.
4. člen
(postopkovnik)
Za izvajanje tega odloka ob upoštevanju ukrepov kriznega
odzivanja Nata izvajalec navigacijskih služb zračnega prometa in ministrstvo,
pristojno za obrambo, pristojna enota Slovenske vojske, ki izvaja nadzor
zračnega prostora, ob predhodnem soglasju Javne agencije za civilno letalstvo
Republike Slovenije sprejmeta postopkovnik.
5. člen
(uporaba zračnega prostora za prelete zrakoplovov zavezniških
držav z oborožitvijo in izvidniško opremo)
Dovoli se uporaba zračnega prostora za prelete zrakoplovov
zavezniških držav z oborožitvijo in izvidniško opremo.
6. člen
(obveščanje o pogojih uporabe zračnega prostora ter pravilih
in postopkih zagotavljanja služb zračnega prometa)
Obveščanje pristojnih organov zavezniških držav o pogojih
uporabe zračnega prostora ter pravilih in postopkih zagotavljanja služb
zračnega prometa iz tega odloka zagotavlja ministrstvo, pristojno za obrambo.
PREHODNA IN KONČNA DOLOČBA
7. člen
(prehodna določba)
Postopkovnik iz 4. člena tega odloka se sprejme v sedmih dneh
od uveljavitve tega odloka.
8. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije, uporabljati pa se začne osmi dan po njegovi
uveljavitvi.
Št. 00704-121/2022
Ljubljana, dne 10. marca 2022
EVA 2022-2430-0027
Vlada Republike Slovenije
Janez Janša
predsednik