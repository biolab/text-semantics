1. SPLOŠNE DOLOČBE
1. člen
(vsebina)
(1) S tem pravilnikom se določajo:
-      
splošni pogoji, postopki in dokumentacija v
procesu izobraževanja in usposabljanja v Izobraževalnem centru za zaščito in
reševanje Uprave Republike Slovenije za zaščito in reševanje Ministrstva za
obrambo ter njegovih enotah v Sežani, Logatcu in Pekrah (v nadaljnjem besedilu:
izobraževalni center);
-      
pogoji za izvajanje usposabljanja na področju
varstva pred naravnimi in drugimi nesrečami po programih, ki jih predpiše
minister, pristojen za varstvo pred naravnimi in drugimi nesrečami (v
nadaljnjem besedilu: minister) oziroma h katerim minister da soglasje in jih
izvajajo Gasilska zveza Slovenije, Rdeči križ Slovenije in druge nevladne
organizacije, za pripadnike in člane enot, služb in drugih operativnih sestav,
ki jih organizirajo v skladu s predpisi o varstvu pred naravnimi in drugimi
nesrečami;
-      
pogoji za izvajanje usposabljanja na področju
varstva pred naravnimi in drugimi nesrečami, ki jih izvajajo druge
izobraževalne organizacije.
(2) Določbe tega pravilnika se
smiselno uporabljajo tudi za izvajanje programov usposabljanja, ki jih na
podlagi posebnih dogovorov v izobraževalnem centru izvajajo na področju varstva
pred naravnimi in drugimi nesrečami druga ministrstva, ki določijo tudi programe
teh usposabljanj.
(3) Določbe tega pravilnika se
smiselno uporabljajo tudi za izvajanje programov usposabljanja v katerih
sodeluje tudi izobraževalni center, programi pa so določeni v sodelovanju z
Evropsko unijo, Natom, OZN in drugimi mednarodnimi organizacijami, če za
posamezno vrsto usposabljanja z mednarodno pogodbo, pravili mednarodne
organizacije ali drugimi mednarodnimi akti ni drugače dogovorjeno oziroma za
izvajanje programov usposabljanja za organizacije in društva iz drugih držav,
na podlagi posebnih dogovorov.
2. člen
(pojmi in njihov pomen)
V tem pravilniku uporabljeni pojmi imajo
naslednji pomen:
1.    
Izvajalec izobraževanja in usposabljanja je
izobraževalni center in druga izobraževalna organizacija, ki ji je izdala
Uprava Republike Slovenije za zaščito in reševanje Ministrstva za obrambo (v
nadaljnjem besedilu: uprava), v skladu s tem pravilnikom, pooblastilo za
izvajanje usposabljanja na področju varstva pred naravnimi in drugimi
nesrečami.
2.    
Organizator izobraževanja ali usposabljanja je
pooblaščena oseba izobraževalnega centra in druge izobraževalne organizacije.
3.    
Udeleženec izobraževanja ali usposabljanja je
oseba, ki je vključena v učni proces oziroma v program usposabljanja.
3. člen
(izdelava in objava programov)
(1) Izobraževanje in usposabljanje na
področju varstva pred naravnimi in drugimi nesrečami poteka na podlagi
programov, ki morajo biti izdelani v skladu z metodologijo priprave
izobraževalnih programov za zaščito, reševanje in pomoč, ki jo predpiše
minister.
(2) Uprava na svoji spletni strani
objavi metodologijo in programe iz prejšnjega odstavka. Uprava na svoji spletni
strani objavi tudi programe usposabljanja, ki so jih sprejele nevladne
organizacije za usposabljanje svojih članov na področju varstva pred naravnimi
in drugimi nesrečami, ki jih je predpisal ali k njim dal soglasje minister.
(3) Programi za izobraževanje na
gasilskem področju se pripravljajo v skladu s predpisi o izobraževanju
odraslih, o poklicnem strokovnem in višjem strokovnem izobraževanju ter se
objavljajo na način iz prejšnjega odstavka.
4. člen
(financiranje izobraževanja in
usposabljanja)
(1) Izobraževanje in usposabljanje na
področju varstva pred naravnimi in drugimi nesrečami financirajo v skladu z
Zakonom o varstvu pred naravnimi in drugimi nesrečami državni organi, lokalne
skupnosti, gospodarske družbe, zavodi in druge organizacije, ki organizirajo
organe, enote, službe in druge operativne sestave za zaščito, reševanje in
pomoč.
(2) Izvajanje programov izobraževanja
in usposabljanja v izobraževalnem centru financira uprava, če s posameznim
programom ni določeno drugače.
(3) Udeleženci izobraževanja in
usposabljanja, ki ga izvaja izobraževalni center, krijejo stroške nastanitve,
prehrane in druge materialne stroške v skladu s predpisi in internimi akti, ki
urejajo opravljanje lastne dejavnosti v Ministrstvu za obrambo, če teh stroškov
ne krijejo državni organi, lokalne skupnosti, gospodarske družbe, zavodi in
druge organizacije, ki so udeležence napotile na izobraževanje ali
usposabljanje.
2. IZVAJANJE IZOBRAŽEVANJA IN USPOSABLJANJA V
IZOBRAŽEVALNEM CENTRU
Programi, načrti in drugi akti za
izobraževanje in usposabljanje
5. člen
(programi v izobraževalnem centru)
V izobraževalnem centru se izvajajo:
-      
programi izobraževanja poklicnih gasilcev in
gasilskih častnikov;
-      
programi uvajalnega, temeljnega in dopolnilnega
usposabljanja organov, enot in služb Civilne zaščite, ki so v državni
pristojnosti;
-      
zahtevni programi usposabljanja pripadnikov
Civilne zaščite zlasti poveljnikov, namestnikov in štabov Civilne zaščite, vodij
intervencij, radiološke, biološke in kemijske zaščite, varstva pred
neeksplodiranimi ubojnimi sredstvi in za proženje snežnih plazov, tehničnega
reševanja, informacijske in komunikacijske podpore ter logistike;
-      
programi usposabljanja pripadnikov, enot in
služb za izvajanje zaščite, reševanja in pomoči s pomočjo zrakoplovov;
-      
programi dopolnilnega usposabljanja poklicnih
gasilcev;
-      
programi usposabljanja gasilskih enot za
opravljanje nalog širšega pomena (prometne nesreče, nevarne snovi, reševanje na
in iz vode ter druge);
-      
zahtevnejši programi usposabljanja
prostovoljnih gasilcev in gasilskih enot v dogovoru z Gasilsko zvezo Slovenije;
-      
usposabljanje enot, služb in centrov, ki se
organizirajo v sodelovanju z državnimi organi ali gospodarskimi družbami,
zavodi in drugimi organizacijami, za opravljanje določenih nalog zaščite,
reševanja in pomoči in so v državni pristojnosti;
-      
programi usposabljanja na področju varstva pred
naravnimi in drugimi nesrečami, ki jih organizirajo in izvajajo posamezna
ministrstva ali drugi državni organi;
-      
programi usposabljanja dogovorjeni v okviru
mednarodnih organizacij ali mednarodnega sodelovanja oziroma sodelovanja z
drugimi državami;
-      
programi usposabljanja za predavatelje in
inštruktorje, ki poučujejo vsebine ali sodelujejo pri usposabljanju na področju
varstva pred naravnimi in drugimi nesrečami;
-      
programi usposabljanja za javne uslužbence na
področju varstva pred naravnimi in drugimi nesrečami;
-      
drugi zahtevnejši programi usposabljanja po
predhodnem dogovoru z državnimi organi, lokalnimi skupnostmi, nevladnimi ali
drugimi organizacijami.
6. člen
(letni načrt)
(1) Izobraževalni center do konca
novembra v tekočem letu pripravi in na spletni strani uprave objavi načrt
izobraževanja in usposabljanja na področju varstva pred naravnimi in drugimi
nesrečami v izobraževalnem centru za prihodnje leto. V načrtu izobraževanja in
usposabljanja se določijo vrsta in vsebina programov izobraževanja in
usposabljanja, pogoje, ki jih morajo izpolnjevati udeleženci, način prijave in
vključitve v posamezni program ter praviloma tudi čas izvedbe posameznega
programa.
(2) Načrt izobraževanja in
usposabljanja iz prejšnjega odstavka izobraževalni center izdela na podlagi
načrtov dela uprave, predlogov državnih organov, lokalnih skupnosti in društev
ter nevladnih organizacij, ki organizirajo organe, enote, službe in druge
operativne sestave za zaščito, reševanje in pomoč, za katere se izobraževanje
ali usposabljanje izvaja v izobraževalnem centru. Pri izdelavi načrta
izobraževanja in usposabljanja se upošteva tudi predloge, ki temeljijo na
programih sodelovanja v mednarodnih organizacijah ali z drugimi državami.
(3) Društva in druge nevladne
organizacije, ki v skladu s predpisi o varstvu pred naravnimi in drugimi
nesrečami organizirajo organe, enote, službe in druge operativne sestave za
zaščito, reševanje in pomoč, morajo svoje potrebe za njihovo usposabljanje in
usposabljanje svojih pripadnikov v izobraževalnem centru sporočiti pisno do
konca oktobra v tekočem letu za naslednje leto izobraževalnemu centru. Izobraževalni
center jih po uskladitvi letnih aktivnosti pisno obvesti o možnostih uporabe
prostorov in drugih zmogljivosti v izobraževalnem centru. Prednost uporabe se
določi glede na letni načrt izvajanja nacionalnega programa varstva pred
naravnimi in drugimi nesrečami ter načrt izobraževanja in usposabljanja v
izobraževalnem centru.
7. člen
(šolski in hišni red v izobraževalnem
centru)
(1) Pri izobraževanju in usposabljanju
v izobraževalnem centru se uporabljajo predpisi, ki urejajo izobraževanje
odraslih, poklicno in strokovno izobraževanje, nacionalne poklicne
kvalifikacije ter višje strokovno izobraževanje, če s tem pravilnikom posamezno
vprašanje ni drugače urejeno.
(2) Pogoji, oblike študija,
organiziranost in druga vprašanja izvajanja višješolskega študijskega programa
gasilstva, se uredijo s posebnimi predpisi.
(3) Šolski red izobraževalnega centra
je akt, ki v skladu s tem pravilnikom določa pravice, dolžnosti in prepovedi za
udeležence v času organiziranega izobraževanja ali usposabljanja na območju
izobraževalnega centra ali izven njega, kjer se izobraževanje ali usposabljanje
izvaja, način uveljavljanja pravic in izpolnjevanja dolžnosti ter izrekanje
ukrepov za kršitve določene s tem pravilnikom in pravice ter dolžnosti
predavateljev, inštruktorjev in drugega strokovnega osebja izobraževalnega
centra. Posamezna vprašanja v zvezi z organiziranjem in izvajanjem
izobraževanja ter usposabljanjem se lahko uredijo tudi s šolskimi pravili
izobraževalnega centra.
(4) Hišni red je akt, v katerem se v
skladu s tem pravilnikom in pravilnikom o hišnem redu v poslovnih stavbah
Ministrstva za obrambo določa pogoje, red in pravila obnašanja ter ravnanja
udeležencev izobraževanja in usposabljanja, obiskovalcev ter zaposlenih v
izobraževalnem centru, v objektih, prostorih, na vadiščih ter drugih površinah,
ki se uporabljajo za izvajanje dejavnosti izobraževalnega centra.
(5) Šolski in hišni red
izobraževalnega centra izda generalni direktor uprave.
8. člen
(uporaba učnih objektov in sredstev)
(1) Predstojnik organizacijske enote
uprave, pristojen za izobraževanje in usposabljanje predpiše, v skladu s hišnim
redom izobraževalnega centra, pogoje uporabe učnih objektov in sredstev
izobraževalnega centra, način in postopek njihovega izdajanja, prevzemanja,
uporabe ter vračanja.
(2) Predstojnik organizacijske enote
uprave, pristojen za izobraževanje in usposabljanje predpiše tudi vsebino
načrta za izvedbo vaje, ki je sestavni del izobraževanja ali usposabljanja.
Načrt za izvedbo vaje vsebuje najmanj cilj, način izvedbe, časovni potek,
varnostne ukrepe, zdravstveno oskrbo in odgovorne osebe.
Vključitev v izobraževanje in
usposabljanje
9. člen
(vključitev v izobraževanje in
usposabljanje)
(1) Udeležence na izobraževanje in
usposabljanje, ki ga izvaja izobraževalni center, napotijo državni organi,
lokalne skupnosti, gospodarske družbe, zavodi in druge organizacije ter društva
in druge nevladne organizacije, ki v skladu s predpisi o varstvu pred naravnimi
in drugimi nesrečami organizirajo organe, enote, službe in druge operativne
sestave za zaščito, reševanje in pomoč.
(2) Za vključitev udeležencev v
izobraževanje in usposabljanje, ki niso zajeti v prejšnjem odstavku,
izobraževalni center z njimi ali z organizacijami, ki jih želijo vključiti v
izobraževanje ali usposabljanje, sklene ustrezne pogodbe s katerimi se uredijo
medsebojne pravice in obveznosti vključno s pokritjem stroškov izobraževanja
ali usposabljanja v skladu s predpisi in internimi akti, ki urejajo opravljanje
lastne dejavnosti v Ministrstvu za obrambo.
10. člen
(pogodba o usposabljanju)
(1) Državni organi, lokalne skupnosti,
gospodarske družbe, zavodi in druge organizacije iz prvega odstavka prejšnjega
člena lahko s posameznimi udeleženci, ki jih napotijo v programe izobraževanja
ali v tista usposabljanja v izobraževalni center, ki trajajo do največ treh
mesecev in pri katerih se udeležencem čas usposabljanja všteva v pokojninsko
dobo v skladu s 114. členom Zakona o varstvu pred naravnimi in drugimi
nesrečami, sklenejo pogodbe o usposabljanju.
(2) V pogodbah iz prejšnjega odstavka
se določijo pravice in obveznosti udeležencev usposabljanja vključno s časom,
ki ga morajo opraviti v posamezni enoti, službi ali drugi operativni sestavi na
dolžnosti za katero so bili napoteni na usposabljanje. Višina njihovega plačila
med usposabljanjem pa se določi v skladu z Zakonom o varstvu pred naravnimi in
drugimi nesrečami in predpisi, ki urejajo službo v Civilni zaščiti ter
usposabljanje med trajanjem pogodbe o službi v Civilni zaščiti. Izobraževalni
center lahko k takim pogodbam priloži izjavo s katero se zaveže za izvedbo
določenega izobraževanja ali usposabljanja v skladu s sklenjeno pogodbo.
Pravice in dolžnosti udeležencev
izobraževanja in usposabljanja v izobraževalnem centru
11. člen
(pravice udeležencev)
Udeleženci imajo v času izobraževanja ali
usposabljanja v izobraževalnem centru pravico do:
-      
prisotnosti na izobraževanju ali usposabljanju;
-      
sprotnih in objektivnih informacij o
organizaciji ter izvajanju izobraževanja in usposabljanja;
-      
strokovne pomoči in svetovanja v skladu z
možnostmi izobraževalnega centra;
-      
izražanja mnenj in posredovanja predlogov,
povezanih z izobraževalnim delom ali usposabljanjem ter drugimi dejavnostmi v
izobraževalnem centru, ki podpirajo izobraževanje ali usposabljanje, v času
predvidenem za evalvacijo;
-      
spoštovanja osebnosti in enakopravnega
obravnavanja ne glede na spol, raso in etnično pripadnost, veroizpoved,
socialni položaj in druge osebne okoliščine;
-      
varnosti in zaščite pred spolnim nadlegovanjem,
nadlegovanjem ali trpinčenjem;
-      
varovanja osebnih podatkov v skladu s predpisi;
-      
zagovora in ugovora v postopku uveljavljanja
njihove disciplinske ali odškodninske odgovornosti;
-      
pohvale ali priznanja za uspehe pri
izobraževanju ali usposabljanju v skladu s šolskim redom.
12. člen
(dolžnosti udeležencev)
Udeleženci imajo med izobraževanjem ali
usposabljanjem dolžnost, da:
-      
udeležencev, organizatorjev, predavateljev,
inštruktorjev in drugega osebja izobraževalnega centra ne ovirajo ali motijo
pri delu;
-      
redno in pravočasno obiskujejo pouk oziroma
druge oblike izobraževanja ali usposabljanja in izpolnjujejo obveznosti
določene s programom izobraževanja ali usposabljanja;
-      
ravnajo v skladu z navodili in zahtevami
organizatorjev, predavateljev in inštruktorjev oziroma drugega strokovnega
osebja izobraževalnega centra;
-      
skrbijo za lastno zdravje in varnost in ne
ogrožajo zdravja in varnosti drugih;
-      
spoštujejo pravice, osebnost, dostojanstvo in
položaj drugih ter spoštujejo splošne civilizacijske vrednote;
-      
ravnajo s skrbnostjo dobrega gospodarja s
premoženjem izobraževalnega centra in očistijo učna ter vadbena sredstva po
uporabi in opozorijo na morebitne poškodbe na teh sredstvih;
-      
skrbijo za čisto okolje;
-      
prispevajo k ugledu izobraževalnega centra;
-      
ravnajo v skladu s šolskim in hišnim redom ter
drugimi internimi akti izobraževalnega centra.
13. člen
(organiziranost udeležencev)
(1) Udeleženci so pri izvajanju
programov izobraževanja in usposabljanja v izobraževalnem centru razdeljeni na
razrede, oddelke ali skupine v skladu s programom izobraževanja ali
usposabljanja.
(2) Za nemoteno izvajanje programov
izobraževanja ali usposabljanja udeleženci v izobraževalnem centru organizirajo
dežurno in redarsko službo o čemer odloča vodja programa izobraževanja ali
usposabljanja.
14. člen
(odsotnost udeležencev)
(1) Primere in pogoje opravičene
odsotnosti udeležencev od učnega procesa, se določi v šolskem redu.
(2) Predstojnik gasilske šole oziroma
vodja drugih oblik usposabljanja v izobraževalnem centru lahko na predlog vodje
programa, začasno prepove udeležencu prisotnost pri učnem procesu, če s svojo
prisotnostjo ogroža sebe in nemoteno izvajanje učnega procesa oziroma če
obstaja velika verjetnost, da bi zaradi prisotnosti udeleženca prišlo do
kršitev discipline določene s tem pravilnikom in šolskim redom.
15. člen
(uporaba zaščitne opreme in sredstev)
(1) Strokovno teoretično in praktično
izobraževanje ali usposabljanje za pridobivanje spretnosti, veščin in
izurjenosti se izvaja v objektih, vadiščih in drugih površinah, ki so del
izobraževalnega centra ali so v njegovem upravljanju in v drugih objektih,
vadiščih ter območjih, če je za izvedbo izobraževanja ali usposabljanja to
potrebno.
(2) Udeleženci izobraževanja ali
usposabljanja, organizatorji, predavatelji in inštruktorji morajo pri
praktičnem usposabljanju iz prejšnjega odstavka uporabljati ustrezno zaščitno
opremo in sredstva, določena s programi izobraževanja ali usposabljanja in
načrti za izvajanje vaj.
(3) Pri izvajanju programov na
področju gasilstva, radiološke, biološke in kemijske zaščite, varstva pred
neeksplodiranimi ubojnimi sredstvi oziroma pri izvajanju drugih programov, pri
katerih se uporabljajo nevarne snovi, morajo biti udeleženci pred začetkom
usposabljanja seznanjeni z nevarnostmi, predpisano zaščitno opremo in sredstvi
ter njihovo uporabo oziroma varnostnimi ukrepi, ki jih je treba izvajati med
usposabljanjem. Pri izvajanju posebej nevarnih nalog morajo udeleženci
podpisati pred začetkom usposabljanja izjavo s katero potrdijo, da so
seznanjeni z nevarnostmi ter zaščitno opremo in sredstvi, ki jih morajo uporabljati.
(4) Pri izvajanju programov
usposabljanja pri katerih udeleženci izvajajo posebej nevarne naloge, vodja
programa, predavatelj ali inštruktor pred začetkom usposabljanja preveri
sposobnost posameznega udeleženca. Če obstaja utemeljen dvom, da udeleženec ni
sposoben naloge opraviti varno zase in za druge udeležence, mu predavatelj ali
inštruktor prepove izvajanje take naloge.
(5) Za izvedbo programov usposabljanja
iz prvega in tretjega odstavka tega člena pri katerih se uporabljajo nevarne
snovi oziroma se izvajajo posebej nevarne naloge, mora biti pred začetkom
usposabljanja izdelan načrt izvedbe usposabljanja, ki ima podobno vsebino kot
načrt za vajo, določen s tem pravilnikom. V načrtu usposabljanja se lahko
določi tudi prisotnost osebe usposobljene za nudenje prve pomoči ali ekipe za
nujno medicinsko pomoč, ki mora biti prisotna ves čas izvajanja usposabljanja.
Če je za izvedbo usposabljanja z načrtom določena prisotnost osebe,
usposobljene za nudenje prve pomoči oziroma ekipe za nujno medicinsko pomoč, se
usposabljanje brez njihove prisotnosti ne sme začeti. Za izdelavo načrta
usposabljanja in za njegovo vsebino, je odgovoren vodja programa usposabljanja.
(6) Pri usposabljanju na področju
varstva pred neeksplodiranimi ubojnimi sredstvi se mora poleg zaščitne opreme
in sredstev ter ukrepov iz drugega, tretjega, četrtega in petega odstavka tega
člena, upoštevati tudi ukrepe in postopke določene s predpisi o varstvu pred
neeksplodiranimi ubojnimi sredstvi.
16. člen
(kršitve discipline)
(1) Kršitve discipline v
izobraževalnem centru so lažje in težje.
(2) Lažje kršitve so:
-      
neprimeren odnos do drugih udeležencev,
predavateljev, inštruktorjev in drugega strokovnega osebja izobraževalnega
centra;
-      
neprimeren odnos do učnih ali vadbenih
sredstev, opreme in inventarja v izobraževalnem centru oziroma v objektu ali na
območju, kjer se izvaja izobraževanje ali usposabljanje;
-      
neupravičena odsotnost z usposabljanja do 4 ure
na šolski dan oziroma do 0,5 odstotkov ur celotnega programa;
-      
trikratno zamujanje pouka ali dvakratno
nespoštovanje šolskega reda izobraževalnega centra.
(3) Težje kršitve so:
-      
nespoštovanje predpisov o varnosti in zdravju
pri delu med izobraževanjem ali usposabljanjem;
-      
neopravičena odsotnost z usposabljanja nad 4
ure oziroma nad 0,5 odstotkov ur celotnega programa;
-      
namerno ali zaradi velike malomarnosti
poškodovana učna ali vadbena sredstva, oprema ali inventar izobraževalnega
centra oziroma poškodovanje inventarja oziroma opreme v objektu ali na območju,
kjer se izvaja izobraževanje ali usposabljanje;
-      
storitev kaznivega dejanja, ki se preganja po
uradni dolžnosti, med izobraževanjem ali usposabljanjem;
-      
psihično ali fizično nasilje nad drugimi udeleženci
ali kršitev njihovih pravic oziroma spodbujanje neenakopravnega obravnavanja
udeležencev glede na spol, raso, etnično pripadnost, veroizpoved, socialni
status in druge okoliščine;
-      
kakršnokoli spolno nadlegovanje, nadlegovanje
ali trpinčenje;
-      
uživanje alkohola ali drugih psihotropnih
snovi, ki zmanjšujejo sposobnost za sodelovanje v učnem procesu oziroma
ogrožajo varnost udeležencev ali posedovanje, ponujanje ali širjenje alkohola
in drugih psihotropnih snovi;
-      
ponarejanje ali uničevanje učne dokumentacije.
17. člen
(disciplinski ukrepi)
(1) Za kršitev discipline v
izobraževalnem procesu in v programih usposabljanja, ki so daljši od 10 dni in
se izvajajo v izobraževalnem centru, se lahko izreče opomin, opomin pred
izključitvijo ali izključitev.
(2) Opomin izreka vodja programa,
vodja gasilske šole ali vodja drugih oblik usposabljanja. Opomin pred
izključitvijo in izključitev izreka vodja izobraževalnega centra. Disciplinski
ukrepi se izrekajo pisno s sklepom razen izključitve, ki se izreče v obliki
odločbe. Sklep oziroma odločba mora vsebovati obrazložitev in pouk o pravnem
varstvu. Z ukrepom se seznani poleg kršitelja tudi organ, lokalno skupnost,
gospodarsko družbo, zavod ali drugo organizacijo, ki je udeleženca napotila na
izobraževanje ali usposabljanje.
(3) Predlog za uvedbo postopka zaradi
disciplinske kršitve lahko da organizator izobraževanja ali usposabljanja,
predavatelj, inštruktor, drugo strokovno osebje izobraževalnega centra oziroma
udeleženec ali pristojni inšpektor, ki izve za kršitev discipline.
(4) Uživanje alkohola ali drugih
psihotropnih snovi med izobraževanjem ali usposabljanjem ugotavlja z alko
testom oziroma drugimi tehničnimi pomagali, oseba, zaposlena v izobraževalnem
centru, ki jo pooblasti predstojnik organizacijske enote uprave, pristojen za
izobraževanje in usposabljanje.
(5) Udeleženec, ki je kršil disciplino
v izobraževalnem centru, ima pred izrekom disciplinskega ukrepa pravico do
ustnega ali pisnega zagovora.
(6) Zoper sklep oziroma odločbo o
izreku disciplinskega ukrepa se udeleženec lahko pritoži predstojniku organizacijske
enote uprave, pristojnemu za izobraževanje in usposabljanje v treh dneh po
prejemu sklepa o izrečenem disciplinskem ukrepu.
(7) O pritožbi zoper sklep oziroma
odločbo o izreku disciplinskega ukrepa odloča tričlanska komisija, ki jo
imenuje predstojnik organizacijske enote uprave, pristojen za izobraževanje in
usposabljanje, ki mora o pritožbi odločiti v osmih dneh od dneva vložitve.
Pritožbena komisija ima tri člane, od katerih vsaj eden ni zaposlen v izobraževalnem
centru. Odločitev komisije se sporoči udeležencu pisno in je dokončna.
(8) Disciplinskega ukrepa ni mogoče
izreči po izteku 60 dni od dneva, ko se je izvedelo za kršitev in kršitelja.
Disciplinskega ukrepa pa ni mogoče izvršiti, če je preteklo 30 dni od dneva, ko
je bil sklep oziroma odločba o ukrepu vročena kršitelju.
(9) V šolskem redu se v skladu s tem
pravilnikom uredi postopek ugotavljanja disciplinske odgovornosti v
izobraževalnem procesu ter usposabljanjih daljših od 10 dni in izrekanje ter
izvrševanje ukrepov zaradi kršitve discipline v izobraževalnem centru.
18. člen
(kršitev discipline med usposabljanjem)
(1) Za kršitve discipline med
usposabljanjem, ki ni zajeto v prejšnjem členu, se lahko kršitelju izreče
opomin oziroma izključitev iz programa usposabljanja.
(2) Opomin zaradi kršitve discipline
med usposabljanjem izreče vodja programa. Izključitev iz usposabljanja izreče
vodja izobraževalnega centra na predlog vodje programa.
(3) Postopek ugotavljanja disciplinske
odgovornosti udeležencev med usposabljanjem mora biti hiter in prilagojen
dolžini ter vrsti usposabljanja. Pri tem se smiselno upoštevajo določbe
drugega, tretjega, četrtega in petega odstavka prejšnjega člena. Postopek se
podrobneje uredi v šolskem redu izobraževalnega centra.
19. člen
(odškodninska odgovornost)
(1) Udeleženec, inštruktor,
predavatelj ali organizator učnega procesa, ki med izvajanjem izobraževanja ali
usposabljanja ali v neposredni zvezi z njim, naklepoma ali iz velike
malomarnosti povzroči materialno škodo na objektih, vadbeni opremi in sredstvih
oziroma na drugem premoženju, jo je dolžan povrniti.
(2) O odškodninski odgovornosti in
višini povzročene škode odloči s sklepom predstojnik organizacijske enote
uprave, pristojen za izobraževanje in usposabljanje, ki mora pred tem ugotoviti
okoliščine v katerih je do povzročitve materialne škode prišlo. V ta namen
lahko imenuje tričlansko komisijo. S sklepom o odškodninski odgovornosti se
določi tudi rok v katerem je povzročitelj dolžan povzročeno škodo Ministrstvu za
obrambo povrniti.
(3) Generalni direktor uprave v
izjemnih primerih lahko dovoli, da se nastala škoda poravna v več delih, če
presega zmožnosti povzročitelja oziroma, če bi zaradi tega zašel v težak
socialni položaj.
20. člen
(izredni dogodki)
(1) Izredni dogodek v izobraževalnem
centru je dogodek, pojav ali stanje, ki je nastal s storitvijo ali opustitvijo
ustreznega ali predpisanega ravnanja ali dogodek, pojav ali stanje v
izobraževalnem centru ali v zvezi z njegovo dejavnostjo, zaradi katerega je
neposredno ogrožena varnost oseb, premoženja ali okolja oziroma zaradi katerega
je prišlo do poškodb udeležencev usposabljanja ali drugih oseb, večje
materialne ali ekološke škode.
(2) Za izredni dogodek se šteje tudi
naravna ali druga nesreča zaradi katere je ogrožena varnost udeležencev ali
drugih oseb v objektih izobraževalnega centra oziroma je nastala materialna ali
ekološka škoda.
(3) Predstojnik organizacijske enote
uprave, pristojen za izobraževanje in usposabljanje predpiše postopek ravnanja
in ukrepanja zaposlenih v izobraževalnem centru oziroma zunanjih
organizatorjev, predavateljev in inštruktorjev v primeru izrednega dogodka med
usposabljanjem.
Usposobljenost organizatorjev,
predavateljev in inštruktorjev
21. člen
(usposobljenost organizatorjev, predavateljev
in inštruktorjev)
(1) Program izobraževanja in
usposabljanja v izobraževalnem centru izvajajo organizatorji, predavatelji,
inštruktorji in laboranti.
(2) Zahtevana stopnja in smer
izobrazbe ter pedagoška – andragoška usposobljenost organizatorjev, predavateljev
in inštruktorjev, ki so zaposleni v izobraževalnem centru je določena v aktu o
organizaciji in sistemizaciji izobraževalnega centra.
(3) Predavatelji, ki izvajajo
izobraževanje in usposabljanje v izobraževalnem centru kot zunanji sodelavci, morajo
imeti najmanj višjo strokovno izobrazbo in ustrezno andragoško usposobljenost.
Inštruktorji morajo imeti najmanj srednjo izobrazbo in ustrezno andragoško
usposobljenost. Pogoji, ki jih morajo izpolnjevati predavatelji se določijo v
programu izobraževanja in usposabljanja. Njihovo izpolnjevanje preverjajo
predstojnik izobraževalnega centra in vodja programa. Obveznosti in druga
vprašanja v zvezi z delom v izobraževalnem centru, predavateljev in
inštruktorjev, ki v izobraževalnem centru niso zaposleni, se uredijo pogodbeno.
(4) Za izvajanje določenih vrst
usposabljanja morajo imeti predavatelji in inštruktorji opravljen tudi ustrezen
program usposabljanja, na podlagi katerega pridobijo pooblastilo za delo kot
predavatelji ali inštruktorji. Vrsta predhodnega usposabljanja, ki ga mora
opraviti predavatelj ali inštruktor, se določi v programu usposabljanja, ki se
bo izvajal v izobraževalnem centru. Ustreznost pooblastila, ki ga mora imeti
predavatelj ali inštruktor, preverja vodja programa.
(5) Zahtevana stopnja in smer
izobrazbe predavateljev, inštruktorjev in laborantov, ki izvajajo višješolski
študijski program gasilstva, je določeno s predpisi o višjem strokovnem
izobraževanju.
22. člen
(usposobljenost predavateljev in
inštruktorjev drugih programov)
Predavatelji, ki izvajajo usposabljanja
organov, enot, služb in drugih operativnih sestav oziroma njihovih pripadnikov,
ki jih organizirajo društva in druge nevladne organizacije, morajo imeti
praviloma najmanj višjo strokovno izobrazbo in ustrezno andragoško usposobljenost.
Inštruktorji morajo imeti najmanj srednjo izobrazbo in ustrezno andragoško
usposobljenost. Ustreznost usposobljenosti predavateljev in inštruktorjev
preverjajo organizatorji usposabljanja.
23. člen
(andragoško usposabljanje predavateljev in
inštruktorjev)
(1) Organizacijska enota uprave,
pristojna za izobraževanje in usposabljanje izvede temeljno usposabljanje za
predavatelje in inštruktorje v izobraževalnem centru za pridobitev ustrezne
andragoške usposobljenosti praviloma v enem letu od dneva, ko je predavatelj
ali inštruktor opravil v učnem procesu več kot 10 ur predavateljskega ali
inštruktorskega dela. Usposabljanje ni obvezno za predavatelje in inštruktorje,
če so ustrezno andragoško usposobljenost pridobili že pred začetkom dela v izobraževalnem
centru.
(2) Organizacijska enota uprave,
pristojna za izobraževanje in usposabljanje mora organizirati vsake tri leta
dopolnilno andragoško usposabljanje za predavatelje in inštruktorje, ki
izvajajo programe izobraževanja in usposabljanja v izobraževalnem centru.
Izobraževalni center lahko organizira andragoško usposabljanje v dogovoru z
društvi in drugimi nevladnimi organizacijami tudi za njihove predavatelje in
inštruktorje.
(3) Programe andragoškega usposabljanja iz
prvega in prejšnjega odstavka ter programe usposabljanja za javne uslužbence na
področju varstva pred naravnimi in drugimi nesrečami, se izdela v skladu z
metodologijo priprave izobraževalnih programov za zaščito, reševanje in pomoč.
Programe predpiše minister.
24. člen
(strokovni aktiv)
(1) Predstojnik organizacijske enote
uprave, pristojen za izobraževanje in usposabljanje za potrebe spremljanja in
dviga kakovosti izobraževanja in usposabljanja v izobraževalnem centru ustanovi
strokovni aktiv, ki ga sestavljajo predstavniki organizacijskih enot organizacijske
enote uprave, pristojne za izobraževanje in usposabljanje in predstavniki
predavateljev in inštruktorjev. Strokovni aktiv obravnava problematiko
posameznega področja usposabljanja, spremlja evalvacijo učnih procesov in daje
predloge za izboljšanje kvalitete učnega procesa.
(2) Kakovost izobraževanja in
usposabljanja v izobraževalnem centru spremlja pooblaščena oseba, ki jo imenuje
predstojnik organizacijske enote uprave, pristojen za izobraževanje in
usposabljanje.
Učna dokumentacija
25. člen
(učna dokumentacija)
(1) Izvajanje izobraževanja in
usposabljanja se evidentira v dnevniku usposabljanja, ki mora vsebovati najmanj
seznam udeležencev in izvajalcev učnega procesa, urnik, prisotnost udeležencev
in rezultate preverjanja oziroma ocenjevanja. O izvajanju izobraževanja ali
usposabljanja se lahko vodi tudi druga potrebna dokumentacija.
(2) Po končani izvedbi izobraževalnega
programa ali programa usposabljanja se izvede evalvacija in izdela sprotno ali
ciklusno poročilo.
(3) Izobraževalni center izdaja šolske
javne listine (spričevala in obvestila o uspehu), potrdila o udeležbi in
potrdila o uspešnem zaključku usposabljanja.
(4) Predstojnik izobraževalnega centra
predpisuje vsebino obrazcev prijavnih dokumentov (prijavnice in drugih
dokumentov v zvezi z vpisom v izobraževalne programe in programe
usposabljanja), ki jih objavlja na spletni strani uprave.
26. člen
(vodenje in podpisovanje učne
dokumentacije)
(1) Učno dokumentacijo se, skladno s
predpisi o upravljanju dokumentarnega gradiva, vodi v informacijskem sistemu za
upravljanje dokumentarnega gradiva uprave. Obrazce oziroma dokumente, ki se
morajo ročno izpolnjevati in podpisovati, se skenira in evidentira znotraj
informacijskega sistema za upravljanje dokumentarnega gradiva, kjer se navede
tudi mesto hranjenja dokumenta v fizični obliki.
(2) Evidence in dokumentacija v gasilski
šoli in višji gasilski šoli se vodijo v skladu s predpisi o izobraževanju
odraslih, o poklicnem strokovnem in višjem strokovnem izobraževanju.
(3) Javno listino (spričevala in
obvestila o uspehu) podpiše vodja izobraževalnega centra in vodja šole.
Potrdila o udeležbi in potrdila o uspešnem zaključku usposabljanja podpisuje
vodja izobraževalnega centra in vodja programa.
3. DRUGI IZVAJALCI USPOSABLJANJA NA PODROČJU VARSTVA
PRED NARAVNIMI IN DRUGIMI NESREČAMI
27. člen
(izvajalci usposabljanja)
(1) Programe usposabljanja pripadnikov
Civilne zaščite in drugih sil za zaščito, reševanje in pomoč lahko poleg
izobraževalnega centra, po programih, ki so sprejeti v skladu z Zakonom o
varstvu pred naravnimi in drugimi nesrečami in tem pravilnikom, izvajajo tudi
druge izobraževalne organizacije, ki izpolnjujejo pogoje predpisane s tem
pravilnikom.
(2) Programe iz prejšnjega odstavka
izvajajo organizatorji, ki organizirajo usposabljanje, predavatelji strokovno
teoretičnih vsebin, predavatelji praktičnega pouka, spretnosti in veščin ter
inštruktorji praktičnega pouka.
28. člen
(pogoji, ki jih morajo izpolnjevati
izobraževalne organizacije)
Izobraževalna organizacija iz prejšnjega
člena mora izpolnjevati naslednje pogoje:
-      
registrirana mora biti za izobraževanje
odraslih;
-      
imeti mora organizatorja usposabljanja z
visokošolsko izobrazbo ustrezne smeri, andragoško izobrazbo ter strokovnim
izpitom, predpisanim za področje izobraževanja;
-      
predavatelji strokovno teoretičnih vsebin ter
praktičnega pouka, spretnosti in veščin, ki sodelujejo pri usposabljanju,
morajo imeti najmanj višješolsko izobrazbo ustrezne smeri;
-      
inštruktorji praktičnega pouka, ki sodelujejo
pri usposabljanju, morajo imeti najmanj srednjo strokovno izobrazbo ustrezne
smeri;
-      
razpolagati mora s prostori, opremo in učnimi
sredstvi, predpisanimi za izvedbo posameznega programa usposabljanja.
29. člen
(pridobitev in odvzem pooblastila)
(1) Izobraževalne organizacije, ki želijo
izvajati programe usposabljanja pripadnikov Civilne zaščite in drugih sil za
zaščito, reševanje in pomoč, vložijo vlogo z dokazili o izpolnjevanju pogojev
iz prejšnjega člena pri upravi. Uprava po uradni dolžnosti preveri
izpolnjevanje pogoja iz prve alineje prejšnjega člena.
(2) Uprava izobraževalni organizaciji,
ki izpolnjuje predpisane pogoje, v šestdesetih dneh od vložitve vloge, izda
pooblastilo za izvajanje programov usposabljanja pripadnikov Civilne zaščite in
drugih sil za zaščito, reševanje in pomoč oziroma njeno vlogo zavrne.
(3) Pooblastilo se izda za nedoločen
čas.
(4) Pooblastilo preneha veljati, če
izobraževalna organizacija več ne izpolnjuje pogojev na podlagi katerih ji je
bilo pooblastilo izdano. Izobraževalna organizacija je dolžna brez odlašanja
obvestiti upravo, če preneha izpolnjevati katerikoli pogoj, ki je predpisan s
tem pravilnikom za izvajanje usposabljanja iz prvega odstavka tega člena.
(5) Pooblastilo iz tretjega odstavka
tega člena lahko uprava odvzame v primeru iz prejšnjega odstavka oziroma, če se
pri izvajanju programov usposabljanja ugotovijo večje nepravilnosti.
4. INŠPEKCIJA
30. člen
(pristojna inšpekcija)
Nadzor nad izvajanjem tega pravilnika
izvaja Inšpektorat Republike Slovenije za varstvo pred naravnimi in drugimi nesrečami.

Pravilnik o izobraževanju in usposabljanju na
področju varstva pred naravnimi in drugimi nesrečami (Uradni list RS, št. 102/09)
vsebuje naslednjo prehodno in končni določbi:
»5. PREHODNA IN KONČNI DOLOČBI
31. člen
(veljavnost
pooblastil)
Pooblastila za izvajanje usposabljanja na
področju varstva pred naravnimi in drugimi nesrečami, ki so bila pridobljena
pred uveljavitvijo tega pravilnika, ostanejo v veljavi.
32. člen
(prenehanje
veljavnosti)
Z uveljavitvijo tega pravilnika preneha
veljati Pravilnik o pogojih, ki jih morajo izpolnjevati izobraževalne
organizacije, ki izvajajo usposabljanje s področja varstva pred naravnim in
drugimi nesrečami (Uradni list RS, št. 16/96 in 31/97).
33. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izobraževanju in usposabljanju na področju varstva pred naravnimi
in drugimi nesrečami (Uradni list RS, št. 45/12) vsebuje naslednjo končno določbo:
»6. člen
Ta pravilnik začne veljati petnajsti dan po
objavi v Uradnem listu Republike Slovenije.«.