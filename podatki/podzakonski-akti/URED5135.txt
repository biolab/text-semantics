I. SPLOŠNE DOLOČBE
1. člen
(1) Ta uredba določa osnovo za obračun okoljske dajatve,
njeno višino in način njenega obračunavanja in plačevanja, zavezance in
plačnike okoljskih dajatev za onesnaževanje okolja zaradi odlaganja odpadkov na
odlagališčih (v nadaljnjem besedilu: okoljska dajatev). 
(2) Ta uredba določa tudi način obračunavanja in plačevanja
okoljske dajatve, če gre za okoljsko dajatev zaradi odlaganja odpadkov na
odlagališču, ki je infrastruktura, namenjena izvajanju obvezne občinske
gospodarske javne službe varstva okolja.
2. člen
(1) Okoljska dajatev se plačuje za onesnaževanje okolja
zaradi odlaganja komunalnih odpadkov ali odpadkov, ki niso komunalni, na
odlagališču za inertne, nenevarne ali nevarne odpadke (v nadaljnjem besedilu:
odpadki). 
(2) Ne glede na prejšnji odstavek se okoljska dajatev ne
plačuje za odpadke iz prejšnjega odstavka, ki se uporabijo za prekrivanje
odlagališča v skladu s predpisom, ki ureja odlaganje odpadkov na odlagališčih.
3. člen
Izrazi, uporabljeni v tej uredbi, imajo naslednji pomen: 
1.     
odlagališče odpadkov, inertni odpadki, komunalni odpadki in upravljavec
odlagališča imajo enak pomen, kot ga določa predpis, ki ureja odlaganje
odpadkov na odlagališčih; 
2.     
odpadki imajo enak pomen kot ga določa predpis, ki ureja ravnanje z
odpadki.
4. člen
(1) Osnova za obračun okoljske dajatve je enota obremenitve
okolja, ki je enaka kilogramu odloženih odpadkov na odlagališču. 
(2) Število enot obremenitve okolja za kilogram posamezne
vrste odloženih odpadkov znaša: 
-       
1 enoto obremenitve okolja za kilogram inertnih odpadkov; 
-       
5 enot obremenitve okolja za kilogram nenevarnih odpadkov; 
-       
10 enot obremenitve okolja za kilogram nevarnih odpadkov. 
(3) Seštevek enot obremenitve okolja za odložene odpadke se
izračuna tako, da se sešteje enote obremenitve okolja za posamezne vrste
odloženih odpadkov, in sicer tako, da se masa posamezne vrste odpadkov pomnoži
s številom enot obremenitve okolja iz prejšnjega odstavka. 
(4) Okoljska dajatev se izračuna tako, da se seštevek enot
obremenitve okolja pomnoži z zneskom za enoto obremenitve okolja. 
(5) Znesek za enoto obremenitve okolja določi Vlada Republike
Slovenije s sklepom, ki se objavi v Uradnem listu Republike Slovenije.
5. člen
Za vprašanja glede obračunavanja obresti, doplačila okoljske
dajatve, postopka prisilne izterjave, pravnih sredstev in za vsa druga
vprašanja, ki niso urejena s to uredbo, se uporabljajo predpisi, ki urejajo
davčni postopek, in predpisi, ki urejajo carinsko službo.
6. člen
(1) Obveznost za obračun okoljske dajatve nastane, ko so
odpadki odloženi na odlagališče, ki je infrastruktura, namenjena izvajanju
obvezne občinske gospodarske javne službe varstva okolja, ali odloženi na
odlagališče, ki ni infrastruktura, namenjena izvajanju obvezne gospodarske
javne službe. 
(2) Okoljska dajatev se obračunava mesečno v skladu s 4.
členom te uredbe.
II. OKOLJSKA DAJATEV ZA ONESNAŽEVANJE OKOLJA ZARADI ODLAGANJA
ODPADKOV NA ODLAGALIŠČU, KI JE INFRASTRUKTURA, NAMENJENA IZVAJANJU OBVEZNE
OBČINSKE GOSPODARSKE JAVNE SLUŽBE VARSTVA OKOLJA
7. člen
(1) Zavezanec za plačilo okoljske dajatve za onesnaževanje
okolja zaradi odlaganja odpadkov na odlagališču, ki je infrastruktura,
namenjena izvajanju obvezne občinske gospodarske javne službe varstva okolja,
je upravljavec odlagališča, ki je v skladu s predpisom, ki ureja izvajanje
obvezne gospodarske javne službe, določen za izvajanje obvezne gospodarske
javne službe. 
(2) Okoljska dajatev iz prejšnjega odstavka je prihodek
proračuna občine, kjer povzročitelji odpadkov prepuščajo ali oddajajo odpadke
izvajalcu obvezne občinske gospodarske službe zbiranja in prevoza komunalnih
odpadkov.
8. člen
(1) Zavezanec iz prvega odstavka prejšnjega člena vodi
evidenco o količini odloženih odpadkov, za katere je nastala obveznost za
obračun okoljske dajatve, ločeno po posamezni vrsti odpadkov. 
(2) Na podlagi evidence iz prejšnjega odstavka sestavi
zavezanec iz prvega odstavka prejšnjega člena mesečni obračun okoljske dajatve
in ga predloži carinskemu organu na obrazcu iz Priloge 1, ki je sestavni del te
uredbe, do 25. dne meseca, ki sledi mesecu, v katerem je nastala obveznost za
obračun okoljske dajatve. 
(3) Iz obračuna iz prejšnjega odstavka morajo biti razvidni
naslednji podatki: 
-       
obdobje, na katero se nanaša obveznost plačila okoljske dajatve; 
-       
količina odloženih odpadkov po posamezni vrsti odpadkov; 
-       
znesek obračunane okoljske dajatve po posamezni vrsti odpadkov; 
-       
znesek za plačilo okoljske dajatve. 
(4) Zavezanec iz prvega odstavka prejšnjega člena plača
obračunano okoljsko dajatev do zadnjega dne v mesecu po poteku meseca, v
katerem je nastala obveznost za obračun okoljske dajatve.
9. člen
(1) Osnova za razdelitev plačane okoljske dajatve med
posamezne občine so posredovani podatki o količini zbranih in odloženih
komunalnih odpadkov v posameznem koledarskem letu po posameznih občinah, ki jih
morajo v skladu s predpisom, ki ureja posredovanje podatkov ministrstvu,
pristojnemu za okolje (v nadaljnjem besedilu: ministrstvo), posredovati
izvajalci obveznih občinskih gospodarskih javnih služb zbiranja in prevoza
komunalnih odpadkov in izvajalci obveznih občinskih gospodarskih javnih služb
odlaganja ostankov predelave ali odstranjevanja komunalnih odpadkov. 
(2) Ministrstvo na osnovi podatkov iz prejšnjega odstavka
izračuna delež okoljske dajatve, ki pripada posamezni občini. Seznam občin s
pripadajočimi deleži plačane okoljske dajatve objavi ministrstvo na svojih
spletnih straneh do 30. septembra tekočega leta. 
(3) Seznam iz prejšnjega odstavka ministrstvo posreduje
carinskemu organu najpozneje do 15. septembra tekočega leta. 
(4) Delež okoljske dajatve se za posamezno občino izračuna na
naslednji način:
pri čemer je: 
-       
Qzi: količina zbranih komunalnih odpadkov v posamezni občini
i, 
-       
Qz: količina zbranih komunalnih odpadkov v vseh občinah, 
-       
Qoi: količina odloženih komunalnih odpadkov iz posamezne
občine i, 
-       
Qo: količina odloženih komunalnih odpadkov iz vseh občin, 
-       
TX%: delež okoljske dajatve v odstotkih, ki pripada posamezni občini.
III. OKOLJSKA DAJATEV ZA ONESNAŽEVANJE OKOLJA ZARADI
ODLAGANJA ODPADKOV NA ODLAGALIŠČU, KI NI INFRASTRUKTURA, NAMENJENA IZVAJANJU
OBVEZNE OBČINSKE GOSPODARSKE JAVNE SLUŽBE VARSTVA OKOLJA
10. člen
(1) Zavezanec za plačilo okoljske dajatve za onesnaževanje
okolja zaradi odlaganja odpadkov na odlagališču, ki ni infrastruktura,
namenjena izvajanju obvezne občinske gospodarske javne službe varstva okolja,
je pravna oseba ali samostojni podjetnik posameznik, ki z odlaganjem odpadkov
povzroča obremenjevanje okolja. 
(2) Za zavezanca iz prejšnjega odstavka okoljsko dajatev
obračunava in plačuje upravljavec odlagališča, ki ni infrastruktura, namenjena
izvajanju obvezne občinske gospodarske javne službe varstva okolja (v
nadaljnjem besedilu: plačnik okoljske dajatve). 
(3) Okoljska dajatev iz prejšnjega odstavka je prihodek
proračuna države.
11. člen
(1) Plačnik okoljske dajatve vodi evidenco o količini
odloženih odpadkov, za katere je nastala obveznost za obračun okoljske dajatve,
ločeno po posamezni vrsti odpadkov. 
(2) Na podlagi evidence iz prejšnjega odstavka sestavi
plačnik okoljske dajatve mesečni obračun okoljske dajatve in ga predloži
carinskemu organu na obrazcu iz Priloge 2, ki je sestavni del te uredbe, do 25.
dne meseca, ki sledi mesecu, v katerem je nastala obveznost za obračun okoljske
dajatve. 
(3) Iz obračuna iz prejšnjega odstavka morajo biti razvidni
naslednji podatki: 
-       
obdobje, na katero se nanaša obveznost plačila okoljske dajatve; 
-       
davčna številka zavezanca iz prvega odstavka prejšnjega člena; 
-       
količina odloženih odpadkov po posamezni vrsti odpadkov in zavezancu iz
prvega odstavka prejšnjega člena; 
-       
znesek obračunane okoljske dajatve po posamezni vrsti odpadkov in
zavezancu iz prvega odstavka prejšnjega člena; 
-       
znesek za plačilo okoljske dajatve. 
(4) Plačnik okoljske dajatve plača obračunano okoljsko
dajatev do zadnjega dne v mesecu po poteku meseca, v katerem je nastala
obveznost za obračun okoljske dajatve.
IV. PRIJAVA DEJAVNOSTI
12. člen
(1) Zavezanec iz prvega odstavka 7. člena in plačnik okoljske
dajatve sta dolžna carinskemu organu na obrazcu iz Priloge 3, ki je sestavni
del uredbe, prijaviti, kdaj se dejavnost, zaradi katere sta zavezana
obračunavati in plačevati okoljsko dajatev, prične, spremeni, prekine ali preneha.
(2) Osebe iz prejšnjega odstavka carinskemu organu prijavijo
začetek, spremembo, prekinitev in prenehanje dejavnosti najmanj 15 dni pred
začetkom opravljanja dejavnosti, predvideno spremembo, prekinitvijo ali
prenehanjem opravljanja dejavnosti, zaradi katere so zavezani obračunavati in
plačevati okoljsko dajatev. Carinski organ o tem v roku 30 dni obvesti Agencijo
Republike Slovenije za okolje (v nadaljnjem besedilu: Agencija). 
(3) Ne glede na prejšnji odstavek morajo osebe iz prvega
odstavka tega člena prijaviti prenehanje opravljanja dejavnosti iz
nepredvidenih razlogov na obrazcu iz prvega odstavka tega člena v roku treh
delovnih dni po nastopu razlogov za prenehanje opravljanja dejavnosti, zaradi
katere so zavezane obračunavati in plačevati okoljsko dajatev. Carinski organ o
tem v roku 30 dni obvesti Agencijo.
V. NADZOR
13. člen
(1) Nadzor nad izvajanjem te uredbe, razen 9. člena te uredbe,
opravlja pristojni carinski organ. 
(2) Nadzor nad izvajanjem 9. člena te uredbe opravljajo
inšpektorji, pristojni za varstvo okolja.
VI. KAZENSKE DOLOČBE
14. člen
(1) Z globo od 1.000 eurov do 50.000 eurov se za prekršek
kaznuje pravna oseba ali samostojni podjetnik posameznik, ki je zavezanec iz
prvega odstavka 7. člena te uredbe oziroma plačnik iz drugega odstavka 10.
člena te uredbe, če: 
1.     
ne vodi evidence o količini odloženih odpadkov, za katere je nastala
obveznost za obračun okoljske dajatve, ločeno po posamezni vrsti odpadkov v
skladu s prvim odstavkom 8. člena in prvim odstavkom 11. člena te uredbe, 
2.     
ne predloži obračuna okoljske dajatve carinskemu organu do 25. dne v
mesecu po poteku meseca, za katerega je nastala obveznost za plačilo okoljske dajatve
v skladu z drugim odstavkom 8. člena in drugim odstavkom 11. člena te uredbe, 
3.     
ne prijavi začetka, spremembe, prekinitve in prenehanja opravljanja
dejavnosti v rokih, določenih v 12. členu te uredbe. 
(2) Z globo od 400 eurov do 4.000 eurov se kaznuje za
prekršek iz prejšnjega odstavka tudi odgovorna oseba pravne osebe ali
samostojnega podjetnika posameznika.
VII. PREHODNE IN KONČNE DOLOČBE
15. člen
(1) Zavezancu, ki upravlja odlagališče, ki je infrastruktura
gospodarske javne službe, namenjena izvajanju obvezne gospodarske javne službe,
se za koledarsko leto 2009 odmeri okoljska dajatev v skladu s prvim odstavkom
17. člena Uredbe o okoljski dajatvi za onesnaževanje okolja zaradi odlaganja
odpadkov (Uradni list RS, št. 129/04, 68/05, 28/06, 132/06, 71/07 in 85/08), na
podlagi vložene napovedi zavezanca v skladu s 15. in 16. členom Uredbe o
okoljski dajatvi za onesnaževanje okolja zaradi odlaganja odpadkov (Uradni list
RS, št. 129/04, 68/05, 28/06, 132/06, 71/07 in 85/08), do 30. oktobra 2010. 
(2) Zavezanec iz prejšnjega odstavka mora morebitno razliko
med zneskom, odmerjenim na podlagi prejšnjega odstavka in z akontacijo
vplačanim zneskom okoljske dajatve za leto 2009, določenim na podlagi 19. in
20. člena Uredbe o okoljski dajatvi za onesnaževanje okolja zaradi odlaganja
odpadkov (Uradni list RS, št. 129/04, 68/05, 28/06, 132/06, 71/07 in 85/08),
plačati v enkratnem znesku na podračun posamezne občine, za katero je v tem
letu izvajal odlaganje odpadkov, najkasneje do 30. decembra 2010. 
(3) Poračun z akontacijami preveč vplačane okoljske dajatve
za leto 2009 se izvede tako, da se morebitna razlika med z akontacijo vplačanim
zneskom okoljske dajatve za leto 2009 in odmerjenim zneskom okoljske dajatve na
podlagi prvega odstavka tega člena, upošteva pri prvi določitvi višine mesečnih
akontacij za leto 2010 oziroma pri določitvi spremembe višine akontacije, ki je
izstavljena zavezancu v skladu z drugim odstavkom 17. člena te uredbe. 
(4) Agencija posreduje carinskemu organu odločbe o odmeri
okoljske dajatve za zavezance iz prvega odstavka tega člena za leto 2009 do 15.
novembra 2010. 
(5) Zavezanec iz prvega odstavka tega člena posreduje
Agenciji podatke o morebitni razliki iz drugega odstavka tega člena najkasneje
do 31. decembra 2010 na obrazcu iz Priloge 4, ki je sestavni del te uredbe. 
(6) Agencija posreduje carinskemu organu podatke o morebitni
razliki iz prejšnjega odstavka do 31. januarja 2011.
16. člen
(1) Zavezanec iz prvega odstavka prejšnjega člena, ki so mu
bile za obdobje od 1. januarja 2010 do 31. oktobra 2010 izstavljene akontacije
okoljske dajatve v skladu z 19. in 20. členom Uredbe o okoljski dajatvi za
onesnaževanje okolja zaradi odlaganja odpadkov (Uradni list RS, št. 129/04,
68/05, 28/06, 132/06, 71/07 in 85/08) in v skladu s tretjim odstavkom 16. člena
te uredbe, mora za to obdobje posredovati Agenciji do 30. novembra 2010 podatke
o zneskih vplačane okoljske dajatve po posameznih občinah na obrazcu iz Priloge
5, ki je sestavni del te uredbe. 
(2) Zavezanec iz prvega odstavka prejšnjega člena lahko v
skladu s četrtim odstavkom 20. člena Uredbe o okoljski dajatvi za onesnaževanje
okolja zaradi odlaganja odpadkov (Uradni list RS, št. 129/04, 68/05, 28/06,
132/06, 71/07 in 85/08) vloži zahtevo za spremembo višine mesečne akontacije za
obdobje od 1. januarja 2010 do 31. oktobra 2010, pri čemer mora biti zahteva za
spremembo zadnje mesečne akontacije za obdobje od 1. januarja 2010 do 31.
oktobra 2010 vložena najkasneje do 31. oktobra 2010. 
(3) Poračun premalo vplačane okoljske dajatve iz prvega odstavka
tega člena za obdobje od 1. januarja 2010 do 31. oktobra 2010 mora zavezanec
plačati v enkratnem znesku najkasneje do 31. decembra 2010 na podračun
posamezne občine, za katero je v tem obdobju izvajal odlaganje odpadkov. 
(4) Poračun preveč vplačane okoljske dajatve za obdobje od 1.
januarja 2010 do 31. oktobra 2010 se za posamezno občino izvede tako, da
posamezna občina vrne zavezancu najkasneje do 31. decembra 2010 preveč vplačano
okoljsko dajatev, ki predstavlja razliko med zneskom vplačane okoljske dajatve
in občini pripadajočim deležem akontacij od zneska izstavljenih akontacij za to
obdobje. 
(5) Agencija posreduje carinskemu organu podatke iz prvega
odstavka do 31. decembra 2010.
17. člen
(1) Zavezancu, ki upravlja odlagališče, ki ni infrastruktura
gospodarske javne službe, namenjena izvajanju obvezne gospodarske javne službe,
se za koledarsko leto 2009 odmeri okoljska dajatev v skladu s prvim odstavkom
17. člena Uredbe o okoljski dajatvi za onesnaževanje okolja zaradi odlaganja
odpadkov (Uradni list RS, št. 129/04, 68/05, 28/06, 132/06, 71/07 in 85/08), na
podlagi vložene napovedi zavezanca v skladu s 15. in 16. členom Uredbe o
okoljski dajatvi za onesnaževanje okolja zaradi odlaganja odpadkov (Uradni list
RS, št. 129/04, 68/05, 28/06, 132/06, 71/07 in 85/08), do 30. septembra 2010. 
(2) Morebitna razlika med zneskom, odmerjenim za okoljsko
dajatev iz prejšnjega odstavka, in z akontacijo vplačanim zneskom okoljske
dajatve za leto 2009, določenim na podlagi 19. in 20. člena Uredbe o okoljski
dajatvi za onesnaževanje okolja zaradi odlaganja odpadkov (Uradni list RS, št.
129/04, 68/05, 28/06, 132/06, 71/07 in 85/08), se mora plačati v enkratnem
znesku na račun, ki je določen s predpisom ministra, pristojnega za finance,
ali vrniti zavezancu najkasneje do 30. novembra 2010. 
(3) Agencija posreduje carinskemu organu odločbe o odmeri
okoljske dajatve za zavezance iz prvega odstavka tega člena za leto 2009 do 15.
oktobra 2010.
18. člen
(1) Zavezanec iz prvega odstavka prejšnjega člena mora za
obdobje od 1. januarja 2010 do 31. oktobra 2010 obračunati okoljsko dajatev in
posredovati Agenciji do 30. novembra 2010 obračun na obrazcu iz Priloge 6, ki
je sestavni del te uredbe. 
(2) Poračun okoljske dajatve za obdobje od 1. januarja 2010
do 31. oktobra 2010 mora zavezanec iz prvega odstavka prejšnjega člena plačati
v enkratnem znesku na račun, ki je določen s predpisom ministra, pristojnega za
finance, najkasneje do 31. decembra 2010. 
(3) Agencija posreduje carinskemu organu obračun iz prvega
odstavka tega člena do 31. decembra 2010.
19. člen
Zavezanec iz prvega odstavka 15. člena te uredbe in zavezanec
iz prvega odstavka 17. člena te uredbe morata dokumentacijo, s katero
izkazujeta resničnost podatkov iz 15., 16., 17. in 18. člena te uredbe, hraniti
še najmanj pet let od dneva uveljavitve te uredbe.
20. člen
Določbe 12. člena te uredbe se začnejo uporabljati 1.
novembra 2010.
21. člen
Do uveljavitve sklepa iz petega odstavka 4. člena te uredbe
znaša znesek okoljske dajatve za enoto obremenitve okolja 0,0022 eura.
22. člen
(1) Z dnem uveljavitve te uredbe preneha veljati Uredba o
okoljski dajatvi za onesnaževanje okolja zaradi odlaganja odpadkov (Uradni list
RS, št. 129/04, 68/05, 28/06, 132/06, 71/07 in 85/08), uporablja pa se za: 
-       
dokončanje postopkov odmere okoljske dajatve za leto 2009, 
-       
za morebitno določitev novega krajevno pristojnega zavezanca, če
odlagališče, ki predstavlja javno infrastrukturo, preneha obratovati do konca
leta 2010 in 
-       
za določitev višine in obračunavanje okoljske dajatve iz 15., 16., 17.
in 18. člena te uredbe. 
(2) Z dnem uveljavitve te uredbe preneha veljati Pravilnik o
obliki in vsebini napovedi za odmero takse za obremenjevanje okolja zaradi
odlaganja odpadkov (Uradni list RS, št. 5/03).
23. člen
Ta uredba začne veljati naslednji dan po objavi v Uradnem
listu Republike Slovenije.
Št. 00719-28/2010
Ljubljana, dne 2. septembra 2010
EVA 2009-2511-0046
Vlada Republike Slovenije
Borut Pahor l.r. 
Predsednik

Priloga
1: Obrazec - Obračun KOM-odlagališča
Priloga
2: Obrazec - Obračun IND-odlagališča
Priloga
3: Obrazec Prijava – UPRAVLJACI ODLAGALIŠČ
Priloga
4: Poračun okoljske dajatve za odlaganje odpadkov na odlagališču, ki je
infrastruktura, namenjena izvajanju obvezne gospodarske javne službe
Priloga
5: Okoljska dajatev za odlaganje odpadkov na odlagališču, ki je infrastruktura,
namenjena izvajanju obvezne gospodarske javne službe
Priloga
6: Okoljska dajatev za odlaganje odpadkov na odlagališču, ki NI infrastruktura,
namenjena izvajanju obvezne gospodarske javne službe