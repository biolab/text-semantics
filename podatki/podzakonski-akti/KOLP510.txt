I. SPLOŠNE DOLOČBE
1. člen
Krajevna veljavnost kolektivne pogodbe 
Kolektivna pogodba velja za območje Republike Slovenije.
2. člen
Stvarna veljavnost kolektivne pogodbe
(1) Kolektivna pogodba velja za vse delodajalce, člane
podpisnikov, ki imajo skladno z zakonom registrirano (opredeljeno) področje
trgovinske dejavnosti G, v okviru oddelkov Standardne klasifikacije dejavnosti:
-       
45 Trgovina z motornimi vozili in popravila motornih vozil,
-       
46 Posredništvo in trgovina na debelo, razen z motornimi vozili in
-       
47 Trgovina na drobno, razen z motornimi vozili in jo opravljajo kot
glavno dejavnost.
Podroben seznam dejavnosti po skupinah, razredih in
podrazredih, za katere velja ta kolektivna pogodba je v Prilogi I te
kolektivne pogodbe in je njen sestavni del.
(2) Delodajalec in sindikat v posamezni družbi se lahko
dogovorita, da se za odvisne družbe uporablja kolektivna pogodba, ki velja za
obvladujočo družbo. Če sindikata v odvisni družbi ni, lahko delodajalec to
uredi s splošnim aktom.
3. člen
Osebna veljavnost
(1) Kolektivna pogodba velja za vse delavce, ki
opravljajo delo pri delodajalcih iz prejšnjega člena te pogodbe v obsegu, kot
to določa veljavni zakon, ki ureja delovna razmerja.
(2) Za poslovodne osebe, prokuriste in vodilne delavce
velja ta kolektivna pogodba, razen če so s pogodbo o zaposlitvi med
delodajalcem in takšno osebo določena razmerja, pravice, dolžnosti ali
odgovornosti urejene drugače.
(3) Kolektivna pogodba se uporablja za dijake in
študente na praktičnem usposabljanju v vsebini, ki je v kolektivni pogodbi
posebej določena.
4. člen
Časovna veljavnost
(1) Veljavnost kolektivne pogodbe se podaljša za eno
leto do 31. 12. 2023.
(2) Kolektivna pogodba začne veljati 15. 8. 2018.
(3) Po prenehanju veljavnosti te kolektivne pogodbe se
do sklenitve nove, vendar najdlje eno leto, še naprej uporabljajo določbe
normativnega dela te kolektivne pogodbe.
5. člen
Fundacija za izboljšanje zaposlitvenih možnosti in
izobraževanja delavcev in delodajalcev
(1) Za izboljšanje konkurenčnosti, možnosti ohranitve zaposlitve
in zaposlitvenih možnosti ranljivih oziroma drugih dogovorjenih skupin delavcev
se najmanj po en podpisnik vsake pogodbene stranke lahko dogovorita o
ustanovitvi fundacije.
(2) Namen fundacije je namensko zbiranje sredstev za
pomoč delodajalcem pri razvoju konkurenčnosti in zagotavljanju potrebnih
aktivnosti za dvig znanja, veščin in splošne razgledanosti in s tem lažje
zaposljivosti delavcev v dejavnosti.
(3) V okviru delovanja fundacije si bosta stranki te
kolektivne pogodbe, z namenom izboljšanja ravni varnosti in zdravja pri delu
prizadevali za dvig ozaveščenosti in pomena varnega in zdravega dela, tako da
bosta skupaj in vsaka posebej pripravljali in izvajali aktivnosti z namenom
zmanjševanja tveganj iz tega naslova, in sicer z ozaveščanjem, usposabljanjem,
izobraževanjem ter razvijanjem ustreznih orodij in metod za dvig varnosti in
zdravja pri delu.
(4) Financiranje aktivnosti iz tega člena, način
pridobivanja sredstev prek različnih državnih institucij in javnih razpisov,
koordinacija delovanja in spremljanje namembnosti uporabe sredstev, se določi v
pravilih fundacije.
6. člen
Pozitivna izvedbena dolžnost
Stranki kolektivne pogodbe si morata z vsemi sredstvi, ki so
jima na voljo, prizadevati za pravilno izvrševanje te kolektivne pogodbe in spoštovanje
njenih določb.
7. člen
Negativna izvedbena dolžnost
Stranki sta dolžni opustiti vsako dejanje, ki bi nasprotovalo
izvrševanju te kolektivne pogodbe.
8. člen
Reševanje kolektivnih sporov individualnih delovnih sporov
Postopek reševanja kolektivnih sporov in individualnih
delovnih sporov je urejen v Prilogi II te kolektivne pogodbe in je njen
sestavni del.
9. člen
Razlaga kolektivne pogodbe
(1) Stranki te kolektivne pogodbe imenujeta strokovno
komisijo, in sicer vsak podpisnik, po enega člana in namestnika, iz vrst
članov, ki so sodelovali pri pogajanjih.
(2) Strokovna komisija soglasno sprejema priporočila za
razlago te kolektivne pogodbe in pripravlja strokovne predloge za spreminjanje
in dopolnjevanje te kolektivne pogodbe v okviru danih predlogov. Priporočila in
strokovne predloge pošlje strankama te kolektivne pogodbe za sprejem razlage
ali ureditev določenega vprašanja.
(3) Komisija iz prvega odstavka tega člena se
konstituira najkasneje v roku 30 dni po sklenitvi te kolektivne pogodbe.
Komisija o načinu sprejemanja priporočil in strokovnih predlogov oziroma o
načinu sprejemanja odločitev ter o načinu dela na prvi seji sprejme poslovnik o
delu komisije. Delo strokovne komisije vodi predsednik, ki se za vsako
pretečeno leto od začetka delovanja izvoli izmed članov druge pogodbene
stranke.
II. NORMATIVNI DEL
II. 1. Splošno
10. člen
Pomen izrazov
(1) V kolektivni pogodbi uporabljena izraza
»delodajalec« in »delavec«, zapisana v moški spolni slovnični obliki, sta
uporabljena kot nevtralna za ženske in moške.
(2) Nosilec dejavnosti je fizična oseba, ki je kot
lastnik vpisana v sodni (poslovni) register.
(3) Družinski člani delavca so:
-       
zakonec oziroma oseba, ki je zadnji dve leti pred sklenitvijo pogodbe o
zaposlitvi živela z delodajalcem v življenjski skupnosti, ki je po predpisih o
zakonski zvezi in družinskih razmerjih v pravnih posledicah izenačena z
zakonsko zvezo, oziroma partner v registrirani istospolni skupnosti (v
nadaljnjem besedilu: zakonec ali zunajzakonski partner),
-       
otroci, posvojenci in otroci zakonca ali zunajzakonskega partnerja,
-       
starši – oče, mati, zakonec ali zunajzakonski partner starša,
posvojitelj ter
-       
bratje in sestre.
(4) Vodilni delavec je tisti delavec, ki vodi poslovno
področje ali organizacijsko enoto pri delodajalcu in ima pooblastila za
sklepanje pravnih poslov ali za samostojne kadrovske in organizacijske
odločitve. Delodajalec jih določi s statutom, aktom o ustanovitvi družbe,
družbeno pogodbo oziroma pogodbo o ustanovitvi družbe, zadružnimi pravili, s
sklepom ali sistemizacijo delovnih mest.
(5) Splošni akt je akt delodajalca, ki na splošen način
ureja posamezna vprašanja v zvezi z delovnimi razmerji v skladu z zakonom.
(6) Izraz »organizacijska enota« pomeni podjetje kot
celoto oziroma njegov sestavni del, ki združuje delavce pri opravljanju določenega
delovnega procesa. Organizacijske enote določi delodajalec.
(7) Akt o sistemizaciji delovnih mest je splošni akt
delodajalca, ki določa delovna mesta in/ali vrsto dela, pogoje za opravljanje
dela na posameznem delovnem mestu in/ali vrsto dela ter opis del in nalog
posameznega delovnega mesta, ki se uvrščajo v isto vrsto dela.
(8) Vrsta dela je skupek opravil, del in nalog sorodnih
ali primerljivih delovnih mest, za katera se zahtevajo enaki pogoji za
opravljanje dela v skladu z določbami te kolektivne pogodbe in/ali akta o
sistemizaciji.
(9) Delovno mesto je najmanjša organizacijska enota v
strukturi delodajalca, v okviru katere se izvajajo posamezne naloge.
(10) V kolektivni pogodbi uporabljen izraz zakon pomeni
zakon, ki ureja delovna razmerja.
(11) Različne pravne norme iste ravni se razlagajo v
korist delavca. Uporabi se tista pravna norma (ne glede na njeno raven), ki je
v korist delavca, če ne gre za kogentne pravne norme.
11. člen
Posebnosti ureditve za manjše delodajalce
Za manjšega delodajalca veljajo izjeme, kot jih opredeljuje
ta kolektivna pogodba.
12. člen
Pooblastila za odločanje
(1) Poslovodne osebe delodajalca lahko za odločanje o
urejanju in izvajanju pravic, obveznosti in odgovornosti delavcev pooblastijo
tudi druge delavce (v nadaljnjem besedilu: pooblaščeni delavec).
(2) Delodajalec mora o pooblaščenih delavcih in obsegu
pooblastil za vsakega izmed njih obvestiti delavce na način, ki je običajen pri
delodajalcu (oglasne deske, glasilo, intranet in podobno).
(3) Delodajalec mora na podlagi pisne zahteve
sindikalnega zaupnika sindikatu, katerega član je delavec, v roku treh delovnih
dni, posredovati dokazilo o pooblaščenem delavcu in obsegu njegovih pooblastil.
II. 2. Pravice in obveznosti delodajalca in delavcev
13. člen
Razvrstitev del
(1) Glede na zahtevnost se dela in/ali vrste del
praviloma razvrstijo v:
I.      
tarifni razred (enostavna dela):
Pomožna in enostavna dela, za katera se
praviloma ne zahteva posebnih znanj.
II.     
tarifni razred (manj zahtevna dela):
Manj zahtevna dela, za katera se praviloma
pričakuje znanje, pridobljeno z osnovno šolo in krajšim eno ali večmesečnim
usposabljanjem ali ustrezno znanje s pridobljenimi izkušnjami za opravljanje
dela.
III.   
tarifni razred (srednje zahtevna dela):
Srednje zahtevna dela, za katera se
praviloma pričakuje znanje, pridobljeno z dvema letoma javno priznanega
poklicnega ali strokovnega izobraževanja ali ustrezno znanje s pridobljenimi izkušnjami
za opravljanje dela.
IV.   
tarifni razred (zahtevna dela):
Dela, ki jih delavci opravljajo samostojno
in za katera se praviloma pričakuje znanje, pridobljeno s tremi leti javno
priznanega poklicnega ali strokovnega izobraževanja ali ustrezno znanje s
pridobljenimi izkušnjami za opravljanje dela.
V.    
tarifni razred (bolj zahtevna dela):
Dela, ki jih delavci opravljajo samostojno,
organizirajo in izvajajo proces dela organizacijskih enot, ali dajejo navodila
za delo in za katera se praviloma pričakuje znanje, pridobljeno s štirimi ali
petimi leti javno priznanega poklicnega ali strokovnega izobraževanja in
mojstrski, delovodski ali poslovodski izpit ali ustrezno znanje s pridobljenimi
izkušnjami za opravljanje dela.
VI.   
tarifni razred (zelo zahtevna dela):
Dela, ki jih delavci opravljajo popolnoma
samostojno, organizirajo in izvajajo proces dela organizacijskih enot, imajo
pooblastilo za samostojno odločanje in za katera se praviloma pričakuje znanje,
pridobljeno z najmanj višjo strokovno izobrazbo / prva bolonjska stopnja ali
ustrezno znanje s pridobljenimi izkušnjami za opravljanje dela.
VII. 
tarifni razred (visoko zahtevna dela):
Dela, ki odločilno vplivajo na poslovanje
podjetja in za katera se praviloma pričakuje znanje, pridobljeno z visoko
strokovno izobrazbo / druga bolonjska stopnja ali več, ali ustrezno znanje s
pridobljenimi izkušnjami za opravljanje dela.
(2) Razvrstitev zahtevnosti del v tarifne razrede iz
tega člena se uporablja pri razvrščanju delovnih mest in/ali vrste del z aktom
o sistemizaciji, ki ga sprejme delodajalec. Obveznost sprejema akta o
sistemizaciji ne velja za manjše delodajalce.
(3) Prodajalec je oseba, ki neposredno prodaja blago v
trgovini ali svetuje kupcem o lastnostih blaga ali sprejema plačila kupcev.
Prodajalec mora biti, ne glede na izobrazbo, znanja in delovne izkušnje,
razvrščen najmanj v IV. tarifni razred. Ta obveznost velja za vse, tudi za
manjše delodajalce.
(4) Trgovski poslovodja je oseba, ki vodi trgovsko
poslovanje s strokovnim urejanjem poslovnih in delovnih postopkov nabave,
skladiščenja, priprave in prodaje blaga v poslovnih enotah trgovine ali delih
teh poslovnih enot. Trgovski poslovodja mora biti, ne glede na izobrazbo,
znanja in delovne izkušnje razvrščen najmanj v V. tarifni razred. Ta obveznost
velja za vse, tudi za manjše delodajalce.
14. člen
Pogodba o zaposlitvi
(1) Pogodba o zaposlitvi poleg sestavin, ki jih določa
zakon, vsebuje:
-       
tarifni in/ali plačilni razred, v katerega je razvrščeno delovno mesto;
-       
poskusno delo, če je dogovorjeno;
-       
pripravništvo, če je dogovorjeno;
-       
opis dela, ki ga mora delavec po pogodbi o zaposlitvi opravljati ali pa
mora biti k pogodbi o zaposlitvi priložena kopija opisa del iz splošnega akta.
(2) Delodajalec delavcu pred podpisom pogodbe o
zaposlitvi omogoči seznanitev z vsebino kolektivnih pogodb in splošnih aktov,
ki določajo njegove pravice in obveznosti in po potrebi odgovori na vprašanja v
zvezi s tem.
(3) Če delodajalec brez odpovedi veljavne pogodbe o
zaposlitvi, ponudi delavcu spremembo pogodbe o zaposlitvi ali sklenitev nove, s
katero predlaga spremembo ali nadomestitev veljavne pogodbe o zaposlitvi, se
mora delavec do predloga delodajalca opredeliti najkasneje v petih delovnih
dneh.
15. člen
Sklepanje pogodbe o zaposlitvi za določen čas
(1) Delodajalec lahko sklene pogodbo o zaposlitvi za
določen čas, poleg primerov določenih v zakonu tudi za zaposlitev pripravnika.
(2) Manjši delodajalec lahko sklepa pogodbe o zaposlitvi
za določen čas, ki za isto delo ne smejo biti daljše od dveh let izven primerov
(razlogov), določenih z zakonom in to kolektivno pogodbo.
16. člen
Pogodba o zaposlitvi v primeru projektno organiziranega dela
V primeru sklenitve pogodbe o zaposlitvi za določen čas
zaradi priprave oziroma izvedbe dela, ki je projektno organizirano in če
projekt traja več kot dve leti, se za projektno delo šteje delovni proces:
-       
v katerem se izvajajo naloge oziroma programi z določenim ciljem, ki
niso del trajnega opravljanja dejavnosti,
-       
za katerega se vodi projektna dokumentacija,
-       
ki ima določeno osebo/osebe za vodenje projekta,
-       
ki je časovno opredeljen in
-       
je vnaprej finančno ovrednoten.
17. člen
Pripravništvo
(1) Kot pripravnik lahko sklene pogodbo o zaposlitvi
delavec, ki začne prvič opravljati delo ustrezno vrsti in ravni svoje strokovne
izobrazbe, ter z namenom, da se usposobi za samostojno opravljanje dela.
(2) Pripravništva ne opravlja delavec, ki je v času
trajanja delovnega razmerja dosegel višjo raven izobrazbe v okviru svojega
poklica ali stroke.
(3) Pripravništvo se določi za različno dolga obdobja
glede na raven strokovne izobrazbe, če poseben zakon ne določa drugače:
-       
za dela IV. in V. ravni strokovne izobrazbe največ šest mesecev,
-       
za dela VI. in VII. ravni strokovne izobrazbe največ deset mesecev.
(4) Pripravništvo se lahko podaljša za čas opravičene
odsotnosti pripravnika z dela, ki traja dlje kot dvajset delovnih dni, razen za
čas letnega dopusta.
(5) Pripravništvo poteka po programu, ki ga pripravi
mentor.
Mentor mora imeti najmanj enako raven strokovne izobrazbe, kot
se zahteva za delovno mesto, za katero se usposablja pripravnik in tri leta
delovnih izkušenj ali ustrezno znanje s pridobljenimi izkušnjami za opravljanje
dela in najmanj pet let delovnih izkušenj.
(6) Mentor je dolžan:
-       
pripravniku ob nastopu pripravništva izročiti program pripravništva, ki
mora vsebovati tudi način spremljanja in ocenjevanja pripravništva,
-       
skrbeti za izvajanje programa in izvedbo načrta pripravništva,
-       
uvajati pripravnika v delo,
-       
dajati pripravniku strokovne nasvete, navodila in pomoč pri praktičnem
delu,
-       
seznanjati pripravnika s pravilno uporabo delovnih sredstev in naprav
ter ga seznanjati z delovnimi postopki,
-       
podati pisno mnenje o poteku pripravništva.
(7) Pripravništvo se zaključi s pripravniškim izpitom.
(8) Pripravniški izpit vsebuje preizkus znanja stroke in
iz delovnega področja, za katerega se je pripravnik usposabljal. Komisija za
pripravniški izpit šteje najmanj tri člane, ki morajo imeti najmanj enako
stopnjo strokovne izobrazbe in tri leta delovnih izkušenj ali ustrezno znanje s
pridobljenimi izkušnjami za opravljanje dela in najmanj pet let delovnih
izkušenj, kot se zahteva za delovno mesto, za katero se usposablja pripravnik.
Mentor je lahko član komisije, vendar ne more biti njen predsednik.
(9) Pri delodajalcih, ki imajo do vključno trideset
zaposlenih se lahko pripravniški izpit opravi pred enočlansko komisijo. Član
komisije je lahko tudi mentor.
(10) Na podlagi zapisnika komisije o pripravniškem
izpitu se izda potrdilo o opravljenem pripravništvu, ki vsebuje:
-       
ime in priimek ter rojstne podatke pripravnika,
-       
dan opravljanja pripravniškega izpita,
-       
dan, mesec in leto izdaje potrdila,
-       
delovno mesto oziroma vrsto del, za katere je pripravnik opravil
pripravniški izpit.
(11) Potrdilo podpišeta predsednik komisije za
pripravniški izpit in delodajalec.
(12) Pripravniška doba se lahko na predlog mentorja
skrajša, vendar ne na manj kot polovico prvotno določenega trajanja
pripravništva.
(13) Delavcu, ki se je ob delu izobraževal v drugi
stroki ali za drug poklic in je že opravil pripravniški izpit, se pripravniška
doba sorazmerno skrajša.
(14) Pripravnik opravlja pripravniški izpit najkasneje
do izteka pripravniške dobe. Če pripravniškega izpita ne opravi, ga ima pravico
ponovno opravljati v roku, ki ne sme biti krajši od osem dni in ne daljši od
petnajst dni od dneva opravljanja izpita. V kolikor pripravnik izpita tudi v
ponovnem roku ne opravi in ima sklenjeno pogodbo o zaposlitvi za nedoločen čas,
mu lahko delodajalec odpove pogodbo o zaposlitvi iz razloga nesposobnosti.
18. člen
Poskusno delo
(1) Delavec in delodajalec, ki opredelita v pogodbi o
zaposlitvi poskusno delo, opredelita tudi njegovo trajanje in način
spremljanja.
(2) V pogodbi o zaposlitvi, ki je sklenjena za nedoločen
čas, lahko traja poskusno delo najdalj šest mesecev.
(3) V pogodbi o zaposlitvi, ki je sklenjena za določen
čas, lahko traja poskusno delo najdalj eno tretjino časa, za katerega je
sklenjena pogodba, vendar ne več kot šest mesecev.
(4) Ne glede na prejšnji odstavek se v primerih, ko
trajanje pogodbe o zaposlitvi za določen čas ni vnaprej datumsko opredeljeno,
lahko poskusno delo določi največ v trajanju tri mesece.
(5) Poskusno delo se lahko v primerih začasne odsotnosti
delavca nad sedem delovnih dni za ta čas podaljša. Sklep o podaljšanju sprejme
delodajalec.
(6) Pisno ugotovitev o uspešno ali neuspešno opravljenem
poskusnem delu lahko delodajalec poda kadarkoli v času trajanja poskusnega
dela.
(7) Ugotovitev o neuspešno opravljenem poskusnem delu se
šteje kot razlog za redno odpoved pogodbe o zaposlitvi.
19. člen
Izključevanje pripravništva in poskusnega dela
Pripravništvo in poskusno delo se med seboj izključujeta.
20. člen
Primeri in pogoji za opravljanje drugega dela
(1) Delavec je dolžan opravljati drugo delo ne glede na
vrsto in raven izobrazbe v naslednjih primerih:
-       
če je nujno, da se odvrne okvara na delovnih sredstvih, ki bi povzročila
prekinitev dela ali nenadne okvare naprav ter drugih sredstev za delo na
delovnem mestu,
-       
izjemoma povečanega obsega dela,
-       
če je potrebno nadaljevanje delovnega ali proizvodnega procesa, da bi se
preprečila materialna škoda ali nevarnost za življenje in zdravje ljudi,
-       
odpovedi pogodbe o zaposlitvi s strani delodajalca, za čas trajanja
odpovednega roka,
-       
ko je potrebno zagotoviti varnost ljudi, premoženja ali prometa.
(2) V primerih iz prejšnjega odstavka lahko drugo delo
traja dokler obstajajo razlogi vendar ne več kot petinštirideset delovnih dni v
koledarskem letu, oziroma za čas trajanja odpovednega roka.
(3) Delavec je dolžan opravljati drugo delo ne glede na
vrsto in raven izobrazbe v primeru nesreč, ki jih povzroči delovanje naravnih
sil (elementarne nesreče) za ves čas dokler je nujno, da se rešijo človeška
življenja, obvaruje zdravje ali prepreči materialna škoda.
(4) Delavec je dolžan opravljati tudi drugo ustrezno
delo v primerih in v časovnem trajanju, kot to določa zakon.
(5) Ne glede na določbo prejšnjega odstavka, je delavec
dolžan opravljati drugo ustrezno delo tudi v času začasnega neizpolnjevanja
zdravstvenih pogojev za opravljanje dela ves čas dokler trajajo razlogi, vendar
ne več kot šest mesecev.
(6) Delavec je dolžan opravljati drugo delo, skladno s
prvim in četrtim odstavkom tega člena tako, da skupno trajanje drugega dela ne
traja več kot štiri mesece.
(7) V primeru odreditve drugega dela, skladno s prvim
odstavkom tega člena in ustreznega dela skladno s četrtim in petim odstavkom
tega člena, skupno trajanje drugega dela ne sme trajati več kot šest mesecev.
(8) Manjši delodajalec lahko v primerih iz prejšnjega
odstavka odredi opravljanje drugega primernega dela.
(9) Delodajalec lahko odredi katerokoli drugo delo iz
tega člena v primeru, če je delavec za takšno delo ustrezno usposobljen in
zdravstveno zmožen.
(10) Za čas opravljanja kateregakoli drugega dela iz
tega člena delavcu pripada plača, ki je zanj ugodnejša.
21. člen
Kraj opravljanja dela
(1) Kraj opravljanja dela se dogovori s pogodbo o
zaposlitvi.
(2) Kraj opravljanja dela je lahko širše opredeljen, in
sicer glede na mrežo organizacijskih enot delodajalca.
(3) Če je kraj opravljanja dela v pogodbi o zaposlitvi
širše določen, se kot kraj opravljanja dela štejejo vse organizacijske enote
delodajalca, do katerih pot na delo in z dela z razpoložljivimi prevoznimi
sredstvi ne traja dlje kot tri ure od prebivališča delavca po pogodbi o
zaposlitvi, če gre za mater z otrokom do treh let starosti, pa ne dalj kot eno
uro.
(4) Upoštevaje naravo delovnega mesta, dogovorjenega s
pogodbo o zaposlitvi ob upoštevanju splošnega akta delodajalca, se lahko
delavec in delodajalec dogovorita izven omejitev, navedenih v prejšnjem
odstavku tega člena.
22. člen
Veljavnost opozorila pred odpovedjo pogodbe o zaposlitvi iz
krivdnega razloga
Delodajalec sme delavcu odpovedati pogodbo o zaposlitvi iz
krivdnega razloga, če delavec ponovno krši pogodbene in druge obveznosti iz
delovnega razmerja v petnajstih mesecih od prejema pisnega opozorila.
23. člen
Disciplinska odgovornost
Disciplinsko odgovornemu delavcu lahko delodajalec izreče naslednje
disciplinske sankcije, upoštevaje težo kršitve:
-       
opomin,
-       
denarno kazen v razponu, sorazmerno s kršitvijo, vendar največ do višine
petnajst % osnovne plače delavca za čas trajanja od enega do šest mesecev, pri
čemer mesečni obračun plače ne sme biti nižji od minimalne plače,
-       
odvzem bonitet, dogovorjenih v pogodbi o zaposlitvi.
II. 3. Delovni čas, odmori in počitki
24. člen
Splošna določba
(1) Poleg elementov delovnega časa, ki jih določa zakon,
ki ureja delovna razmerja, se po tej kolektivni pogodbi kot delovni čas šteje
tudi čas priprave na delo in zaključka dela, ter čas izvedbe inventure.
(2) Enakomerno razporejen tedenski polni delovni čas,
vključno z nadurami, ne sme presegati 48 ur. V primeru pogodbe o zaposlitvi za
krajši delovni čas, je potrebno upoštevati načelo sorazmernosti.
(3) V primeru neenakomerno razporejenega in začasno
prerazporejenega delovnega časa tedenski delovni čas, vključno z nadurami, ne
sme preseči 56 ur. V primeru pogodbe o zaposlitvi za krajši delovni čas je
potrebno upoštevati načelo sorazmernosti.
25. člen
Razporeditev delovnega časa
(1) Delovni čas je praviloma razporejen na pet oziroma šest
delovnih dni na teden. Polni dnevni delovni čas v primeru petdnevnega delavnika
je praviloma osem ur, v primeru šestdnevnega delavnika pa praviloma šest ur in
štirideset minut.
(2) Pred začetkom koledarskega oziroma poslovnega leta
delodajalec določi letni razpored delovnega časa in o tem obvesti delavce in
sindikate pri delodajalcu, vsaj petnajst dni pred začetkom leta.
(3) Letni razpored delovnega časa vsebuje vsaj:
-       
število delovnih dni v tednu za delavce v posamezni organizacijski
enoti,
-       
vrsto in obliko delovnega časa.
(4) Z letno razporeditvijo delovnega časa je potrebno z
enakomerno ali neenakomerno razporeditvijo delovnega časa delavcem, ki imajo
sklenjeno pogodbo o zaposlitvi za polni delovni čas, zagotoviti največ toliko
delovnih dni, da bodo v skladu z zakonom in to kolektivno pogodbo imeli
zagotovljen polni delovni čas.
(5) Delodajalec in delavec lahko v pogodbi o zaposlitvi
določita, da se delovni čas za vsak teden in za posameznega delavca določi s
tedenskim razporedom delovnega časa.
(6) Delodajalec je dolžan delavca o tedenskem razporedu delovnega
časa obvestiti najmanj dva delovna dneva pred pričetkom dela po tedenskem
razporedu.
(7) O tedenskem razporedu delovnega časa mora biti
delavec obveščen na svojem delovnem mestu. Če je delavec v času objave
tedenskega razporeda delovnega časa odsoten, se je dolžan pri delodajalcu
informirati o tedenskem razporedu delovnega časa, ki velja zanj po zaključku
njegove odsotnosti.
26. člen
Vrste in oblike delovnega časa
Pri delodajalcih se, glede na potrebe delovnega oziroma
poslovnega procesa na posameznih področjih dela, uporabljajo praviloma
naslednje vrste in oblike delovnega časa:
-       
nepremični delovni čas;
-       
premični delovni čas;
-       
delno premični delovni čas;
-       
deljen delovni čas;
-       
izmenski delovni čas.
27. člen
Nepremični delovni čas
Nepremični delovni čas je čas, pri katerem je točno določen čas
prihoda in odhoda z dela.
28. člen
Premični delovni čas
Premični delovni čas je čas, pri katerem je čas prihoda in
odhoda z dela določen v razponu. V sistemu premičnega delovnega časa imajo
posamezni pojmi naslednji pomen:
-       
»dovoljen delovni čas« je razpon, v katerem lahko delavec opravi svojo
delovno obveznost. Omejuje ga ura najzgodnejšega dovoljenega prihoda na delo in
ura najkasnejšega dovoljenega odhoda z dela;
-       
»obvezni delovni čas« je tisti del dovoljenega delovnega časa, ko
delavec mora biti prisoten na delu;
-       
»premakljivi del delovnega časa« je časovni razpon, v katerem lahko
delavec sam odloča o trenutku prihoda na delo in/ali odhoda z njega, razen če
narava dela zahteva, da delavec ostane na delu, dokler ne konča posameznega
opravila, ki je vezano na rok ali sodelovanje z drugimi delavci.
29. člen
Delno premični delovni čas
Delno premični delovni čas je čas, kjer je točno določen čas
prihoda na delo oziroma odhoda z dela, čas odhoda z dela oziroma prihoda na
delo, pa je določen v razponu. Delno premični delovni čas se določi v primerih,
ko zaradi narave dela ni mogoče vnaprej določiti začetka oziroma konca
delovnega časa.
30. člen
Deljen delovni čas
(1) Deljen delovni čas je čas, ko delavec opravlja delo
s prekinitvijo polnega dnevnega delovnega časa, prekinitev pa traja najmanj eno
uro.
(2) Dnevni delovni čas se lahko deli največ na dva dela.
(3) Delavcu, ki dela s krajšim delovnim časom do
vključno štiri ure, ni dovoljeno odrejati dela v deljenem delovnem času, razen
če se delavec in delodajalec dogovorita drugače.
31. člen
Izmenski delovni čas
(1) Izmenski delovni čas je čas, ko se delo izmenoma
opravlja v dopoldanski, popoldanski ali tudi v nočni izmeni, ki traja v
odvisnosti od pet ali šest dnevnega delovnega tedna od šest do osem ur dnevno
in se praviloma ponavlja tedensko oziroma izjemoma dnevno, po določenem
ponavljajočem se vzorcu.
(2) Za delo v popoldanski izmeni se šteje delo, če
delavec izpolni 75 % in več svoje redne dnevne delovne obveznosti po 12.00 uri.
(3) Za delo v nočni izmeni se šteje delo, če delavec
izpolni 75 % in več svoje redne dnevne delovne obveznosti med 22.00 in 7.00 uro
naslednjega dne.
32. člen
Neenakomerna razporeditev delovnega časa
(1) V posameznih organizacijskih enotah se lahko, če
tako določa letni koledar, delovni čas neenakomerno razporedi tako, da traja v
določenem časovnem obdobju več kot znaša redna delovna obveznost delavca, v
preostalem delovnem obdobju pa manj od redne delovne obveznosti tako, da
delavčeva delovna obveznost ne bo presegala letnega pogodbeno dogovorjenega
delovnega časa.
(2) Pri neenakomerni razporeditvi delovnega časa v
primerih, ko to narekujejo objektivni (različne vrste in oblike delovnega časa,
ki ne omogočajo izravnave delovnega časa v krajšem obdobju) ali tehnični
razlogi ali razlogi organizacije dela, se upošteva poln delovni čas kot
povprečna obveznost v obdobju, ki ne sme biti daljše od dvanajst mesecev.
Neenakomerna razporeditev delovnega časa izhaja iz letnega koledarja. Delavci
se seznanjajo s tedenskim razporedom delovnega časa na način, kot to določata
šesti in sedmi odstavek 25. člena te kolektivne pogodbe.
(3) Neenakomerne razporeditve delovnega časa ni mogoče odrediti
delavcem, za katere velja prepoved dela preko polnega delovnega časa, skladno z
zakonom, ki ureja delovna razmerja.
(4) 12-mesečno obdobje iz drugega odstavka tega člena
traja neprekinjeno od 1. januarja do 31. decembra tekočega
koledarskega leta, razen če z letnim koledarjem delovnega časa ni določen
drugačen začetek in konec nepretrganega 12-mesečnega obdobja.
33. člen
Začasna prerazporeditev delovnega časa
(1) V posameznih organizacijskih enotah se lahko delovni
čas začasno prerazporedi tako, da traja v določenem časovnem obdobju več kot
znaša redna delovna obveznost delavca, v preostalem delovnem obdobju pa manj od
redne delovne obveznosti delavca, in sicer v primerih, ki jih ni mogoče s
skrbno organizacijo predhodno predvideti in se upošteva polni delovni čas kot
povprečna obveznost v obdobju, ki ne sme biti daljše od dvanajst mesecev.
(2) Delodajalec je dolžan v pisni obliki obvestiti
delavce, na kakšen način in za koliko časa se začasno prerazporeja delovni čas,
in sicer najmanj 1 dan pred začasno prerazporeditvijo delovnega časa
posameznemu delavcu oziroma najmanj tri dni pred začasno prerazporeditvijo
delovnega časa več kot desetim delavcem.
(3) Začasne prerazporeditve delovnega časa ni mogoče
odrediti delavcem, za katere velja prepoved dela preko polnega delovnega časa,
skladno z zakonom, ki ureja delovna razmerja.
(4) 12-mesečno obdobje iz drugega odstavka tega člena
traja neprekinjeno od 1. januarja do 31. decembra tekočega
koledarskega leta, razen če z letnim koledarjem delovnega časa ni določen
drugačen začetek in konec nepretrganega 12-mesečnega obdobja.
34. člen
Presežek ur v okviru neenakomerne razporeditve delovnega
časa in začasne prerazporeditve delovnega časa
(1) Pri neenakomerni razporeditvi delovnega časa in
začasni prerazporeditvi delovnega časa, delovni čas, vključno z nadurnim delom,
ne sme trajati več kot 56 ur tedensko. Za delavce, ki imajo sklenjeno pogodbo o
zaposlitvi s krajšim delovnim časom od polnega, se ure najdaljšega tedenskega
delovnega časa sorazmerno zmanjšajo.
(2) Delodajalec je dolžan na vsake tri koledarske mesece
narediti analizo stanja presežka ur delavcev, ki nastanejo zaradi neenakomerne
in začasne prerazporeditve delovnega časa, ter o tem na zahtevo poročati
reprezentativnemu sindikatu pri delodajalcu.
(3) Delodajalec je dolžan delavcu v okviru 12-mesečnega
obdobja omogočiti oziroma zagotoviti izrabo presežka ur, ki jih je opravil
zaradi neenakomerne razporeditve delovnega časa ali začasne prerazporeditve
delovnega časa.
(4) Če izraba viška ur, v okviru referenčnega obdobja ni
opravljena, kot to določa zakon, je delodajalec kljub temu dolžan pri obračunu
plače, v naslednjem mesecu po izteku tega obdobja, izplačati delavcu presežek
ur, v višini ustrezne urne postavke od osnovne plače delavca, povečane za 60 %.
(5) V primeru, da delodajalec ne odredi začasne
prerazporeditve delovnega časa v primerih in po postopku kot določata zakon in
ta kolektivna pogodba je dolžan opravljene ure plačati v mesecu, ki sledi
opravljenemu delu, v višini ustrezne urne postavke od osnovne plače delavca,
povečane za 100 %.
35. člen
Nadurno delo
(1) Poleg primerov določenih z zakonom lahko delodajalec
odredi opravljanje nadurnega dela tudi v naslednjih primerih:
-       
nepričakovane odsotnosti delavca;
-       
izvedbe rednih in izrednih inventurnih popisov;
-       
prekinitve energije, če je potrebno začeto delo nadaljevati in
dokončati.
(2) Tedenski polni delovni čas v primeru enakomerne
razporeditve delovnega časa, vključno z nadurami ne sme presegati 48 ur. V
primeru pogodbe o zaposlitvi za krajši delovni čas je potrebno upoštevati
načelo sorazmernosti.
(3) Dnevna, tedenska in mesečna časovna omejitev
nadurnega dela, določena z zakonom, se lahko upošteva kot povprečna omejitev v
obdobju šestih mesecev.
36. člen
Odreditev nadurnega dela
Delodajalec je dolžan nadurno delo po prejšnjem členu te
kolektivne pogodbe odrediti v pisni obliki pred začetkom dela. Če tega zaradi
narave dela ali nujnosti opravljanja nadurnega dela ni mogoče storiti, se lahko
nadurno delo odredi tudi ustno. V tem primeru se pisno odreditev vroči delavcu
naknadno, vendar najkasneje v roku petih delovnih dni po opravljenem nadurnem
delu.
37. člen
Evidenca nadur
(1) Delodajalec vodi evidenco dejansko opravljenih
nadur, ne glede na to ali so plačane nadure ali pa so opravljene nadure izrabljene
na drugačen način.
(2) Pisni nalog je hkrati nalog za obračun in plačilo
nadurnega dela, razen če se delavec in delodajalec dogovorita drugače.
38. člen
Nočno delo
Delovni čas nočnega delavca ne sme v obdobju šestih mesecev
trajati povprečno več kot osem ur na dan.
39. člen
Pravice delavcev, ki delajo ponoči
(1) Delavec, ki dela ponoči vsaj tri ure svojega
dnevnega delovnega časa oziroma delavec, ki dela ponoči vsaj tretjino polnega
letnega delovnega časa, ima pravico do posebnega varstva (v nadaljevanju: nočni
delavec).
(2) Delodajalec je dolžan nočnemu delavcu zagotoviti:
-       
strokovno vodstvo delovnega procesa,
-       
daljši letni dopust,
-       
obrok med delom ter brezplačen topel napitek,
-       
periodični zdravstveni pregled najmanj enkrat na dve leti,
-       
izplačilo dodatka za delo v delovnem času, ki je za delavca manj ugoden,
-       
počitek v skladu z zakonom, ki ureja delovna razmerja.
(3) Če delo, organizirano v izmenah, vključuje tudi
nočno izmeno, mora delodajalec zagotoviti njihovo periodično izmenjavo.
Pri tem sme delavec ene izmene delati ponoči najdalj en teden.
V okviru tako organiziranega dela sme delavec delati ponoči daljše časovno
obdobje le, če s takim delom izrecno pisno soglaša.
(4) Dela v nočni izmeni ni dovoljeno naložiti:
-       
delavcu, ki neguje otroka do treh let starosti, razen če s takim delom
pisno soglaša,
-       
delavki, v času nosečnosti in še eno leto po porodu, oziroma ves čas, ko
doji otroka, če iz ocene tveganja zaradi takega dela izhaja nevarnost za njeno
zdravje ali zdravje otroka,
-       
enemu od delavcev – staršev, ki ima otroka mlajšega od sedem let ali hudo
bolnega otroka ali otroka s telesno ali duševno prizadetostjo, in ki živi sam z
otrokom in skrbi za njegovo vzgojo in varstvo, razen če s takim delom pisno
soglaša,
-       
delavcem, ki še niso dopolnili 18 let starosti.
40. člen
Posvetovanje s sindikatom
Delodajalec se je dolžan pred uvedbo nočnega dela, v primeru
že organiziranega rednega nočnega dela pa najmanj enkrat letno, posvetovati s
sindikati pri delodajalcu o oblikah organiziranosti nočnega dela, ukrepih
varnosti in zdravja pri delu ter socialnih ukrepih.
41. člen
Varovane kategorije – delo na nedelje in praznike, ki so z
zakonom določeni kot dela prosti dnevi ter na dneve, ki so z zakonom določeni
kot dela prosti dnevi 
Delo na nedelje in praznike, ki so z zakonom določeni kot
dela prosti dnevi ter na dneve, ki so z zakonom določeni kot dela prosti dnevi
delodajalec ne sme naložiti:
-       
delavcu, ki skrbi za otroka do treh let starosti. Takšno delo se delavcu
lahko omogoči na podlagi njegove izrecne pisne pobude, ki jo delavec lahko
kadarkoli prekliče;
-       
delavki, v času nosečnosti in še eno leto po porodu, oziroma ves čas ko
doji otroka;
-       
enemu od delavcev – staršev, ki ima hudo bolnega otroka ali otroka s
telesno ali duševno prizadetostjo, in ki živi sam z otrokom ter skrbi za
njegovo vzgojo in varstvo.
42. člen
Delo na nedelje
Delodajalec mora za delavce, za katere ne veljajo omejitve ali
prepoved iz prejšnjega člena, z letnim razporedom delovnega časa določiti
takšen razpored delovnega časa, da delavec ne bo razporejen na delovno
obveznost več kot na dve nedelji v mesecu, vendar ne več kot dvajset nedelj v
letu.
43. člen
Delo na praznike, ki so z zakonom določeni kot dela prosti
dnevi in na dneve, ki so z zakonom določeni kot dela prosti dnevi
Delodajalec, razen izjem, ne sme razporediti delavca na delo
na vseh petnajst praznikov, ki so z zakonom določeni kot dela prosti dnevi in
na naslednje dneve, ki so z zakonom določeni kot dela prosti dnevi:
-       
1. januar – novo leto;
-       
2. januar – novo leto;
-       
8. februar – slovenski kulturni praznik,
-       
velikonočna nedelja;
-       
velikonočni ponedeljek;
-       
27. april – dan upora proti okupatorju;
-       
1. maj – praznik dela;
-       
2. maj – praznik dela;
-       
binkoštna nedelja;
-       
25. junij – dan državnosti;
-       
15. avgust – Marijino vnebovzetje;
-       
31. oktober – dan reformacije;
-       
1. november – dan spomina na mrtve;
-       
25. december – božič;
-       
26. december – dan samostojnosti in enotnosti.
44. člen
Izjeme od omejitev
(1) Omejitve iz 41, 42. in 43. člena ne veljajo za
nosilca dejavnosti in njegove družinske člane, kot jih določa zakon, ki ureja
delovna razmerja.
(2) Omejitve iz 42. in 43. člena ne veljajo za delavce,
ki:
-       
opravljajo dela, kot jih nalagajo posebni predpisi (npr. dostava
zdravil, oskrba živali, zahteve, kot izhajajo iz koncesij …);
-       
opravljajo naloge neposredno povezane z dejavnostmi, ki izhajajo iz
predpisov, ki urejajo področje energetike in komunale;
-       
opravljajo delo v prodajalnah, ki bi se po Zakonu o preoblikovanju prostih
carinskih prodajaln na cestnih mejnih prehodih z državami članicami Evropskih
skupnosti, ki delujejo v okviru Evropske unije, v mejne prodajalne in posebnih
ukrepih nadzora teh prodajaln (Uradni list RS, št. 62/01) lokacijsko štele kot
mejne prodajalne, ter v prodajalnah, ki bi se po Carinskem zakonu (Uradni list
RS, št. 1/95, 28/95, 32/99 in 40/99) lokacijsko štele kot proste carinske
prodajalne;
-       
pripravljajo in pečejo kruh, slaščice … v okviru zaključenega proizvodnega
procesa za potrebe prodajalne, pri čemer delavci ne ponujajo ali ne prodajajo
izdelkov neposredno potrošniku oziroma ne opravljajo drugih opravil v okviru
prodajnega prostora;
-       
pripravljajo mesne pripravke … v okviru zaključenega proizvodnega
procesa za potrebe prodajalne, pri čemer delavci ne ponujajo ali ne prodajajo
izdelkov neposredno potrošniku oziroma ne opravljajo drugih opravil v okviru
prodajnega prostora;
-       
opravljajo naloge v transportu, distribuciji blaga ali skladišču, v
okviru zaključenega proizvodnega procesa za potrebe prodajalne;
-       
opravljajo naloge zagotavljanja varnosti oseb in premoženja;
-       
opravljajo naloge, povezane s podporo potrošniku pri izvajanju spletne
prodaje;
-       
opravljajo naloge polnjenja prodajnih avtomatov;
-       
opravljajo prodajo na stojnicah in tržnicah;
-       
opravljajo delo v prodajalnah, ki zagotavljajo oskrbo gostov znotraj
kampov;
-       
izvajajo nastope, predstavitve ali prodajo pri poslovnih partnerjih, na
sejmih ali prireditvah doma ali v tujini.
(3) Delodajalec mora, za delavce, za katere ne veljajo
omejitve ali prepoved iz 41. člena in opravljajo prodajo na bencinskih servisih,
z letnim razporedom delovnega časa določiti takšen razpored delovnega časa, da
delavec ne bo razporejen na delovno obveznost več kot na šestindvajset nedelj v
letu. Delavec in delodajalec se lahko v tem primeru, v zvezi z izvajanjem del
in nalog, zaradi javnega, gospodarskega ali tržnega interesa, na izrecno pisno
pobudo delavca, ki jo lahko kadarkoli prekliče, dogovorita tudi izven omenjene
omejitve. Omejitve iz 43. člena ne veljajo za delavce, ki opravljajo prodajo na
bencinskih servisih.
45. člen
Denarna odmena
(1) V primeru kršitev omejitev iz 41., 42., 43. in 44.
člena je delodajalec dolžan delavcu v naslednjem mesecu, ki sledi omenjeni
kršitvi, poleg dodatkov, ki jih določa ta kolektivna pogodba, obračunati in
izplačati tudi znesek v višini 500 % upoštevaje osnovno plačo delavca oziroma
ustrezne urne postavke.
(2) Denarna odmena se ne všteva v osnovo za odmero
nadomestil po zakonu.
46. člen
Evidentiranje delovnega časa – prisotnost na delu
Delodajalec je dolžan sproti voditi evidenco o delovnem času
in prisotnosti delavca na delu, na način, da je iz nje razviden čas prihoda in
odhoda iz dela, čas odmora med delom, opravičene odsotnosti delavca, mesečni
saldo ur in podobno. Delavec ima pravico preveriti točnost podatkov v evidenci,
zahtevati pisni izpis evidence delovnega časa in v roku 30 dni po prejemu
izpisa zahtevati popravek morebitnih nepravilnosti.
47. člen
Izraba odmora med delovnim časom
(1) Odmor med delom, v primeru polnega delovnega časa,
se lahko določi v dveh ali več delih, v skladu s potrebami delovnega procesa in
potrebami delavcev, pri čemer mora en del odmora trajati neprekinjeno najmanj
15 minut.
(2) Delavec, ki dela krajši delovni čas ima pravico do
odmora med dnevnim delovnim časom v sorazmerju s časom, prebitim na delu.
Delavec pridobi pravico do odmora med delovnim časom, če dela najmanj štiri ure
na dan.
(3) Dolžina odmora se v primeru neenakomerne
razporeditve ali začasne prerazporeditve delovnega časa določi sorazmerno
dolžini dnevnega delovnega časa.
(4) Pravico do odmora imajo tudi delavci, ki delajo
deljen delovni čas. Dnevni odmor se obvezno koristi v času med obema deloma
dnevne delovne obveznosti. Odmor se ne všteva v čas prekinitve dela.
(5) Odmor se lahko določi šele po eni uri dela in
najkasneje eno uro pred koncem delovnega časa.
48. člen
Dnevni počitek
(1) Delavec ima v obdobju 24 ur pravico do počitka, ki
traja nepretrgoma najmanj 12 oziroma izjemoma 11 ur.
(2) V primeru izmenskega dela in deljenega delovnega
časa se dnevni počitek zagotavlja v obdobju, ki ni daljše od štirinajst dni.
49. člen
Tedenski počitek
(1) Delavec ima v obdobju 7 zaporednih dni, poleg pravice
do dnevnega počitka (12 oziroma 11 ur) pravico do počitka v trajanju najmanj 24
neprekinjenih ur. Dan tedenskega počitka se ne sme nadomeščati z odrejeno
izrabo letnega dopusta.
(2) Povprečno minimalno trajanje tedenskega počitka (24
ur) se lahko zagotavlja v obdobju, ki ni daljše od 14 dni v primerih:
-       
kjer narava dela zahteva stalno prisotnost,
-       
kjer narava dejavnosti zahteva kontinuirano zagotavljanje dela ali
storitev,
-       
v primerih nepredvideno povečanega obsega dela.
(3) Omejitev iz drugega odstavka tega člena se ne
uporablja za nosilca dejavnosti in njegove družinske člane.
50. člen
Minimalni letni dopust
(1) Delavec ima v posameznem koledarskem letu pravico do
minimalnega osnovnega letnega dopusta, ki ne more biti krajši kot štiri tedne,
kar pomeni:
-       
16 delovnih dni, če dela 4 dni na teden;
-       
20 delovnih dni, če dela 5 dni na teden;
-       
24 delovnih dni, če dela 6 dni na teden.
(2) Poleg minimalnih osnovnih dni letnega dopusta iz
prejšnjega odstavka, pripada delavcu še dodatni letni dopust na podlagi zakona,
ki ureja delovna razmerja po naslednjih kriterijih:
-       
3 dni starejšemu delavcu,
-       
3 dni delavcu z najmanj 60 % telesno okvaro,
-       
3 dni delavcu, ki neguje in varuje otroka s telesno ali duševno
prizadetostjo,
-       
3 dni delavcu invalidu,
-       
7 dni delavcu mlajšemu od 18 let,
-       
1 dan delavcu za vsakega otroka, ki še ni dopolnil starosti 15 let.
Spremembe kriterijev
in števila dni letnega dopusta, ki so določeni v tem odstavku, se avtomatično
uveljavijo z vsakokratno spremembo zakona.
(3) Poleg osnovnega letnega dopusta iz prvega odstavka tega
člena ima delavec pravico do dodatnih dni letnega dopusta:
-       
za skupno delovno dobo:
- 
nad 2 do 5 let – 1 dan,
- 
nad 5 do 10 let – 2 dni,
- 
nad 10 do 15 let – 4 dni,
- 
nad 15 do 20 let – 5 dni,
- 
nad 20 let – 6 dni;
-       
nočni delavec – 1 dan;
-       
delavec, ki je v preteklem koledarskem letu opravil vsaj 1500 ur nočnega
dela pri delodajalcu – 1 dan.
(4) Dokupljena, beneficirana in posebne zavarovalne dobe
ne štejejo v skupno delovno dobo.
(5) V podjetniški kolektivni pogodbi in/ali v splošnem
aktu delodajalca se lahko določijo dodatni kriteriji letnega dopusta, kot so na
primer zahtevnost dela, izobrazba, težji delovni pogoji, delovna uspešnost in
podobno.
(6) Delavcu, ki izpolni zakonske kriterije za povečanje
ali zmanjšanje letnega dopusta, se povečanje ali zmanjšanje upošteva pri odmeri
v tekočem koledarskem letu.
(7) Delavcu, ki izpolnjuje kriterije iz kolektivne
pogodbe ali splošnega akta delodajalca za povečanje ali zmanjšanje letnega dopusta,
se povečanje ali zmanjšanje upošteva pri odmeri v naslednjem koledarskem letu.
(8) Delodajalec delavca pisno obvesti o odmeri letnega
dopusta do 31. marca tekočega leta.
(9) Letni dopust se odreja upoštevaje potrebe delovnega
procesa ter možnosti za počitek in rekreacijo delavca ter upoštevaje njegove
družinske potrebe.
(10) Delavec ima pravico izrabiti tri dni letnega
dopusta na tisti dan, ki ga sam določi, o čemer mora obvestiti delodajalca
najkasneje tri dni pred izrabo. Delodajalec mu izrabe ne sme odreči razen, če
bi ta resneje ogrožala delovni proces.
(11) Delavec, ki je član sindikata, podpisnika te
kolektivne pogodbe, ima pravico izrabiti dodatni dan letnega dopusta na tisti
dan, ki ga sam določi, o čemer mora obvestiti delodajalca najkasneje tri dni
pred izrabo. Delodajalec mu izrabe ne sme odreči razen, če bi ta resneje
ogrožala delovni proces. To pravico uveljavlja delavec na podlagi veljavne
članske izkaznice sindikata, podpisnika te kolektivne pogodbe.
51. člen
Pravica do odsotnosti z dela z nadomestilom plače
(1) Delavec ima pravico do plačane odsotnosti z dela do
skupaj največ sedem delovnih dni v posameznem koledarskem letu zaradi osebnih
okoliščin. Za vsak posamezni primer:
-       
lastne poroke – 2 dni
-       
rojstva otroka – 1 dan,
-       
poroke otroka – 1 dan,
-       
smrti zakonca, izven zakonskega partnerja, otroka, posvojenca ali pastorka
– 3 dni,
-       
smrti staršev – očeta, matere, očima, mačehe, posvojitelja – 2 dni,
-       
smrti bratov, sester, starih staršev – 1 dan,
-       
hujše nesreče, ki zadane delavca – od 1 do 5 dni,
-       
selitve delavca v interesu delodajalca – 2 dni,
-       
selitve delavca v lastnem interesu – 1 dan.
(2) Odsotnost v zgornjih primerih je treba izrabiti ob
nastopu dogodka.
(3) Delavcu se mora omogočiti druge odsotnosti z dela na
način in pod pogoji, ki jih določajo drugi predpisi.
(4) Ne glede na prejšnje določbe tega člena ima delavec,
ki je član sindikata, podpisnika te kolektivne pogodbe, pravico do enega
dodatnega delovnega dneva plačane odsotnosti z dela oziroma največ osem ur v
posameznem koledarskem letu zaradi sindikalnega izobraževanja ali
usposabljanja. To pravico uveljavlja delavec na podlagi veljavne članske
izkaznice sindikata, podpisnika te kolektivne pogodbe.
52. člen
Pravica do odsotnosti z dela brez nadomestila plače
(1) Delavec ima pravico do odsotnosti brez nadomestila
plače v naslednjih primerih:
-       
neodložljivih osebnih opravkov;
-       
zasebnega potovanja;
-       
nege družinskega člana, ki ni medicinsko potrebna;
-       
popravila hiše oziroma stanovanja;
-       
zdravljenja na lastne stroške;
-       
izobraževanja v lastnem interesu.
(2) Delavec mora pred odsotnostjo iz prvega odstavka
podpisati izjavo, da pri prvem izplačilu plače dovoli odtegljaje za plačane
prispevke za socialno varnost iz naslova delodajalca in delavca.
(3) Delavec ima pravico do odsotnosti z dela brez
nadomestila do največ 30 delovnih dni v koledarskem letu.
(4) Delodajalec lahko delavčevo zahtevo po neplačani
odsotnosti z dela zavrne, če oceni, da bi bilo zaradi njegove odsotnosti
ovirano poslovanje in/ali proizvodni proces.
II. 4. Izobraževanje
53. člen
Izobraževanje, izpopolnjevanje in usposabljanje
(1) Delavec ima pravico do izobraževanja, delodajalec pa
ima pravico delavca napotiti na izobraževanje.
(2) Delavec se je dolžan izobraževati, če ga delodajalec
napoti na izobraževanje in sklene z njim ustrezno pogodbo.
(3) Če delodajalec organizira izpopolnjevanje ali
usposabljanje v skladu s potrebami delovnega procesa, se čas takega
izpopolnjevanja ali usposabljanja šteje v delovni čas, delavec pa ima enake
pravice, kot če bi delal.
(4) Izpopolnjevanje in usposabljanje sindikalnih
zaupnikov o kolektivnem dogovarjanju in delovno pravni zakonodaji se šteje za
izobraževanje v interesu delodajalca.
(5) V primeru, da se delavec izobražuje v lastnem
interesu, lahko delodajalec in delavec skleneta pogodbo, v kateri bosta
pogodbeni stranki opredelila medsebojne pravice in dolžnosti.
54. člen
Pogodba o izobraževanju
(1) V kolikor se delavec izobražuje v interesu
delodajalca, razen usposabljanja in izpopolnjevanja, sta delodajalec in delavec
dolžna skleniti pogodbo o izobraževanju.
(2) S pogodbo o izobraževanju delavec in delodajalec
dogovorita obveznosti in dolžnosti, predvsem pa mora pogodba o izobraževanju
vsebovati najmanj sledeče:
-       
število prostih dni za opravljanje izpitov, glede na čas in zahtevnost
programa izobraževanja,
-       
plačilo oziroma povrnitev stroškov izobraževanja.
55. člen
Povračila stroškov za usposabljanje in izpopolnjevanje
Delavcu, ki ga delodajalec napoti na usposabljanje in
izpopolnjevanje, delodajalec krije stroške:
-       
prevoza,
-       
kotizacije, šolnine,
-       
prehrane,
-       
bivanja.
56. člen
Dijaki in študenti na praksi
Delodajalec zagotavlja dijakom in študentom na obvezni
praksi:
-       
plačilo skladno z učno pogodbo,
-       
seznanitev z nevarnostmi, povezanimi z delom, in ustrezna zaščitna
sredstva,
-       
zavarovanje za primer poklicne bolezni in poškodbe na delu,
-       
ustrezno mentorstvo in uvajanje v delo,
-       
prehrano med delom.
II. 5. Okviri delovanja sindikata
57. člen
Splošno
(1) S kolektivno pogodbo se ne posega v svobodno
ustanavljanje in delovanje sindikatov pri delodajalcih ter v pravice sindikata,
da v skladu s svojo vlogo in nalogami daje pobude, predloge, stališča in
zahteve pristojnim organom.
(2) Delodajalec je dolžan v primerih, ki jih določa
zakon, ta kolektivna pogodba ali kolektivna pogodba na ravni delodajalca, zagotoviti
sodelovanje sindikatom.
(3) Delodajalec zagotavlja reprezentativnemu sindikatu
pri delodajalcu, ki je organizacijsko del reprezentativnega sindikata, podpisnika
te kolektivne pogodbe:
-       
pogoje za delo v skladu z določbami te kolektivne pogodbe,
-       
prost dostop zunanjih sindikalnih predstavnikov k delodajalcu na podlagi
vnaprejšnjega obvestila,
-       
pravico do vseh vrst sindikalnega obveščanja.
58. člen
Obveščanje sindikata
(1) Delodajalec je dolžan na podlagi pisne zahteve
reprezentativnega sindikata pri delodajalcu pisno obvestiti sindikat, glede
namer, ukrepov ali poslovanja delodajalca, ki lahko vplivajo na položaj
delavcev, v roku trideset dni od prejema zahtevka.
(2) Dolžnosti obveščanja ni, če gre za poslovno
skrivnost.
59. člen
Zagotavljanje podatkov, posvetovanje in obveščanje
(1) Delodajalec zagotavlja pooblaščenim predstavnikom
reprezentativnega sindikata pri delodajalcu podatke o vseh vprašanjih, ki jih
sindikat potrebuje za primere sodelovanja pri odločanju o pravicah delavcev, v
skladu z veljavno zakonodajo. Pooblaščeni predstavniki reprezentativnega
sindikata pri delodajalcu in z njihove strani angažirani strokovnjaki so dolžni
varovati tako pridobljene podatke v skladu z zakonom.
(2) Delodajalec informativno vsaj enkrat letno seznani
reprezentativni sindikat o pričakovanih rezultatih poslovanja.
(3) Delodajalec mora najmanj enkrat letno na predlog
reprezentativnega sindikata pri delodajalcu, praviloma po poteku poslovnega
leta, temu poročati o politiki zaposlovanja in o izkoriščenosti delovnega časa
pri delodajalcu.
(4) Delodajalec in sindikat pri delodajalcu se za
doseganje učinkovitega varstva pred nasiljem, trpinčenjem, nadlegovanjem in
drugimi oblikami psihosocialnega tveganja na delovnih mestih medsebojno
obveščata, oblikujeta predloge in se dogovarjata o ukrepih za odpravo oziroma
zmanjšanje vseh tveganj, ki lahko ogrozijo zdravje delavcev.
(5) Sindikat si prizadeva za čim večjo ozaveščenost
delavcev za varno in zdravo delo, jih ozavešča o pomenu uporabe osebne
varovalne opreme ter zbira opozorila na pomanjkljivosti in morebitne predloge
delavcev za izboljšave varnosti in zdravja pri delu. Sindikat o navedenih
aktivnostih in ugotovitvah poroča delodajalcu ter se z njim o tem posvetuje
vsaj enkrat letno.
(6) Delodajalec posreduje sindikatu pri delodajalcu
izvod veljavnih splošnih aktov.
60. člen
Materialni pogoji za delovanje sindikata
(1) Delodajalec zagotavlja reprezentativnemu sindikatu
pri delodajalcu naslednji obseg plačanega sindikalnega dela med delovnim časom:
-       
za opravljanje nalog sindikalnih zaupnikov eno in pol plačano uro letno
za vsakega člana reprezentativnega sindikata pri delodajalcu,
-       
pol ure za vsakega delavca, ki ni član nobenega sindikata.
(2) O izrabi dogovorjenega obsega plačanih ur za
sindikalno delo se vodi evidenca na način, dogovorjen med delodajalcem in
sindikalnim zaupnikom.
(3) V primeru, da je pri delodajalcu več reprezentativnih
sindikatov si fond ur iz druge alineje prvega odstavka tega člena razdelijo
sorazmerno številu članov sindikata.
(4) Poleg pogojev iz prvega odstavka tega člena
delodajalec zagotavlja še pogoje za udeležbo:
-       
članom sindikata pri delodajalcu na članskih sestankih, vendar največ
dvakrat letno,
-       
sindikalnih zaupnikov na sejah organov reprezentativnega sindikata pri
delodajalcu, na državni in območni ravni ter na sejah organov sindikalnih
central na državni in območni ravni,
-       
sindikalnih zaupnikov na strokovnih posvetih in oblikah izobraževanja za
sindikalno delo, organiziranih pri delodajalcu ali izven delodajalca pet
delovnih dni letno.
(5) Sindikalni zaupnik mora delodajalca, na podlagi
prejetega vabila, pravočasno seznaniti s sindikalno aktivnostjo in se z njim
uskladiti glede odsotnosti.
(6) Delodajalec zagotavlja reprezentativnemu sindikatu
pri delodajalcu:
-       
prostorske pogoje za delo sindikatov, njihovih organov in sindikalnih
zaupnikov,
-       
brezplačen obračun in nakazovanje članarine za člane sindikata, skladno
s pisnimi navodili sindikata.
(7) Ne glede na zagotovljene materialne pogoje za delo
sindikata po tem členu se delodajalec in reprezentativni sindikat pri
delodajalcu lahko dogovorita, da za čas opravljanja profesionalne funkcije
pripada sindikalnemu zaupniku plača najmanj v višini, kot jo je prejemal pred
začetkom opravljanja te funkcije.
61. člen
Status sindikalnega zaupnika
(1) Reprezentativni sindikat pri delodajalcu, podpisnik
te kolektivne pogodbe, imenuje ali izvoli sindikalne zaupnike pri delodajalcu,
v skladu s svojim statutom ali pravili.
(2) Reprezentativni sindikat pri delodajalcu, ki je
hkrati podpisnik te kolektivne pogodbe, lahko imenuje ali izvoli največ
naslednje število sindikalnih zaupnikov pri delodajalcu:
-       
če je pri delodajalcu zaposlenih od pet do petnajst članov sindikata,
zunanjega sindikalnega zaupnika;
-       
če je pri delodajalcu zaposlenih od šestnajst do petdeset članov
sindikata, enega sindikalnega zaupnika;
-       
če je pri delodajalcu zaposlenih od enainpetdeset do sto članov sindikata,
dva sindikalna zaupnika;
-       
še po enega sindikalnega zaupnika na vsakih naslednjih sto petdeset
članov sindikata, razen če se delodajalec in reprezentativni sindikat ne
dogovorita drugače.
(3) Sindikalni zaupniki, izvoljeni po kriterijih iz
drugega odstavka tega člena, uživajo delovno pravno zaščito, v skladu z
zakonom.
(4) Reprezentativni sindikat mora o imenovanju oziroma
izvolitvi sindikalnega zaupnika oziroma sindikalnih zaupnikov pisno obvestiti
delodajalca v petnajstih dneh po imenovanju oziroma izvolitvi. Enak rok velja
za pisno obvestilo po prenehanju funkcije sindikalnega zaupnika.
(5) Za sindikalne zaupnike po tem členu se štejejo tudi
funkcionarji reprezentativnih sindikatov dejavnosti trgovine – reprezentativnih
sindikalnih central dejavnosti trgovine (predsedniki območnih in republiških
odborov sindikatov, predsedniki območnih sindikatov), ki so zaposleni pri
delodajalcu, svojo funkcijo pa opravljajo neprofesionalno.
(6) Sindikalnemu zaupniku zaradi sindikalne dejavnosti
ni mogoče znižati plače ali začeti zoper njega disciplinski ali odškodninski
postopek ali ga kako drugače postavljati v manj ugoden oziroma podrejen
položaj.
II. 6. Plača, povračilo stroškov in drugi prejemki
62. člen
Splošno
(1) Prejemki delavca v delovnem razmerju, ki so predmet
te kolektivne pogodbe, so:
-       
plača,
-       
nadomestilo plače,
-       
povračila stroškov v zvezi z delom,
-       
drugi osebni prejemki.
(2) Povračila stroškov v zvezi z delom:
-       
prevoz na delo in z dela,
-       
prehrana med delom,
-       
za službena potovanja,
-       
nadomestilo za ločeno življenje.
(3) Drugi osebni prejemki:
-       
regres za letni dopust,
-       
jubilejne nagrade,
-       
solidarnostna pomoč,
-       
odpravnine,
-       
božičnica.
(4) Plače, nadomestila plač, povračila stroškov v zvezi
z delom in drugi osebni prejemki se izplačujejo na bančni račun delavca, razen
v kolikor ta pogodba ne določa drugače.
(5) Pisni obračun, iz katerega so razvidni podatki o
plači, nadomestilu plače, povračilo stroškov v zvezi z delom in drugi osebni
prejemki, lahko delodajalec izda v elektronski obliki, in sicer po elektronski
pošti na naslov delavca, ki ga zagotavlja in v uporabo nalaga delodajalec, ali
na drug elektronski način, ki omogoča, da so podatki dosegljivi in primerni za
kasnejšo uporabo, upoštevaje predpise, ki urejajo varovanje osebnih podatkov.
(6) Povračila stroškov v zvezi z delom, drugi osebni
prejemki, plačila dijakom in študentom na obveznem praktičnem usposabljanju se
izplačujejo v višini, kot jih določa ta kolektivna pogodba, vendar pod pogoji
in v zneskih, ki se ne vštevajo v davčno osnovo in osnovo za prispevke za socialno
varnost.
(7) Vsi zneski v tej kolektivni pogodbi, ki se nanašajo
na plače in nadomestila plač, so v bruto zneskih.
(8) Pri uveljavljanju pravic na podlagi delovne dobe pri
zadnjem delodajalcu se v omenjeno delovno dobo šteje vsa neprekinjena delovna
doba:
-       
pri zadnjem delodajalcu,
-       
pri delodajalcih, ki so pravni predniki zadnjega delodajalca,
-       
za prevzete delavce pa tudi delovna doba pri delodajalcih, od katerih so
bili prevzeti, 
razen če ta kolektivna pogodba ne določa
drugače.
(9)Tarifna priloga, ki je sestavni del te kolektivne pogodbe,
določa višino najnižjih osnovnih plač, povračila stroškov v zvezi z delom in
drugih osebnih prejemkov, oziroma osnov za njihov izračun.
63. člen
Obračun plače, nadomestil in drugih prejemkov
(1) Delavcu mora biti ob izplačilu plače vročen pisni
obračun, ki vsebuje zlasti naslednje podatke:
-       
število plačanih ur za mesec, na katerega se nanaša pisni obračun plače,
-       
osnovno plačo delavca ali urno postavko,
-       
dodatke po posameznih vrstah, ki izhajajo iz zakona, kolektivne pogodbe
oziroma pogodbe o zaposlitvi,
-       
del plače za delovno uspešnost,
-       
del plače za poslovno uspešnost,
-       
nadomestila plače po posameznih vrstah,
-       
druga izplačila v skladu z akti družbe, podjetniško kolektivno pogodbo
ali pogodbo o zaposlitvi,
-       
bruto plačo,
-       
zneske prispevkov za socialno varnost,
-       
neto plačo,
-       
odtegljaji iz plače (administrativne in sodne prepovedi, premije za
dodatno prostovoljno zdravstveno in pokojninsko zavarovanje ipd.),
-       
akontacija dohodnine,
-       
neto izplačilo plače.
(2) Ob obračunu plače lahko delodajalec na istem
obračunskem listu obračuna tudi druge osebne prejemke in povračila stroškov v
zvezi z delom.
(3) Delavec ali od delavca pisno pooblaščeni sindikalni
zaupnik ima pravico do obrazložitve delavčeve obračunane plače.
64. člen
Plača
Plača je sestavljena iz:
-       
osnovne plače,
-       
dela plače za delovno uspešnost,
-       
dela plače za poslovno uspešnost, če je dogovorjena pri delodajalcu,
-       
dodatkov.
65. člen
Najnižja osnovna plača
(1) Najnižja osnovna plača pomeni najnižje ovrednoteno
delo v določenem tarifnem razredu za povprečni mesečni polni delovni čas,
oziroma z njim izenačen delovni čas.
(2) Najnižje osnovne plače za posamezni tarifni razred
te kolektivne pogodbe predstavljajo minimum pri določanju najnižjih osnovnih
plač pri delodajalcu.
66. člen
Osnovna plača
Osnovna plača se določi upoštevaje zahtevnost dela na
delovnem mestu/vrsti dela, za katerega je delavec sklenil pogodbo o zaposlitvi.
67. člen
Plačilo iz naslova delovne uspešnost
V kolektivni pogodbi na ravni delodajalca ali v splošnem aktu
delodajalca se določijo kriteriji in merila za ugotavljanje delovne uspešnosti.
68. člen
Plačilo za poslovno uspešnost
(1) Plačilo za poslovno uspešnost je sestavni del plače,
če je dogovorjeno s kolektivno pogodbo na ravni delodajalca, s splošnim aktom
delodajalca ali s pogodbo o zaposlitvi.
(2) Plačilo za poslovno uspešnost je izključeno iz osnov
za nadomestila plač in drugih prejemkov iz delovnega razmerja.
69. člen
Plačilo za posebno uspešnost
Delodajalec lahko delavcu izplača tudi posebno uspešnost, ki
je del plače, izhajajoč iz osebne delovne uspešnosti delavca in za katero
kriterije, način plačila in višino dogovorita sporazumno s posebno pogodbo.
70. člen
Vrste dodatkov
(1) Med dodatke se štejejo:
-       
dodatki za pogoje dela, ki izhajajo iz razporeditve delovnega časa, ki
je za delavca manj ugoden;
-       
dodatki za pogoje dela, ki izhajajo iz posebnih obremenitev pri delu,
neugodnih vplivov okolja in nevarnosti pri delu;
-       
dodatek za delovno dobo.
(2) Delavec je do dodatkov iz prve in druge alineje
upravičen, če pogoji niso vključeni v zahtevnosti delovnega mesta.
71. člen
Dodatki, ki izhajajo iz razporeditve delovnega časa, ki je
za delavca manj ugoden
(1) Delavec je upravičen do dodatka za delo v delovnem
času, ki je zanj manj ugoden, najmanj v naslednjem nominalnem znesku ali
odstotku od osnovne plače delavca oziroma ustrezne urne postavke:
-       
za čas dela v popoldanski ali nočni izmeni, kadar se delo opravlja v
popoldanski ali nočni izmeni – 10 %
-       
za pripravljenost na domu – 10 %;
-       
za nočno delo – 75 %;
-       
za nadurno delo – 30 %;
-       
za delo na nedelje 100 %, vendar ne manj kot 6,05 EUR/uro;
-       
za delo na praznike, ki so z zakonom določeni kot dela prosti dnevi in
na dneve, ki so z zakonom določeni kot dela prosti dnevi – 250 %.
(2) Delavec je upravičen do dodatka za delo v
popoldanski izmeni za delo, ki ga opravi po 12.00 uri.
(3) Delavec je upravičen do dodatka za čas
pripravljenosti na domu na delo za vsako uro pripravljenosti.
(4) Dodatek za delo na nedeljo in dodatek za delo na
praznike, ki so z zakonom določeni kot dela prosti dnevi in na dneve, ki so z
zakonom določeni kot dela prosti dnevi, se med seboj izključujeta. V tem
primeru pripada delavcu dodatek, ki je zanj ugodnejši.
(5) Delavec je upravičen do dodatka za delo v manj
ugodnem delovnem času le za čas, ko je delal v pogojih, zaradi katerih mu
dodatek pripada. Delodajalec je dolžan za obračunski mesec obračunati vse
dodatke, ki izhajajo iz razporeditve delovnega časa, ki je za delavca manj
ugoden v dejanskem obsegu ne glede na obračunan mesečni fond ur.
72. člen
Dodatki, ki izhajajo iz posebnih obremenitev pri delu,
neugodnih vplivov okolja in nevarnosti pri delu
(1) Če pogoji dela, ki izhajajo iz posebnih obremenitev
pri delu, neugodnih vplivov okolja in nevarnosti pri delu niso upoštevani v
osnovni plači, je delavec za čas dela v teh pogojih upravičen do dodatkov.
(2) Pogoji dela iz prvega odstavka tega člena in višina
dodatkov se določijo v kolektivni pogodbi delodajalca ali splošnem aktu
delodajalca.
(3) V primeru, da ti pogoji dela niso upoštevani v
osnovni plači, višina dodatka pa pri delodajalcu ni določena, delavcu pripada
dodatek v višini 2 % od osnovne plače v primerih, kjer je delavec stalno
izpostavljen:
-       
prekomernim visokim temperaturam;
-       
delu v hladilnici;
-       
prekomernemu prahu;
-       
prekomernemu hrupu.
(4) Delavcu pripadajo dodatki za težje pogoje dela
oziroma vplive okolja za čas trajanja takega dela, če je bil k takemu delu
razporejen in ga je dejansko opravil.
73. člen
Dodatek na delovno dobo
(1) Ne glede na delodajalca, panogo ali status (na
primer brezposelne osebe) pripada delavcu dodatek za skupno delovno dobo v
višini 0,5 % od osnovne plače za vsako izpolnjeno leto delovne dobe, ki jo je
dosegel do 1. 5. 2014.
(2) Dodatek iz prejšnjega odstavka se v času trajanja
delovnega razmerja delavca pri delodajalcu obračunava mesečno od vsakokratne
osnovne plače delavca.
(3) V skupno delovno dobo iz prvega odstavka tega člena
se vštevajo izpolnjena leta delovne dobe, ki jih je delavec prebil na delu, ali
v delovnem razmerju doma oziroma v tujini, ali pri opravljanju samostojne dejavnosti,
ki so ustrezno potrjena z vpisom v delovno knjižico oziroma izhajajo iz izpisa
o obdobjih zavarovanj, ki ga izda Zavod za pokojninsko in invalidsko
zavarovanje Slovenije. Dokupljena, beneficirana in posebne zavarovalne dobe ne
štejejo kot dobe pri uveljavljanju dodatka na skupno delovno dobo.
(4) V primeru, ko se delavec zaposli pri delodajalcu po
vključno 1. 5. 2014, delavec lahko uveljavlja pravico do dodatka za
delovno dobo iz prvega odstavka tega člena na podlagi predložene delovne
knjižice oziroma izpisa o obdobjih zavarovanj, ki ga izda Zavod za pokojninsko
in invalidsko zavarovanje Slovenije, kar delavec predloži delodajalcu ob
podpisu pogodbe o zaposlitvi, o čemer ga mora delodajalec predhodno obvestiti.
Delodajalec je dolžan delavcu pričeti izplačevati dodatek iz prvega odstavka
tega člena ob izplačilu njegove prve plače. V primeru, da delavec ne predloži
ustreznih dokazil ob podpisu pogodbe, se dodatek iz prvega odstavka tega člena
prične obračunavati delavcu pri plači za mesec, ki sledi mesecu predložitve dokazil
s strani delavca. Delodajalec ni dolžan namesto delavca zbirati dokazil o
skupni delovni dobi.
(5) Delavcu, ki nadaljuje delo pri delodajalcu tudi po
vključno 1. 5. 2014, se štetje delovne dobe ne pretrga oziroma spremeni,
zato mu pripada dodatek v višini 0,5 % od osnovne plače za vsako nadaljnje
izpolnjeno leto delovne dobe, dokler je zaposlen pri tem delodajalcu.
(6) Delavcu, ki se zaposli pri delodajalcu po vključno
1. 5. 2014 pripada poleg dodatka na delovno dobo iz prvega odstavka tega
člena, dodatek v višini 0,5 % od osnovne plače za vsako izpolnjeno leto delovne
dobe pri zadnjem delodajalcu.
74. člen
Nadomestilo plače
(1) Delavcu pripada nadomestilo plače za čas opravičene
odsotnosti z dela v primerih in v višini, ki jih določa zakon.
(2) Za čas stavke pri delodajalcu, organizirane v skladu
z zakonom, ki je posledica kršitve pravic delavcev pri delodajalcu, so delavci
upravičeni do nadomestila v višini 70 % osnovne plače. Nadomestilo je omejeno
na največ štiri delovne dni.
(3) V osnovo za izračun nadomestila se ne všteva del
plače iz nadur, poslovne uspešnosti in posebne uspešnosti.
75. člen
Povračilo stroškov prevoza na delo in z dela
(1) Delavec je upravičen do povračila stroškov za prevoz
na delo in z dela za dneve prisotnosti na delu, od kraja bivališča določenega v
pogodbi o zaposlitvi do kraja opravljanja dela.
(2) Če se zaradi razlogov na strani delavca strošek za
prevoz na delo in z dela poveča, ima delavec pravico do povračila tako
povečanega stroška za prevoz na delo in z dela, če se o tem sporazume z
delodajalcem.
(3) Delavcu pripada povračilo stroškov za prevoz na delo
in z dela po najkrajših relacijah rednih linijskih prog javnih prevoznih sredstev,
če teh ni, pa po najkrajši cestni povezavi od prebivališča delavca, navedenega
v pogodbi o zaposlitvi, do kraja opravljanja dela.
(4) V primeru dela na dan, ko redni javni prevoz ni
ustrezno zagotovljen, pripada delavcu na ta dan, ob povračilu stroška izračunanega
na podlagi tretjega odstavka tega člena, še povračilo stroška za prevoz z
drugim ustreznim sredstvom.
(5) Če je bivališče delavca oddaljeno od delovnega mesta
manj kot en kilometer, delavec ni upravičen do povračila stroška prevoza na
delo in z dela.
(6) Višina povračila stroška prevoza na delo in z dela
se določi v tarifni prilogi.
(7) V primeru, da delodajalec delavcu obračunava
povračilo stroškov prevoza na delo in z dela, upoštevaje vsakokratno višino
mesečne vozovnice, v odstotku, kot je določen v tarifni prilogi, je delavec, v
primeru bolniške odsotnosti, upravičen do celotnega povračila stroška, ne glede
na dneve bolniške odsotnosti. Ta določba se ne uporablja, če Ministrstvo za
finance – Finančna uprava RS izda mnenje, da se ta strošek všteva v davčno
osnovo dohodka iz delovnega razmerja in osnovo prispevkov za socialno varnost.
(8) V primeru, da delodajalec delavcu obračunava
povračilo stroškov prevoza na delo in z dela, upoštevaje vsakokratno višino
mesečne vozovnice, v odstotku, ki je višji od tistega, ki je določen v tarifni
prilogi, je delavec, v primeru bolniške odsotnosti, upravičen najmanj do višine
povračila stroška enakega odstotku, kot je določen v tarifni prilogi, ne glede
na dneve bolniške odsotnosti. Ta določba se ne uporablja, če Ministrstvo za
finance – Finančna uprava RS izda mnenje, da se ta strošek všteva v davčno
osnovo dohodka iz delovnega razmerja in osnovo prispevkov za socialno varnost.
76. člen
Povračilo stroškov za prehrano med delom
(1) Delavec, ki je prisoten na delu najmanj štiri ure,
je upravičen do povračila stroškov za prehrano med delom, v kolikor mu
delodajalec ne zagotovi brezplačnega toplega obroka.
(2) Višina povračila stroška prehrane med delom se
določi v tarifni prilogi.
77. člen
Povračilo stroškov za službena potovanja
(1) Za povračilo stroškov, ki so jih imeli delavci pri
opravljanju določenih del in nalog na službenem potovanju, se štejejo:
-       
dnevnica (povračilo stroškov za prehrano),
-       
povračilo stroškov za prenočevanje in
-       
povračilo stroškov za prevoz.
(2) Do povračila stroškov na službenem potovanju so
upravičeni delavci, ki so napoteni na službeno potovanje s strani delodajalca.
(3) Če je narava dela takšna, da se v pretežni meri
opravlja izven sedeža delodajalca oziroma njegove organizacijske enote in se
delo opravlja na območju Republike Slovenije, delavec pa se vsakodnevno vrača v
kraj kjer prebiva, delavcu pripada prehrana oziroma povračilo stroškov za
prehrano med delom in ne dnevnica.
(4) Dnevnica in prehrana oziroma povračilo stroškov za
prehrano med delom se izključujeta.
(5) Stroški prenočevanja na službenem potovanju se
povrnejo v višini dejanskih stroškov za prenočevanje, če so dokumentirani s
potnim nalogom in računi za prenočevanje v prenočišču, ki ga odobri
delodajalec.
(6) Višina dnevnice in povračila stroškov za prevoz za
službeno potovanje v Republiki Sloveniji in v tujini se določi v tarifni
prilogi.
78. člen
Nadomestilo za ločeno življenje
Delavec je upravičen do nadomestila za ločeno življenje pod
pogoji, da je tako dogovorjeno s pogodbo o zaposlitvi.
79. člen
Regres za letni dopust
(1) Delodajalec je dolžan izplačati regres za letni
dopust, kot ga določa zakon.
(2) Regres za letni dopust se izplača najmanj v višini
minimalne plače v denarni obliki, nad tem zneskom pa lahko delodajalec izplača
regres v nedenarni obliki.
(3) V primeru izplačila dela regresa v nedenarni obliki,
je delodajalec dolžan ta del regresa zagotoviti v obliki, s katero je delavcu
omogočen nakup širokega nabora izdelkov, ki jih potrebuje za zadovoljevanje
vsakodnevnih življenjskih potreb, le-ta pa mora biti po vrednosti enakovredna
denarni obliki.
(4) V primeru nelikvidnosti delodajalca se regres za
letni dopust izplača najkasneje do 1. novembra tekočega leta.
80. člen
Jubilejna nagrada
(1) Delavcu pripada jubilejna nagrada za 10, 20, 30 in
40 let delovne dobe pri zadnjem delodajalcu.
(2) Dokupljena leta se ne štejejo v pogoj za pridobitev
jubilejne nagrade.
(3) Delavec je upravičen do jubilejne nagrade iz prvega
odstavka tega člena, če za isti jubilej pri istem delodajalcu jubilejne nagrade
še ni prejel.
(4) Jubilejna nagrada se izplača v roku enega meseca po
dopolnitvi pogojev iz tega člena.
(5) Višina jubilejne nagrade se določi v tarifni
prilogi.
(6) V primeru, da delodajalec izplačuje jubilejno
nagrado za druge jubileje, kot jih določa prvi odstavek tega člena, se ta
jubilejna nagrada lahko izplača v nedenarni obliki.
81. člen
Solidarnostna pomoč
(1) Solidarnostna pomoč se izplača v primeru smrti
delavca ali smrti njegovega zakonca, izven zakonskega partnerja, otroka ali
posvojenca razen v primeru, da se na podlagi drugega naslova izplača znesek v
najmanj enakem znesku.
(2) Delodajalec lahko izplača solidarnostno pomoč tudi v
primeru težje invalidnosti, daljše bolezni delavca, elementarne nesreče,
požara, ki prizadene delavca.
(3) Predlog za dodelitev solidarnostne pomoči lahko poda
sindikalni zaupnik ali katerikoli drugi delavec. O upravičenosti predloga in
višini odobrene pomoči odloči delodajalec na podlagi okoliščin posameznega
primera. Delodajalec se je dolžan do predloga opredeliti v roku najkasneje 30
dni.
(4) Višina solidarnostne pomoči se določi v tarifni
prilogi.
82. člen
Odpravnina
(1) Delodajalec delavca, ki je pri delodajalcu zaposlen
najmanj pet let, najkasneje mesec dni pred izpolnitvijo pogojev za starostno
upokojitev, pisno obvesti o izpolnitvi teh pogojev in o pravici do odpravnine
pod pogoji, kot jih določata drugi in tretji odstavek tega člena.
(2) Delodajalec je delavcu, ki je bil pri delodajalcu
zaposlen najmanj pet let in se upokoji, ob izplačilu zadnje plače oziroma
nadomestila plače dolžan izplačati odpravnino najmanj v višini ene povprečne
mesečne plače v Republiki Sloveniji za pretekle tri mesece.
(3) Delodajalec je delavcu, ki je bil pri delodajalcu
zaposlen najmanj pet let in se upokoji prej ali najkasneje šestdeset dni po
izpolnitvi pogojev za starostno upokojitev, ali se invalidsko upokoji, ob
izplačilu zadnje plače oziroma nadomestila dolžan izplačati odpravnino v višini
dveh povprečnih mesečnih plač v Republiki Sloveniji za pretekle tri mesece.
(4) Delodajalec mora odpravnino izplačati ob izplačilu
zadnje plače oziroma njenega nadomestila.
83. člen
Božičnica
(1) Božičnica se lahko dogovori s kolektivno pogodbo pri
delodajalcu ali splošnim aktom delodajalca.
(2) Božičnica se lahko izplača tudi v nedenarni obliki.
84. člen
Prejemki mentorjev
(1) Mentorju pripravnika pripada dodatek za mentorstvo
najmanj v višini 10 % minimalne plače.
(2) Ostale oblike in pogoje mentorstva se lahko določi
na ravni delodajalca.

Priloga
1: Podroben seznam dejavnosti po skupinah, razredih in podrazredih, za katere
velja ta Kolektivna pogodba
Priloga
2: Reševanje kolektivnih sporov in individualnih delovnih sporov
Priloga
3: Tarifna priloga h Kolektivni pogodbi dejavnosti trgovine Slovenije

Kolektivna pogodba dejavnosti trgovine
Slovenije (Uradni list RS, št. 52/18) vsebuje naslednje prehodne in
končne določbe:
»III. PREHODNE IN KONČNE DOLOČBE
85. člen
Začetek uporabe določb
glede dela na nedelje in dodatka za delo na nedelje
Ne glede na dan uveljavitve te kolektivne pogodbe se določbi
42. člena in šeste alineje prvega odstavka 71. člena te kolektivne pogodbe
začneta uporabljati 1. 9. 2018, do takrat pa se uporabljata določbi
drugega odstavka 40. člena in šeste alineje prvega odstavka 68. člena
Kolektivne pogodbe dejavnosti trgovine Slovenije (Uradni list RS, št. 24/14 z
vsemi spremembami in dopolnitvami).
86. člen
Prehodna določba glede
izplačila regresa
Ne glede na dan uveljavitve te kolektivne pogodbe je
delodajalec dolžan delavcem v letu 2018 plačati regres za letni dopust v
nedenarni obliki skladno s Kolektivno pogodbo dejavnosti trgovine Slovenije
(Uradni list RS, št. 24/14 z vsemi spremembami in dopolnitvami).
87. člen
Končna določba
(1) Pogodba je sklenjena s podpisom obeh pogodbenih
strank.
(2) Za vpis pogodbe v evidenco kolektivnih pogodb in
objavo v Uradnem listu Republike Slovenije poskrbi Trgovinska zbornica
Slovenije, stroške objave v Uradnem listu Republike Slovenije pa si stranki
delita po enakih delih.
(3) Z dnem začetka veljavnosti te pogodbe, preneha
veljati Kolektivna pogodba dejavnosti trgovine Slovenije (Uradni list RS, št.
24/14 z vsemi spremembami in dopolnitvami).«.

Spremembe
h Kolektivni pogodbi dejavnosti trgovine Slovenije (Uradni list RS, št. 155/22)
vsebujejo naslednjo končno določbo:
»5. člen
Spremembe Kolektivne pogodbe dejavnosti trgovine veljajo od
podpisa in se uporabljajo, razen posebej dogovorjenih izjem, po objavi v
Uradnem listu Republike Slovenije, od 1. 1. 2023 dalje.«.