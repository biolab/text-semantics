1. člen
Za kulturni spomenik državnega pomena se razglasi enoto
dediščine Ljubljana – Botanični vrt (EŠD 7914).
2. člen
Vrednote, ki utemeljujejo razglasitev za spomenik državnega
pomena, so: 
-       
Botanični vrt je najstarejša kulturna, znanstvena in izobraževalna
ustanova z neprekinjenim delovanjem vse od leta 1810. Ustanovljen je bil kot
vrt domovinske flore v okviru visoke šole (École Centrale) v času Ilirskih
provinc. Zasnoval ga je Franc Hladnik, ki je bil tudi njegov prvi ravnatelj.
Leta 1920 je vrt prešel pod okrilje Univerze v Ljubljani. Botanični vrt je
enota v sklopu Oddelka za biologijo Biotehniške fakultete v Ljubljani. Zbirke rastlin
in semen v Botaničnem vrtu kontinuirano dopolnjujejo in izmenjujejo s sorodnimi
institucijami po svetu. Vrt je edina tovrstna celostna ureditev z največjo
zbirko različnih rastlin v Sloveniji; 
-       
vrtno-arhitekturna ureditev je izjemnega pomena za predstavitev domačega
in tujega rastlinstva, ki uspeva v našem podnebju. Spomenik je razdeljen na dva
osnovna dela. Najstarejši del vrta, ki je urejen kot arboretum, ob zbirki dreves
posebej označujeta 200 let stara »Marmontova« lipa in del zidu prvotnega
botaničnega vrta. Novejši del vrta je urejen po sistematskih enotah z
alpinetumom in rastlinjaki. Na dveh hektarih površin raste več kot 4.500 vrst,
podvrst in oblik, od katerih je več kot tretjina domačih. Druge rastline in
zbirke rastlin so z različnih območij Evrope in tudi z drugih celin.
3. člen
(1) Spomenik obsega parcele št.: 158/1, 158/2, 160/2, 161/1,
161/11, 623/6 (del parcele – zelenica ob pločniku pred vhodom v Botanični vrt),
vse k. o. Karlovško predmestje. 
(2) Meja spomenika je določena na digitalnem katastrskem
načrtu (uveljavljen dne 25. februarja 2003, Uradni list RS, št. 29/03, datoteka
z dne 26. novembra 2007, izvorno merilo 1 : 1000) in vrisana na temeljnem
topografskem načrtu v merilu 1 : 5000. 
(3) Izvirnika načrtov iz prejšnjega odstavka hranita
Ministrstvo za kulturo in Zavod za varstvo kulturne dediščine Slovenije.
4. člen
Varovani elementi spomenika so: 
-       
najstarejši del vrta, urejen kot arboretum, z eksotičnim drevjem,
»Marmontovo« lipo in obodnim zidom, 
-       
novejši del vrta z rastlinjaki in alpinetumom (skalnjakom).
5. člen
(1) Za spomenik velja varstveni režim, ki določa: 
-       
ohranjanje velikosti, orientacije, drugih morfoloških elementov in
osnovne namembnosti vrta, 
-       
ohranjanje rastiščnih pogojev, 
-       
ohranjanje vrtnoarhitekturne zasnove, 
-       
ohranjanje obstoječih stavb in zidanih elementov vrta. 
(2) V območju spomenika je prepovedano: 
-       
kakor koli uničevati ali poškodovati vegetacijo, 
-       
spreminjati ekološke (npr. talne in mikroklimatske) razmere, potrebne za
obstoj in razvoj rastlin, ki so del zbirk v starem delu vrta, 
-       
onesnaževati tla in odlagati odpadke, 
-       
vožnja z motornimi in drugimi vozili, razen za potrebe vzdrževanja, 
-       
graditi stalne ali začasne objekte, ki niso namenjeni delovanju vrta. 
(3) V območju spomenika je dovoljeno: 
-       
strokovno vzdrževanje vegetacije, vzgoja rastlin in semen, 
-       
dopustne so učno-vzgojne, znanstveno-raziskovalne in rekreacijske
dejavnosti, ki ne zahtevajo posebnih naprav in ne poškodujejo posameznih
rastlin ali njihovih združb, 
-       
dopustna so vzdrževalna dela na obstoječih objektih in novogradnje,
namenjene varstvu rastlin ter učno-vzgojni in znanstveno-raziskovalni funkciji
v novejšem delu vrta.
6. člen
Za vse posege v spomenik, razen če zakon ne določa drugače,
je treba pridobiti in upoštevati kulturnovarstvene pogoje ter kulturnovarstveno
soglasje pristojnega zavoda.
7. člen
Spomenik ima upravljalca.
8. člen
Lastnik in upravljalec spomenika spodbujata in omogočata
javnosti dostop do spomenika in njegovo predstavitev tako, da ne ogroža
varovanja in osnovne funkcije vrta, najmanj enkrat letno pa morata javnosti
omogočiti tudi  brezplačen ogled spomenika.
9. člen
Izvajanje tega odloka nadzira inšpektorat, pristojen za
kulturo.
10. člen
Na podlagi tretjega odstavka 13. člena Zakona o varstvu
kulturne dediščine (Uradni list RS, št. 16/08) pristojno sodišče na parcelah iz
prvega odstavka 3. člena tega odloka v zemljiški knjigi po uradni dolžnosti
zaznamuje status kulturnega spomenika.
PREHODNA IN KONČNA DOLOČBA
11. člen
V roku enega leta od uveljavitve tega odloka je treba za
kulturni spomenik pripraviti načrt upravljanja v skladu z 59. in 60. členom
Zakona o varstvu kulturne dediščine (Uradni list RS, št. 16/08). Načrt
upravljanja pripravi upravljavec Botaničnega vrta v sodelovanju z lastniki in
pristojnimi strokovnimi službami ministrstva, pristojnega za kulturo,
ministrstva, pristojnega za okolje in prostor, in ministrstva, pristojnega za
visoko šolstvo in znanost.
12. člen
Ta odlok začne veljati petnajsti dan po objavi v Uradnem
listu Republike Slovenije.
Št. 62000-16/2008/3
Ljubljana, dne 20. oktobra 2008
EVA 2008-3511-0030
Vlada Republike Slovenije
Janez Janša l.r.
Predsednik