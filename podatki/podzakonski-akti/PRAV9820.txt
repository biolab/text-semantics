I. SPLOŠNE DOLOČBE
1. člen
(vsebina pravilnika)
Ta pravilnik določa kadrovske, tehnične in
prostorske pogoje za izvajanje nalog na področju duševnega zdravja za izvajalce
institucionalnega varstva in centre za socialno delo ter postopek njihove
verifikacije.
2. člen
(varovani oddelek)
Varovani oddelek je oddelek v socialno
varstvenem zavodu (v nadaljnjem besedilu: zavod), kjer so stanovalci zaradi
svojih potreb, povezanih s težavami v duševnem zdravju, nepretrgoma deležni
posebne zaščite in varstva ter oddelka oziroma zavoda ne morejo zapustiti po
lastni volji.
II. VRSTE VAROVANIH ODDELKOV
3. člen
(vrste varovanih oddelkov)
(1) V zavodih se glede na potrebe
oseb, za katere se v tem zavodu izvaja institucionalno varstvo, organizirajo
naslednje vrste varovanih oddelkov:
1.    
varovani oddelek za osebe s težavami v duševnem
zdravju,
2.    
varovani oddelek za osebe z več motnjami
(težave v duševnem razvoju in dolgotrajne težave v duševnem zdravju) in
3.    
varovani oddelek za osebe, ki zaradi posledic
upada kognitivnih funkcij potrebujejo delno ali popolno pomoč in nadzor.
(2) V varovani oddelek zavoda je lahko
sprejeta le oseba, ki izpolnjuje tudi splošne pogoje za sprejem v tak zavod.
III. TEHNIČNI IN PROSTORSKI POGOJI ZA VAROVANE ODDELKE
4. člen
(bivalne enote)
Varovani oddelek je sestavljen iz ene ali
več bivalnih enot. V posamezni bivalni enoti je lahko največ 12 oseb.
5. člen
(prostori)
(1) Poleg minimalnih tehničnih zahtev, ki
jih za izvajalce socialnovarstvenih storitev predpisuje pravilnik, ki ureja
minimalne tehnične zahteve za izvajalce socialnovarstvenih storitev, je treba v
varovanem oddelku oziroma zavodu, ki ima varovani oddelek, zagotoviti še
naslednje prostore: 
-    
prostor za izvajanje posebnih varovalnih
ukrepov, 
-    
prostor za sproščanje napetosti, 
-    
zunanji prostor za kajenje. 
(2) Prostor za izvajanje posebnih varovalnih
ukrepov in prostor za sproščanje napetosti ni obvezen v primeru, ko so v
varovani oddelek nameščene osebe, ki zaradi posledic upada kognitivnih funkcij
potrebujejo delno ali popolno pomoč in nadzor.
(3) Ne glede na prvi odstavek tega člena se
za postopek verifikacije po tem pravilniku za objekte grajene pred letom 2000
upošteva, da morajo biti hodniki široki najmanj 1,60 m2. Sanitarije,
katerih površina mora znašati najmanj 3,5 m2 so lahko skupne dvema
sobama, pri čemer ta prostor ne sme biti prehoden. Sanitarije morajo biti
opremljene s straniščno školjko, umivalnikom, ogledalom ter prho v nivoju
tlaka. Vrata v sanitarije se morajo odpirati navzven ali pa so drsna. Površina
sob brez sanitarij v varovanem oddelku mora znašati najmanj 14 m2 za
enoposteljno sobo in najmanj 18 m2 za dvoposteljno sobo.
(4) Prostor za izvajanje posebnih
varovalnih ukrepov in prostor za sproščanje napetosti morata biti prijetne,
pomirjujoče barve, ozvočena in pod videonadzorom, vrata morajo biti od znotraj
zvočno oblazinjena in njuna površina mora znašati od 12 m2 do 20 m2.
(5) Svetla širina vhodnih vrat v bivalni sobi
mora biti od 90 do 100 cm.
(6) Vsak posebni socialnovarstveni zavod za
odrasle, ki izvaja institucionalno varstvo oseb s težavami v duševnem zdravju
mora zagotoviti pogoje za namestitev najmanj pet oseb, ki so v posebni
socialnovarstveni zavod nameščene na podlagi sklepa sodišča.
6. člen
(tehnični pogoji)
(1) Prostori v varovanih oddelkih
morajo biti razporejeni in označeni tako, da omogočajo enostavno orientacijo v
prostoru.
(2) Vsi dostopi in vhodi v varovane
oddelke, namenjeni osebam iz 3. člena tega pravilnika, morajo zagotavljati
hiter in enostaven dostop in biti nadzorovani s tehničnim varovanjem ali
osebjem.
(3) Osebam, nameščenim v varovani
oddelek, morajo biti poleg svoje sobe dostopni skupni prostori, ki omogočajo
varno izvajanje dnevnih aktivnosti, terapij in rekreacije ter v okviru možnosti
dostop do varnih odprtih prostorov oziroma zunanjih površin.
(4) Prostori za izvajanje posebnih
varovalnih ukrepov morajo biti opremljeni tako, da pri osebah, ki jih
uporabljajo, ne more priti do poškodbe in tako, da se v njih izvaja stalen
tehnični nadzor, ki vključuje zvočni in vizualni stik.
(5) Nadzor, posebna zaščita in varstvo
na varovanem oddelku se zagotavlja zlasti z osebjem ali tehničnimi sredstvi kot
so videonadzor, sledilne naprave ipd.
(6) Podrobnejše pogoje iz prejšnjega
odstavka zavod uredi s splošnim aktom na predlog strokovnega sveta.
(7) Splošni akt iz prejšnjega odstavka
mora vsebovati zlasti:
-    
organizacijsko shemo,
-    
vrsto in način uporabe tehničnih sredstev,
-    
pogoje uporabe tehničnih sredstev (z vidika
varovane osebe in osebja, ki izvaja nadzor).
IV. TEHNIČNI IN PROSTORSKI POGOJI ZA IZVAJALCE OBRAVNAVE V
SKUPNOSTI
7. člen
(obravnava v skupnosti)
Center za socialno delo mora za obravnavo v
skupnosti zagotoviti opremljen prostor za delo koordinatorja in prostor za
timsko obravnavo in pri tem smiselno upoštevati določila pravilnika, ki ureja
minimalne tehnične zahteve za izvajalce socialnovarstvenih storitev, ki se
nanašajo na centre za socialno delo.
V. KADROVSKI POGOJI ZA IZVAJALCE Z VAROVANIMI ODDELKI IN ZA
IZVAJALCE OBRAVNAVE V SKUPNOSTI
8. člen
(kadrovski pogoji izvajalce z varovanimi
oddelki)
(1) Kadrovski pogoji za izvajalce
socialnovarstvenih storitev z varovanimi oddelki se zagotavljajo skladno s
pravilnikom, ki ureja standarde in normative socialnovarstvenih storitev in tem
pravilnikom.
(2) V varovanih oddelkih se veljavni
kadrovski normativi za socialno oskrbo povečajo tako, da se v posamezni bivalni
enoti na eno osebo zagotovi 0,17 strokovnega sodelavca iz III., IV. in V.
tarifnega razreda. Struktura in vrsta delovnih mest tako povečanega kadrovskega
normativa se določi z aktom o sistematizaciji delovnih mest posameznega zavoda.
(3) Socialno oskrbo v varovanih
oddelkih lahko izvajajo naslednji strokovni sodelavci: oskrbovalka, gospodinja,
animator, varuhinja in delovni inštruktor.
9. člen
(posebna znanja)
Osebje, ki izvaja socialno oskrbo, mora
obvladati teoretična znanja in praktične veščine s področji nevarnega vedenja,
njegovih vzrokov, oblik in posledic, poznati strokovna priporočila za uporabo
posebnih varovanih ukrepov ter biti usposobljeno za pristop in pogovor z osebo.
10. člen
(kadrovski pogoji izvajalcev obravnave v
skupnosti)
Obravnavno v skupnosti izvaja koordinator
obravnave v skupnosti. Centri za socialno delo zaposlijo enega koordinatorja na
50.000 odraslih oseb.
VI. POSTOPEK VERIFIKACIJE
11. člen
(postopek verifikacije)
Izvajalci socialnovarstvenih storitev, ki
izvajajo institucionalno varstvo v varovanem oddelku, morajo za te oddelke
pridobiti verifikacijo.
12. člen
(komisija)
(1) Za postopek verifikacije imenuje
minister, pristojen za socialne zadeve, komisijo, ki ima šest članov, od
katerih so trije stalni člani in trije nadomestni člani. Vsaj en član mora biti
strokovnjak s področja gradbeništva ali tehničnih strok.
(2) Izvajalec, ki želi pridobiti
verifikacijo, mora komisiji predložiti vso potrebno dokumentacijo, iz katere je
razvidno, da izvajalec z varovanim oddelkom ali izvajalec obravnave v skupnosti
izpolnjuje kadrovske, tehnične in prostorske pogoje po tem pravilniku, ter
splošni akt iz šestega odstavka 6. člena tega
pravilnika.
(3) Komisija na podlagi predložene
dokumentacije opravi ogled pri izvajalcu in preveri, ali izvajalec izpolnjuje
pogoje iz tega pravilnika.
(4) Če komisija ugotovi, da izvajalec
izpolnjuje pogoje po tem pravilniku, izda minister sklep o njihovi
verifikaciji.

Pravilnik o kadrovskih, tehničnih in
prostorskih pogojih za izvajanje nalog na področju duševnega zdravja za
izvajalce institucionalnega varstva ter centre za socialno delo ter o postopku
njihove verifikacije (Uradni list RS, št. 97/09)
vsebuje naslednje prehodne in končno določbo:
»VII. PREDHODNE IN KONČNA DOLOČBA
13. člen
(dosedanji
izvajalci)
(1) Oddelkom, v katerih se ob
uveljavitvi tega pravilnika že izvaja varovanje oseb iz 3. člena tega
pravilnika, se prizna status varovanega oddelka, pri čemer morajo uskladiti
prostorske pogoje po tem pravilniku v roku 5 let od njegove uveljavitve.
(2) Oddelki iz prejšnjega odstavka
morajo tehnične in kadrovske pogoje po tem pravilniku zagotoviti v treh letih
od njegove uveljavitve.
14. člen
(končna
določba)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o kadrovskih, tehničnih in prostorskih pogojih za izvajanje nalog na
področju duševnega zdravja za izvajalce institucionalnega varstva ter centre za
socialno delo ter o postopku njihove verifikacije (Uradni list RS, št. 84/12) spreminja 13. člen pravilnika
tako, da se glasi:
»13. člen
(dosedanji
izvajalci)
Oddelkom, v katerih se ob uveljavitvi tega
pravilnika že izvaja varovanje oseb iz 3. člena tega pravilnika, se prizna
status varovanega oddelka, pri čemer morajo uskladiti prostorske, tehnične in
kadrovske pogoje po tem pravilniku v roku 5 let od njegove uveljavitve.«;
ter vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o kadrovskih,
tehničnih in prostorskih pogojih za izvajanje nalog na področju duševnega
zdravja za izvajalce institucionalnega varstva ter centre za socialno delo ter
o postopku njihove verifikacije (Uradni list RS, št. 85/14) spreminja 13. člen pravilnika
tako, da se glasi:
»13. člen
(dosedanji
izvajalci)
(1) Oddelkom, v katerih se ob uveljavitvi
tega pravilnika že izvaja varovanje oseb iz 3. člena tega pravilnika, se prizna
status varovanega oddelka, pri čemer morajo uskladiti prostorske, tehnične in
kadrovske pogoje po tem pravilniku v dvanajstih letih od njegove uveljavitve.
(2) V varovanem oddelku, kjer so nameščene
osebe, ki potrebujejo delno ali popolno pomoč in nadzor, se izvajalcem v
obstoječih zavodih, ki v enem objektu ločeno organizirajo varovani oddelek v
več bivalnih enotah, lahko dovoli odstopanje od standarda iz 4. člena tega
pravilnika, vendar povprečno število oseb ne sme presegati dvanajst oseb na
enoto.
(3) Ne glede na prejšnji odstavek se dnevne
aktivnosti organizirajo v enotah, katerih število ne presega dvanajst oseb na
enoto.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.