I. UVODNE DOLOČBE
1. člen
Ta statut ureja organizacijo in način poslovanja družbe
“Center za razvoj malega gospodarstva Ljubljana, d.o.o.“ (v nadaljevanju:
družba), njegove organe, pristojnosti, način odločanja organov ter druge
zadeve, pomembne za poslovanje družbe.
2. člen
Družba opravlja zlasti dejavnosti za pospeševanje razvoja
malega gospodarstva, kot so: 
-       
dajanje jamstev za posojila za malo gospodarstvo, 
-       
dajanje posojil za projekte malega gospodarstva, 
-       
subvencioniranje obrestne mere, 
-       
izvajanje drugih ukrepov za pospeševanje razvoja malega gospodarstva.
II. STATUSNE DOLOČBE
3. člen
Firma družbe je Center za razvoj malega gospodarstva
Ljubljana, d.o.o. Skrajšana firma je Center za razvoj Ljubljana, d.o.o. Sedež
družbe je: Ljubljana, poslovni naslov družbe pa Ljubljana, Trubarjeva cesta 5.
4. člen
Dejavnost družbe se po standardni klasifikaciji razvršča v
naslednje podskupine: 
65.210      Finančni
zakup (leasing) 
73.201      Raziskovanje in eksperimentalni
razvoj na področju družboslovja 
74.130      Raziskovanje trga in javnega
mnenja 
74.140      Podjetniško in poslovno
svetovanje 
74.841      Prirejanje razstav, sejmov in
kongresov 
74.843      Druge poslovne dejavnosti, d.n. 
75.130      Dejavnost javnih ustanov za
pospeševanje poslovnih dejavnosti 
80.422      Drugo izobraževanje, d.n. 
Družba sme opravljati tudi vse druge posle, ki so potrebni za
njen obstoj in za opravljanje dejavnosti, ne pomenijo pa neposredno opravljanje
dejavnosti.
5. člen
Družba ima štampiljko štirioglate oblike z besedilom Center
za razvoj malega gospodarstva Ljubljana, d.o.o. in štirioglato štampiljko z
besedilom Center za razvoj Ljubljana, d.o.o. 
Uporabo štampiljke, njihovo število in varovanje ter uničenje
določi direktor s svojim navodilom.
III. ZASTOPANJE IN PREDSTAVLJANJE
6. člen
Direktor družbe organizira in vodi delo, predstavlja in
zastopa družbo in je odgovoren za zakonitost poslovanja družbe. 
Poleg direktorja so upravičeni zastopati družbo tudi
prokuristi ali poslovni pooblaščenci, ki jih postavi oziroma odstavi upravni
odbor s svojim sklepom. Prokurist se podpisuje tako, da poleg svojega podpisa
doda besedo prokurist.
7. člen
Za družbo podpisuje direktor, in sicer podpisuje splošne in
posamične akte družbe, pogodbe in listine finančnega značaja. Direktor lahko za
posamezne vrste poslov pooblasti tudi druge osebe, vendar le s pisnim
pooblastilom.
IV. ORGANIZACIJA DRUŽBE
8. člen
Skupne zadeve na področju pravnih, upravnih, finančnih,
računovodskih, kadrovskih, administrativnih, informativno dokumentacijskih,
splošnih in drugih nalog, potrebnih za izvajanje dejavnosti družbe, opravljajo
strokovne službe družbe. 
Začasno opravlja skupne zadeve Oddelek za gospodarske
dejavnosti in turizem oziroma od njega izbran posameznik ali pravna oseba.
V. ODOBRAVANJE GARANCIJ IN KREDITOV
9. člen
Družba odobrava garancije in kredite v skladu z letnim
finančnim načrtom in finančnimi zmožnostmi. Garancije in krediti se odobravajo
samo članom družbe.
VI. ORGANI DRUŽBE
10. člen
Organi družbe so: skupščina, upravni odbor, programski svet,
strokovni odbor in direktor družbe. 
Organi družbe delujejo na podlagi zakona, tega statuta in
poslovnikov o delu organov.
1. Skupščina
11. člen
Skupščina kot organ edinega ustanovitelja samostojno odloča o
vprašanjih iz 439. člena zakona o gospodarskih družbah in o drugih zadevah, ki
jih določa odlok. 
Dokler je Mestna občina Ljubljana edini ustanovitelj družbe,
skupščino sestavljajo trije člani: župan Mestne občine Ljubljana in dva člana,
ki ju izvoli mestni svet izmed članov mestnega sveta.
12. člen
Skupščina: 
-       
odloča o sprejetju poslovnega poročila, letne bilance stanja in izkaza
uspeha, 
-       
odloča o zahtevi za vplačilo osnovnih vložkov, 
-       
odloča o vračanju naknadnih vplačil, 
-       
odloča o odsvojitvi dela poslovnega deleža ter o delitvi in prenehanju
poslovnih deležev, 
-       
odloča o dokapitalizaciji osnovnega kapitala, 
-       
odloča o vključitvi novih družbenikov, 
-       
odloča o likvidaciji družbe, 
-       
odloča o izvolitvi in razrešitvi članov upravnega odbora, programskega
sveta in strokovnega odbora, 
-       
odloča o ukrepih za pregled in nadzor dela direktorja, 
-       
odloča o uveljavljanju zahtevkov družbe proti direktorju v zvezi s
povračilom škode, nastale pri poslovodenju, 
-       
odloča o zastopanju družbe v sodnih postopkih zoper direktorja, 
-       
imenuje in razrešuje direktorja družbe, 
-       
sprejema statut družbe, 
-       
odloča o drugih zadevah, za katere tako določa zakon ali drug predpis.
13. člen
Skupščino vodi župan oziroma po pooblastilu župana
predstavnik Mestne občine Ljubljana.
14. člen
Skupščino je treba sklicati v primerih, določenih z zakonom,
tem statutom in takrat, kadar je to v korist družbe. 
O sklicu skupščine odloči župan. Sklic skupščine se objavi z
navedbo firme in sedeža družbe ter časa in kraja skupščine. 
Skupščina veljavno odloča, če so navzoči vsi člani skupščine.
V sklicu se določi, kdaj bo ponovno zasedanje skupščine, če se ob prvem sklicu
ne doseže sklepčnost. Na ponovnem zasedanju skupščina veljavno odloča ne glede
na število prisotnih članov.
15. člen
Podrobnejši način dela skupščine se lahko določi v poslovniku
skupščine, ki ga sprejme skupščina.
2. Upravni odbor
16. člen
Družba ima upravni odbor, ki šteje sedem članov, ki jih
izvoli in odpokliče skupščina. Skupščina tudi izvoli in odpokliče predsednika
upravnega odbora. 
Pet članov upravnega odbora predlaga mestni svet izmed strokovnjakov
s področja malega gospodarstva. 
Dva člana upravnega odbora sta predstavnika zainteresirane
javnosti in ju predlaga enega Območna gospodarska zbornica Ljubljana in enega
na predlog petih območnih Obrtnih zbornic s področja Ljubljane.
17. člen
Ista oseba je lahko večkrat zaporedoma izvoljena. Mandat
članov upravnega odbora traja 4 leta.
18. člen
Upravni odbor ima zlasti naslednje pristojnosti: 
-       
sprejema program dela, naložbeno politiko in finančni načrt, 
-       
dodeljuje sredstva sklada za projekte malega gospodarstva, 
-       
sprejema odločitve in ukrepe o vračilu sredstev, če niso bila porabljena
v skladu z merili in pogoji za dodeljevanje sredstev za pospeševanje razvoja
malega gospodarstva, 
-       
določa poslovni naslov družbe, 
-       
obravnava najmanj enkrat letno poročilo o poslovanju in rezultatih dela
družbe in daje mnenje skupščini družbe, 
-       
imenuje in razrešuje člane strokovnega odbora, 
-       
sprejema splošne akte družbe.
19. člen
Upravni odbor ima poleg predsednika tudi podpredsednika, ki
ga izvolijo člani upravnega odbora izmed sebe.
2.1 Način dela upravnega odbora
20. člen
Seje upravnega odbora sklicuje predsednik upravnega odbora, v
njegovi odsotnosti pa podpredsednik. 
Seje se sklicuje s pisnim vabilom, najmanj 8 dni pred
napovedano sejo. Gradivo za sejo mora biti priloženo vabilu, lahko pa se ga
vabljenim dostavi tudi naknadno, vendar najmanj 5 dni pred sejo, izjemoma pa na
seji sami. 
V primeru obravnave vlog za izdajo garancij, posojil oziroma
subvencij ne veljajo roki iz drugega odstavka tega člena. 
Upravni odbor mora obravnavati predlog strokovnega odbora
glede garancij, posojil oziroma subvencij in se o njih odločiti v najkrajšem
možnem času oziroma najkasneje v štirinajstih dneh od prejema vloge in o svoji
odločitvi obvestiti posojilodajalce najkasneje v treh delovnih dneh. Upravni
odbor bo obravnaval popolne vloge za dodelitev kredita oziroma garancije enkrat
mesečno, predvidoma pa do 30. v vsakem koledarskem mesecu. 
Zaradi učinkovitega delovanja se lahko skliče izredna seja
upravnega odbora oziroma tudi korespondenčna seja upravnega odbora. V tem
primeru roki iz tega člena ne veljajo.
21. člen
Pobudo za sejo upravnega odbora lahko podajo: vsak član
upravnega odbora in direktor. Predsednik upravnega odbora mora sklicati sejo v
8 dneh po prejemu pisnega zahtevka za sklic seje. 
Če predsednik upravnega odbora ne skliče seje v roku, lahko
to stori direktor.
22. člen
Sejo upravnega odbora vodi predsednik, v njegovi odsotnosti
pa podpredsednik, ki ima v tem primeru enake pristojnosti kot predsednik.
23. člen
Predsednik upravnega odbora ima naslednje pristojnosti: 
-       
sklicuje in vodi seje upravnega odbora, 
-       
določa predlog dnevnega reda seje, 
-       
oblikuje predloge sklepov in stališč upravnega odbora, 
-       
podpisuje sklepe, zapisnike in stališča upravnega odbora, 
-       
določa način objavljanja sporočil za javnost, 
-       
opravlja druge naloge v skladu s tem statutom.
24. člen
Upravni odbor je sklepčen, če je na seji prisotnih več kot
polovica članov, vendar mora biti prisoten ali predsednik ali podpredsednik
upravnega odbora. 
Upravni odbor sprejema svoje odločitve v obliki sklepov, ki
morajo biti označeni z zaporedno številko seje in tekočo številko sklepa. 
Poleg sklepov zavzema upravni odbor tudi stališča, v okviru
katerih oblikuje svoje mnenje glede posameznih zadev. 
Upravni odbor sprejema sklepe in stališča z večino glasov
prisotnih članov. Pri glasovanju ima vsak član en glas.
25. člen
Sklepi se sprejemajo praviloma z javnim glasovanjem. Na
predlog člana upravnega odbora lahko z navadno večino prisotnih članov upravni
odbor odloči, da se glasuje tajno. 
Če pride do tajnega glasovanja, se seja zaradi priprav na
tajno glasovanje (glasovalni listki) prekine. 
Pri tajnem glasovanju se glasuje tako, da se obkroži besedo
“ZA“ ali “PROTI“.
26. člen
O seji upravnega odbora se piše zapisnik, ki mora vsebovati: 
-       
zaporedno številko, datum, uro, kraj seje in obliko seje (redna,
izredna, korespodenčna), 
-       
imena prisotnih in odsotnih, 
-       
povzetek razprav, 
-       
izid glasovanja, 
-       
sprejete sklepe, 
-       
podpis predsedujočega in zapisnikarja. 
Kopijo podpisanega zapisnika je potrebno poslati vsem članom
upravnega odbora in direktorju najkasneje v 10 dneh po seji. Ostalim osebam, ki
so se udeležile seje, pa se pošlje izpis tistega dela zapisnika, ki se nanaša
na njihovo razpravo ali poročilo. 
Praviloma se pri odločanju glede odobritve garancij, posojil,
subvencij, piše zapisnik med sejo samo in ga na koncu seje podpišejo prisotni
člani upravnega odbora in zapisnikar.
27. člen
Vsak član upravnega odbora ima pravico v 8 dneh po prejemu
zapisnika podati nanj pisni ugovor, razen v primeru iz tretjega odstavka 24.
člena, ko se lahko poda ustni ugovor med pisanjem zapisnika samega. 
O ugovoru odloči upravni odbor na prvi naslednji seji z
večino glasov vseh članov.
28. člen
Podrobnejša določitev načina dela upravnega odbora se lahko
določi s poslovnikom o delu upravnega odbora, ki ga sprejme upravni odbor.
3. Direktor
29. člen
Mandatna doba direktorja traja 4 leta. Po preteku mandata je
ista oseba lahko ponovno imenovana.
30. člen
Direktor ima naslednja pooblastila: 
-       
zastopa, predstavlja in podpisuje splošne in posamične akte družbe,
pogodbe in listine finančnega značaja za družbo, 
-       
organizira, vodi in nadzoruje delo in poslovanje, 
-       
organizira in vodi strokovno delo, 
-       
predlaga temelje razvojne in poslovne politike, delovni načrt in program
razvoja ter organizacijo družbe, 
-       
daje poročilo o rezultatih poslovanja po letnem obračunu, 
-       
izvršuje sklepe upravnega odbora, 
-       
odloča o sprejemu novih članov, 
-       
sprejema splošne in posamične akte v skladu z zakonom in tem statutom, 
-       
odloča kot prvostopenjski organ v zvezi s pravicami in obveznostmi in
odgovornostmi iz delovnih razmerij delavcev, 
-       
daje zahteve za uvedbo disciplinskega postopka in izreka disciplinske
ukrepe v skladu z zakonom, 
-       
imenuje komisije in druga delovna telesa za razrešitev posameznih zadev,
-       
opravlja druge naloge v skladu z zakonom in tem statutom.
31. člen
Za direktorja je lahko imenovana oseba, ki izpolnjuje
naslednje pogoje: 
-       
visoka strokovna izobrazba pravne ali ekonomske smeri, 
-       
najmanj pet let delovnih izkušenj s področja pospeševanja malega
gospodarstva, 
-       
znanje vsaj enega svetovnega jezika.
32. člen
Direktor se imenuje na podlagi javnega razpisa, ki se objavi
v sredstvih javnega obveščanja. 
V razpisu se določijo pogoji, ki jih mora izpolnjevati kandidat,
čas, za katerega bo imenovan, rok, do katerega se sprejemajo prijave in rok, v
katerem bodo kandidati obveščeni o izbiri. 
Rok za prijavo kandidatov je najmanj 8 dni. Upravni odbor
lahko določi tudi daljši rok, vendar ne dalj kot 15 dni. 
Kandidati se obvestijo o izbiri v roku ne daljšem od 30 dni
od dneva objave razpisa.
33. člen
Upravni odbor mora v roku iz četrtega odstavka prejšnjega
člena obvestiti vsakega prijavljenega kandidata o izbiri in ga poučiti, da ima
pravico pregledati razpisno gradivo in v 15 dneh po prejemu obvestila zahtevati
sodno varstvo pri sodišču, pristojnem za delovne spore, če misli, da je bil
kršen za izvedbo razpisa določeni postopek, in da je ta kršitev lahko bistveno
vplivala na odločitev o izbiri kandidata, ali da izbrani kandidat ne izpolnjuje
v razpisu določenih pogojev.
34. člen
Če se na razpis nihče ni prijavil, ali če nihče od
prijavljenih kandidatov ni bil izbran, se razpis ponovi. 
Za čas do imenovanja direktorja na podlagi ponovljenega
razpisa skupščina imenuje vršilca dolžnosti, vendar ne dalj kot za eno leto.
35. člen
Direktor je lahko razrešen pred potekom časa, za katerega je
bil imenovan, na način in pod pogoji določenimi v zakonu in odloku.
4. Programski svet
36. člen
Za obravnavanje in predlaganje naložbene politike se oblikuje
programski svet, ki ga sestavljajo predstavniki malega gospodarstva (princip
združevanja) in sponzorjev ter donatorjev. Programski svet sestavlja sedem
članov, ki jih predlagajo člani izmed sebe. Člane potrdi skupščina. V
programskem svetu ne more biti član, ki ni vrnil kredita, zavarovanega z
garancijo družbe.
37. člen
Člane programskega sveta predlagajo predstavniki malega
gospodarstva, sponzorji in donatorji.
38. člen
Programski svet ima naslednje pristojnosti: 
-       
oblikuje predloge v zvezi z naložbeno politiko družbe, 
-       
daje mnenje k programu dela. 
Programski svet dela in sprejema sklepe na svojih sejah.
Sklic programskega sveta je enkrat letno oziroma večkrat, kolikor je to v
korist družbe.
5. Strokovni odbor
39. člen
Strokovni odbor predstavljajo predstavniki iz vrst malega
gospodarstva ter strokovnjaki s področja, ki se obravnava. Strokovni odbor ima
lahko največ pet članov.
40. člen
Strokovni odbor: 
-       
ocenjuje in predlaga upravnemu odboru garancijske zahtevke, 
-       
sprejema kriterije za sprejem novih članov, 
-       
predlaga sprejem novih članov upravi družbe.
41. člen
Strokovni odbor zaseda po potrebi. V primeru obravnave vlog
strokovni odbor zaseda v skladu z določili razpisa. V primeru obravnave vlog
mora strokovni odbor podati mnenje najkasneje v treh dneh od ugotovitve, da je
vloga popolna in pozitivnega mnenja posojilodajalca, ki sodeluje v razpisu. 
Strokovni odbor na svoji prvi seji sprejme poslovnik o svojem
delu, ki ga potrdi upravni odbor in da soglasje skupščina.
6. Druga delovna telesa
42. člen
Upravni odbor lahko imenuje tudi druga delovna telesa
(komisije, odbore), če to narekuje smotrnost dela oziroma poslovanja.
43. člen
S sklepom o imenovanju se določijo pristojnosti, način dela
in druge zadeve pomembne za delovno telo.
VII. SPLOŠNI AKTI DRUŽBE
44. člen
Splošne akte družbe sprejema upravni odbor, razen če ni s
predpisi ali s tem statutom določena pristojnost direktorja.
45. člen
Družba ima zlasti naslednje splošne akte: 
-       
statut, 
-       
poslovnike o delu organov družbe, 
-       
druge splošne akte.
VIII. JAVNOST DELA
46. člen
Delo in poslovanje družbe je javno. 
Družba obvešča javnost o svojem delu, s tem da objavlja: 
-       
program dela, naložbeno politiko in finančni načrt, 
-       
podatke o dodeljenih sredstvih za projekte malega gospodarstva, 
-       
letna poročila o delu in porabljenih sredstvih.
IX. POSLOVNA SKRIVNOST
47. člen
Za poslovno skrivnost se štejejo podatki, ki jih kot take
opredeli državni organ, ki vsebujejo ponudbo poslovnim partnerjem ali razpis
ali javni natečaj, vse do objave rezultatov, ki se nanašajo na delo za
oborožene sile in so označeni kot vojaška skrivnost. 
Poslovno skrivnost opredeljuje zakon, drug predpis ter
splošni akt.
48. člen
Varovanje poslovne skrivnosti zavezuje vse zaposlene in
zunanje sodelavce ter zunanje člane organov družbe. 
Kršitev poslovne skrivnosti je hujša kršitev delovne
obveznosti in ima lahko za posledico uveljavljanje disciplinske in odškodninske
odgovornosti. Kršitev poslovne skrivnosti pomeni za zunanje člane družbe razlog
za razrešitev. O razrešitvi odloča skupščina družbe.
X. PREHODNE IN KONČNE DOLOČBE
49. člen
Ta statut sprejme skupščina družbe.
50. člen
Za spremembe in dopolnitve statuta velja enak način sprejema
kot za sam statut.
51. člen
Splošni akti družbe morajo biti sprejeti najkasneje v 180
dneh po uveljavitvi tega statuta.
52. člen
Ta statut začne veljati naslednji dan po objavi v Uradnem
listu Republike Slovenije.
Ljubljana, dne 11. septembra
2000.
Predsednica skupščine 
Centra za razvoj malega gospodarstva Ljubljana, d.o.o. 
Viktorija Potočnik l. r.