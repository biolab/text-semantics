I. SPLOŠNI DOLOČBI
1. člen
(vsebina)
Ta pravilnik ureja označevanje plemenskih živali in drugega
plemenskega materiala.
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
1.     
domača žival je vsaka žival vrste govedo, prašič, ovca, koza, konj,
čebela, kokoš, kunec in ribe, ki jo človek redi za svojo korist, in živi pod
njegovim varstvom ter oskrbo in ni prosto živeča žival po predpisih o
ohranjanju narave; 
2.     
plemenska žival je vsaka domača žival, ki je ocenjena in odbrana na
posameznih stopnjah selekcije v skladu z rejskim programom v katerega je
vključena; 
3.     
trotarji so plemenske čebelje družine namenjene vzreji trotov.
II. OZNAČITEV IN EVIDENCE PLEMENSKEGA MATERIALA
3. člen
(označitev živali)
(1) Domače živali, ki so vključene v rejski program posamezne
priznane rejske organizacije, morajo biti označene v skladu s predpisi, ki
urejajo označevanje domačih živali, s tem pravilnikom in v skladu s potrjenim
rejskim programom v katerega je posamezna domača žival vključena. 
(2) Plemenske živali morajo biti označene individualno, v
skladu s predpisi, ki urejajo označevanje domačih živali, in v skladu s
potrjenim rejskim programom v katerega je posamezna plemenska žival vključena. 
(3) Če v predpisih, ki urejajo označevanje domačih živali, ni
določeno individualno označevanje domačih živali, se mora plemenske živali
označiti individualno v skladu s potrjenim rejskim programom, v katerega je
posamezna plemenska žival vključena. 
(4) Za posamezno vrsto domačih živali je treba zagotoviti, da
so vsi izdani zootehniški dokumenti in individualna oznaka enotni, ne glede na
to v katero priznano rejsko organizacijo je posamezna plemenska žival
vključena.
4. člen
(označitev živalskega semena)
(1) Doza živalskega semena se v prometu označi s serijo
semena in dodatnimi oznakami v skladu s predpisi, ki urejajo poreklo
čistopasemskih ali hibridnih plemenskih živali ter za govedo, ovce in koze tudi
v skladu s smernicami Mednarodnega komiteja za kontrolo proizvodnosti (v
nadaljnjem besedilu: smernice ICAR). 
(2) Pred skladiščenjem oziroma distribucijo semena mora biti
embalaža, v kateri se hrani seme, jasno in trajno označena tako, da je mogoče
brez težav ugotoviti datum zbiranja semena, pasmo in identifikacijsko številko
plemenjaka dajalca ter številko odobritve osemenjevalnega središča. 
(3) Označba za sveže seme mora poleg oznak iz prejšnjega
odstavka vsebovati tudi rok uporabe semena. 
(4) Posamezno dozo semena trotov se mora označiti z oznako
trotarja. 
(5) Morebitne dodatne pogoje in način označevanja živalskega
semena se določi v potrjenih rejskih programih. 
(6) Za posamezno vrsto domačih živali je treba zagotoviti, da
so vsi izdani zootehniški dokumenti za živalsko seme in oznaka živalskega
semena enotni.
5. člen
(označitev živalskih jajčnih celic)
(1) Embalaža z eno ali več jajčnimi celicami mora biti označena
individualno v skladu s predpisi, ki urejajo poreklo čistopasemskih ali
hibridnih plemenskih živali ter za govedo, ovce in koze tudi v skladu s
smernicami ICAR. 
(2) Morebitne dodatne pogoje in način označevanja jajčnih
celic se določi v potrjenih rejskih programih. 
(3) Za posamezno vrsto domačih živali je treba zagotoviti, da
so vsi izdani zootehniški dokumenti za živalske jajčne celice in oznaka
živalskih jajčnih celic enotni.
6. člen
(označitev živalskih zarodkov)
(1) Embalaža z enim ali več zarodki mora biti označena
individualno v skladu s predpisi, ki urejajo poreklo čistopasemskih ali
hibridnih plemenskih živali ter za govedo, ovce in koze tudi v skladu s
smernicami ICAR. 
(2) Morebitne dodatne pogoje in način označevanja zarodkov se
določi v potrjenih rejskih programih. 
(3) Za posamezno vrsto domačih živali je treba zagotoviti, da
so vsi izdani zootehniški dokumenti za živalske zarodke in oznaka živalskih
zarodkov enotni.
7. člen
(postopek označitve plemenskega materiala)
(1) Označitev plemenskih živali se izvede po postopku iz
predpisov, ki urejajo označitev domačih živali oziroma v skladu z rejskim
programom, kjer le ta določa podrobnejšo označitev, ki ni v nasprotju predpisi,
ki urejajo označitev živali. 
(2) Za pravilno in pravočasno označitev plemenskih živali je
odgovoren imetnik, če označitev opravi sam, ali organizacija v živinoreji, ki
jo je imetnik za izvedbo označitve pooblastil oziroma je na zahtevo imetnika,
skladno s predpisi, dolžna označiti plemensko žival. 
(3) Označitev živalskega semena, jajčnih celic in zarodkov
morajo izvajati odobrene organizacije, ki pridobivajo naveden plemenski
material.
8. člen
(evidenca plemenskega materiala)
(1) Priznana rejska organizacija mora voditi evidence
plemenskih živali, ki morajo biti individualno označene in so vključene v njen
rejski program, evidence drugega plemenskega materiala in evidence imetnikov
živali, njenih članov. 
(2) Odobrene organizacije v živinoreji morajo voditi na
svojem območju in področju delovanja evidence plemenskega materiala kot so
seme, jajčne celice in zarodki. 
(3) Evidence iz prvega in drugega odstavka tega člena se
morajo voditi v elektronski obliki, dodatno pa se lahko tudi v drugih oblikah. 
(4) Priznane rejske organizacije in odobrene organizacije
morajo omogočiti dostop do evidenc iz prvega in drugega odstavka tega člena
vsem upravičencem, ki imajo v skladu s predpisi dostop do teh podatkov.
III. PREHODNA IN KONČNA DOLOČBA
9. člen
(prehodna določba)
Priznane rejske organizacije morajo potrjene rejske programe
uskladiti z določbami tega pravilnika najpozneje v enem letu od uveljavitve
tega pravilnika.
10. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-75/2006
Ljubljana, dne 22. avgusta 2006
EVA 2001-2311-0095
Marija Lukačič l.r. 
Ministrica 
za kmetijstvo, gozdarstvo 
in prehrano