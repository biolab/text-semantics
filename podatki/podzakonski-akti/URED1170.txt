1. člen
Republika Slovenija izda priložnostne kovance ob 100-letnici
olimpijskih iger moderne dobe v obsegu in z glavnimi znamenji ter drugimi
značilnostmi, kakor je določeno s to uredbo.
2. člen
Ob 100-letnici olimpijskih iger moderne dobe izda Republika
Slovenija: 
-       
priložnostne zlatnike z nominalno vrednostjo 5000 tolarjev, in sicer
najmanj 1000 kovancev v skupni nominalni vrednosti 5,000.000 tolarjev in največ
3.000 kovancev v skupni vrednosti 15,000.000 tolarjev; 
-       
priložnostne srebrnike z nominalno vrednostjo 500 tolarjev, in sicer
najmanj 3.000 kovancev v skupni nominalni vrednosti 1,500.000 tolarjev in
največ 10.000 kovancev v skupni vrednosti 5,000.000 tolarjev; 
-       
priložnostne kovance, izdelane iz kovin, iz katerih se izdelujejo
kovanci v obtoku, z nominalno vrednostjo 5 tolarjev, v količini 200.000
kovancev in v skupni vrednosti 1,000.000 tolarjev. 
V prvi emisiji bo izdelano 1000 zlatnikov, 3000 srebrnikov in
200.000 tečajnih kovancev. 
O morebitni naknadni izdelavi priložnostnih kovancev do
največje dopustne količine v skladu s prvo in drugo alineo prvega odstavka tega
člena soglasno odločata Banka Slovenije in Ministrstvo za finance.
3. člen
Priložnostni zlatniki bodo izdelani iz zlata čistine 900/1000
v posebni tehniki z ravnimi površinami visokega sijaja in matiranimi reliefnimi
površinami priložnostnega motiva. 
Zlatniki bodo imeli težo 7 gramov in premer 24 milimetrov.
Pri vsakem posameznem zlatniku je dovoljen pri teži odmik do 1% nad težo
oziroma 1% pod težo.
4. člen
Priložnostni srebrniki bodo izdelani iz srebra čistine
925/1000 v posebni tehniki z ravnimi površinami visokega sijaja in matiranimi
reliefnimi površinami priložnostnega motiva. 
Srebrniki bodo imeli težo 15 gramov in premer 32 milimetrov.
Pri vsakem posameznem srebrniku je dovoljen pri teži odmik do 1% nad težo
oziroma 1% pod težo.
5. člen
Priložnostni kovanci, izdelani iz kovin, iz katerih se
izdelujejo kovanci v obtoku, bodo izdelani iz zlitine, ki vsebuje 78% bakra,
20% cinka in 2% niklja. 
Kovanci bodo imeli težo 6,4 grama in premer 26 milimetrov.
Pri vsakem posameznem kovancu je dopusten odmik od teže do 2% nad ali pod težo,
pri premeru pa do 0,1 mm nad oziroma pod premerom.
6. člen
Videz sprednje strani zlatnikov, srebrnikov in tečajnih
kovancev iz 3., 4. in 5. člena te uredbe bo naslednji: 
-       
osrednji motiv na kovancih je stiliziran lik telovadca pri izvedbi vaje
v parterju. Ob zunanjem robu je okrog lika telovadca napis: “OLIMPIJSKE IGRE”,
pod telovadcem pa letnici: “1896–1996”.
7. člen
Videz zadnje strani priložnostnih kovancev iz 6. člena te
uredbe bo naslednji: 
-       
v sredini kovancev je vodoravno izpisana vrednost s številkami: “5000”,
“500” oziroma: “5”, pod njimi pa besedilo: “TOLARJEV”. Nad številčno oznako
kovancev je ob zunanjem robu polkrožni napis: “REPUBLIKA SLOVENIJA”. Pod
besedilom je znak Olimpijskega komiteja Slovenije (pet olimpijskih krogov s
plamenico), pod njim pa letnica izdaje: “1996”.
8. člen
Priložnostni kovanci, izdani na podlagi te uredbe, so po
obodu nazobčani.
9. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-12/93-2/10-8
Ljubljana, dne 20. junija 1996.
Vlada Republike Slovenije
dr. Janez Drnovšek l. r. 
Predsednik