1. člen
Ta sklep določa podrobnejšo obliko, najmanjši obseg ter
vsebino revizijskega pregleda in revizijskega poročila zavarovalnice,
zavarovalnih in pozavarovalnih poolov ter Slovenskega zavarovalnega združenja v
delu, ki se nanaša na poslovanje škodnega sklada (v nadaljevanju:
zavarovalnice).
Določila tega sklepa veljajo tudi za pokojninske družbe,
ustanovljene po zakonu o pokojninskem in invalidskem zavarovanju (Uradni list
RS, št. 106/99 in 72/00).
2. člen
Revizijski pregled zavarovalnice obsega revidiranje letnega poročila
in konsolidiranega letnega poročila ter sestavo revizorjevega poročila, v
skladu s 170. členom ZZavar.
3. člen
Revizijski pregled zavarovalnice se opravi v skladu z
zakonom, ki ureja revidiranje (v nadaljevanju: ZRev), zakonom o gospodarskih
družbah, ZZavar, mednarodnimi revizijskimi standardi, temeljnimi revizijski
načeli in predpisi Agencije za zavarovalni nadzor (v nadaljevanju: Agencija)
ter stališči Slovenskega inštituta za revizijo.
4. člen
Revizorjevo poročilo o revizijskem pregledu zavarovalnice
mora poleg poročila o revidiranju kot ga določata Zakon o gospodarskih družbah
(v nadaljevanju: ZGD) in ZRev, vsebovati še dodatna poročila o temeljnih
postavkah in procesih oziroma dodatek k poročilu o računovodskih izkazih.
Tako kot poročilo pooblaščenega revizorja po ZRev, mora tudi
dodatek k poročilu vključno s tabelami izdelati in podpisati pooblaščeni
revizor (v nadaljevanju: skupno poročilo).
Mnenje pooblaščenega revizorja v okviru skupnega poročila je
skupno mnenje, ki ga revizor sestavi na osnovi posamičnih mnenj, izdelanih na
podlagi tega sklepa.
5. člen
V primeru, da se revizijski pregled zavarovalnice opravi za
obdobje, ki je krajše od poslovnega leta, se določila tega sklepa uporabijo
smiselno.
6. člen
Revizor sestavi tudi pismo poslovodstvu in ga posreduje
upravi zavarovalnice. V njem navede ocene in priporočila v zvezi s
pomanjkljivostmi, ugotovljenimi pri revidiranju poslovanja zavarovalnice.
Uprava zavarovalnice mora posredovati revizorjevo pismo Agenciji za zavarovalni
nadzor v petih dneh po prejetju.
7. člen
V primeru statusne spremembe zavarovalnice opravi revizor
revizijski pregled računovodskih izkazov, izdelanih po stanju na dan vpisa
spremembe v sodni register, revizijsko poročilo pa vsebuje računovodske izkaze
in pojasnila temeljnih postavk računovodskih izkazov.
Revizor pošlje poročilo iz prvega odstavka Agenciji v roku 90
dni.
8. člen
Revizorjevo poročilo mora v okviru dodatka k poročilu o
računovodskih izkazih vsebovati:
1.     
poročilo o razlikah med nerevidiranimi in revidiranimi postavkami v
računovodskih izkazih in manjkajočih razkritjih,
2.     
poročilo o stanju in spremembah zavarovalno-tehničnih rezervacij,
3.     
poročilo o stanju in strukturi naložb kritnega premoženja,
4.     
poročilo o stanju in strukturi naložb kritnih skladov, ki jih upravlja zavarovalnica,
5.     
poročilo o izpolnjevanju pravil o obvladovanju tveganj,
6.     
poročilo o delovanju notranje revizije,
7.     
poročilo o načinu vodenja poslovnih knjig,
8.     
poročilo o kvaliteti informacijskega sistema v zavarovalnici,
9.     
poročilo o pravilnosti in popolnosti obvestil in poročil Agenciji za
zavarovalni nadzor,
10.  
poročilo o vrednotenju bilančnih in zunajbilančnih postavk in
računovodskih politikah,
11.  
poročilo o ustreznosti metode porazdelitve prihodkov in odhodkov na
vsako od zavarovalnih skupin,
9. člen
Pooblaščeni revizor mora v primeru, da se postavke v
nerevidiranem letnem poročilu, ki jih mora zavarovalnica predložiti Agenciji do
30. 3. naslednjega leta za predhodno leto, razlikujejo od postavk v revidiranem
letnem poročilu, razlike obrazložiti.
10. člen
Poročilo o stanju in spremembah zavarovalno-tehničnih
rezervacij mora obsegati najmanj:
1.     
stanje zavarovalno-tehničnih rezervacij na začetku leta, stanje
zavarovalno-tehničnih rezervacij na koncu leta in spremembo stanja
zavarovalno-tehničnih rezervacij med letom,
2.     
opis metod, ki jih je zavarovalnica upoštevala pri oblikovanju
zavarovalno-tehničnih rezervacij. Če je zavarovalnica spremenila metodo
izračunavanja zavarovalno-tehničnih rezervacij mora revizor pojasniti spremembo
in vpliv te spremembe na finančni rezultat in finančni položaj zavarovalnice,
3.     
ugotovitve revizorja z navedbo pomanjkljivosti,
4.     
pojasnila glede izpolnjevanja revizorjevih priporočil iz preteklih let,
5.     
mnenje o stanju zavarovalno-tehničnih rezervacij.
11. člen
Poročilo o stanju in strukturi naložb kritnega premoženja
mora pri posameznem pregledu obsegati najmanj:
1.     
kratek opis stanja in strukture naložb kritnega premoženja s
tabelaričnim prikazom glede na višino zavarovalno-tehničnih rezervacij, pri
čemer se prikaže strukturo naložb po vrstah naložb, ročnosti naložb (po
pogodbeni zapadlosti oziroma unovčljivosti za tržne vrednostne papirje),
izpostavljenosti (izdajatelj, upnik in njuna država) in po valutah,
2.     
stanje naložb kritnega premoženja na začetku leta, stanje naložb
kritnega premoženja na koncu leta in spremembo stanja naložb med letom (posamična
povečanja oziroma zmanjšanja posebej za dolžniške vrednostne papirje, posojila
in lastniške vrednostne papirje),
3.     
ugotovitve revizorja z navedbo pomanjkljivosti,
4.     
pojasnila glede izpolnjevanja revizorjevih priporočil iz preteklih let,
5.     
mnenje o stanju in strukturi naložb kritnega premoženja ter varnosti,
donosnosti in tržnosti naložb, ustrezni ročnosti, raznovrstnosti in
razpršenosti teh naložb ter krajevni, valutni in časovni usklajenosti naložb,
6.     
mnenje o ustreznosti uporabljenih metod oziroma modela vrednotenja za
določanje poštene vrednosti naložb, za katere ni dejavnega trga.
12. člen
Poročilo o stanju in strukturi naložb kritnih skladov, ki jih
upravlja zavarovalnica mora pri posameznem pregledu obsegati najmanj:
1.     
kratek opis stanja in strukture naložb kritnih skladov s tabelaričnim
prikazom, pri čemer se prikaže strukturo naložb po vrstah naložb, ročnosti
naložb (po pogodbeni zapadlosti oziroma unovčljivosti za tržne vrednostne
papirje), izpostavljenosti (izdajatelj, upnik in njihova država) in po valutah,
2.     
stanje naložb kritnih skladov na začetku leta, stanje naložb kritnih
skladov na koncu leta in spremembo stanja naložb med letom (posamična povečanja
oziroma zmanjšanja posebej za dolžniške vrednostne papirje, posojila in
lastniške vrednostne papirje),
3.     
ugotovitve revizorja z navedbo pomanjkljivosti,
4.     
pojasnila glede izpolnjevanja revizorjevih priporočil iz preteklih let,
5.     
mnenje o stanju in strukturi naložb kritnih skladov ter varnosti,
donosnosti in tržnosti naložb, ustrezni ročnosti, raznovrstnosti in
razpršenosti teh naložb ter krajevni, valutni in časovni usklajenosti naložb.
6.     
mnenje o ustreznosti uporabljenih metod oziroma modela vrednotenja za
določanje poštene vrednosti naložb, za katere ni dejavnega trga.
13. člen
Poročilo o izpolnjevanju pravil o obvladovanju tveganj mora
za vsako od naslednjih vrst tveganj: kapital in kapitalska ustreznost ter
zagotavljanje minimalnega kapitala, naložbeno tveganje, pozavarovanje in
sozavarovanje, likvidnost in druge vrste tveganj obsegati najmanj:
1.     
kratek opis posamezne vrste tveganja z mnenjem revizorja,
2.     
opis postopka upravljanja s tveganji z mnenjem revizorja,
3.     
pomanjkljivosti po posameznih vrstah tveganj,
4.     
opis sistema notranjih kontrol z mnenjem revizorja,
5.     
pojasnila glede izpolnjevanja revizorjevih priporočil iz preteklih let
ter
6.     
pojasnila revizorja za izboljšanje postopkov in politike obvladovanja
posameznih vrst tveganj.
Revizor pojasni tudi morebitne popravke pri izračunu kapitala
in kapitalske ustreznosti in naložbe zavarovalnice iz lastnih virov.
Izpolnjen mora biti vprašalnik, ki je podan v prilogi in je
sestavni del tega sklepa (Priloga 1).
14. člen
Poročilo o delovanju notranje revizije zavarovalnice mora
obsegati najmanj:
1.     
kratek opis delovanja notranje revizije s podatki o strokovni
usposobljenosti zaposlenih v notranji reviziji in navedbo osebe, ki je
pridobila naziv revizor oziroma preizkušeni notranji revizor, v skladu z ZRev,
2.     
mnenje revizorja o delovanju notranje revizije,
3.     
pomanjkljivosti notranje revizije zavarovalnice,
4.     
pojasnila glede izpolnjevanja revizorjevih priporočil iz preteklih let,
5.     
priporočila revizorja za izboljšanje delovanja notranje revizije.
Izpolnjen mora biti vprašalnik, ki je podan v prilogi in je
sestavni del tega sklepa (Priloga 2).
15. člen
Poročilo o načinu vodenja poslovnih knjig vključuje mnenje
revizorja o načinu vodenja poslovnih knjig zavarovalnice, z navedbo morebitnih
nepravilnosti oziroma pomanjkljivosti, ugotovljenih v okviru revizijskega
pregleda.
16. člen
V poročilu o ustreznosti informacijskega sistema v
zavarovalnici je potrebno podati oceno skupaj z mnenjem ter priporočili po
naslednjih področjih:
1.     
skladnost delovanja informacijskega sistema s poslovnimi cilji,
2.     
učinkovitost delovanja informacijskega sistema,
3.     
politika in organizacija varovanja in zaščite informacijskega sistema
ter podatkov,
4.     
primernost splošnih, sistemskih in drugih kontrol ter,
5.     
tehnološka opremljenost.
17. člen
V poročilu o pravilnosti in popolnosti obvestil in poročil
Agenciji mora biti podana ocena ter mnenje revizorja o pravilnosti in
popolnosti obvestil in poročil, ki jih zavarovalnica pošilja Agenciji, javnosti
in strankam ter o njihovi skladnosti s stanjem iz revidiranih računovodskih
izkazov.
18. člen
V poročilu o vrednotenju bilančnih in zunajbilančnih postavk
in računovodskih politikah revizor navede metode, ki so bile uporabljene pri
vrednotenju posameznih bilančnih in zunajbilančnih postavk in uporabljene
računovodske politike ter mnenje revizorja. Del poročila, ki se nanaša na
ustreznost oblikovanja popravka vrednosti terjatev mora pri posameznem pregledu
obsegati najmanj: 
1.     
kratek opis kriterijev na podlagi katerih zavarovalnica razvršča
terjatve na tiste, ki so same zase pomembne, in katerih slabitev bo ocenjevala
posamično ter na terjatve za katere bo oblikovala skupinski popravek vrednosti
terjatev, 
2.     
mnenje o ustreznosti razvrščanja terjatev, ki same zase niso pomembne, v
skupine s podobnimi značilnostmi kreditnega tveganja, 
3.     
mnenje o ustreznosti oblikovanih popravkov vrednosti za terjatve, katere
je ocenjevala posamično ter skupinsko oblikovanih popravkov vrednosti terjatev,
4.     
ugotovitve revizorja z navedbo pomanjkljivosti.
18.a. člen
Poročilo o ustreznosti metode porazdelitve prihodkov in
odhodkov na vsako od zavarovalnih skupin mora pri posameznem pregledu obsegati
najmanj: 
1.     
kratek opis organizacije stroškovnega računovodstva v zavarovalnici, 
2.     
prikaz sodil v skladu s katerimi se razporejajo prihodki in odhodki na
vsako od zavarovalnih skupin, 
3.     
mnenje o jasni določenosti in objektivni upravičenosti sodil ter navedba
ali se sodila za razporejanje prihodkov in odhodkov na vsako od zavarovalnih
skupin dosledno uporabljajo iz obdobja v obdobje, 
4.     
mnenje o ustreznosti metode porazdelitve prihodkov in odhodkov na vsako
od zavarovalnih skupin, 
5.     
ugotovitve revizorja z navedbo pomanjkljivosti ter priporočila glede
izboljšanja metode.
18.b člen
Zavarovalnice so dolžne predložiti Agenciji revizorjevo
poročilo po tem sklepu najkasneje v šestih mesecih po izteku koledarskega leta,
pozavarovalnice in pozavarovalni pooli pa najkasneje v sedmih mesecih po izteku
koledarskega leta.

Priloga
1: Vprašalnik o obvladovanju tveganj
Priloga
2: Vprašalnik o delovanju notranje revizije

Sklep o podrobnejši obliki in najmanjšem
obsegu ter vsebini revizijskega pregleda in revizorjevega poročila
zavarovalnice (Uradni list RS, št. 6/01) vsebuje naslednjo prehodno in
končno določbo:
»PREHODNA DOLOČBA
19. člen
Po tem sklepu se prvič opravi revidiranje zavarovalnic za leto
2001.
UVELJAVITEV SKLEPA
20. člen
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah in dopolnitvah sklepa o
podrobnejši obliki in najmanjšem obsegu ter vsebini revizijskega pregleda in
revizorjevega poročila zavarovalnice (Uradni list RS, št. 108/01) vsebuje naslednjo končno določbo:
»7. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvah sklepa o
podrobnejši obliki in najmanjšem obsegu ter vsebini revizijskega pregleda in
revizorjevega poročila zavarovalnice (Uradni list RS, št. 129/03) vsebuje naslednjo končno določbo:
»5. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
podrobnejši obliki in najmanjšem obsegu ter vsebini revizijskega pregleda in revizorjevega
poročila zavarovalnice (Uradni list RS, št. 118/07) vsebuje naslednjo prehodno in
končno določbo:
7. člen
(prehodna določba)
Po tem sklepu se prvič opravi revidiranje zavarovalnic za
leto 2007.
8. člen
(uveljavitev sklepa)
Sklep začne veljati naslednji dan po objavi v Uradnem listu
Republike Slovenije.«.