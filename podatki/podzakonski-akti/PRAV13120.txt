1. člen
(1) Ta pravilnik določa časovne normative za posamezne
storitve in sklope dimnikarskih storitev in podrobnejšo vsebino cenika ter
višino potnih stroškov.
(2) Časovni normativi, izraženi v minutah, so za
posamezne dimnikarske storitve in sklope dimnikarskih storitev določeni v
preglednici 1 iz priloge 1, ki je sestavni del tega pravilnika, in vključujejo
tudi pripravo na izvedbo dimnikarskih storitev in administrativne postopke pri
uporabniku dimnikarskih storitev.
(3) Ne glede na prejšnji odstavek se naslednjim
dimnikarskim storitvam in sklopom dimnikarskih storitev delovni čas, potreben
za izvedbo storitve, določi po porabljenem času pri uporabniku dimnikarskih
storitev:
-       
odstranjevanje katranskih oblog, ki se jih ne odstrani z rednim
čiščenjem malih kurilnih naprav in se izvaja mehansko, kemično, z izžiganjem
ali drugimi postopki;
-       
izredni pregled malih kurilnih naprav;
-       
prvi in redni pregled malih kurilnih naprav nad 50 kW;
-       
redno mehansko čiščenje malih kurilnih naprav nad 50 kW;
-       
prve, občasne in izredne meritve emisij snovi z dimnimi plini na malih
kurilnih napravah nad 50 kW;
-       
izredno in generalno čiščenje, ki se izvaja mehansko ali kemično.
(4) Dimnikarske storitve iz prejšnjega odstavka so
določene v prilogi 1 tega pravilnika in se uporabniku dimnikarskih storitev
obračunajo po času izvajanja dimnikarskih storitev, in sicer tako, da se
uporabniku dimnikarskih storitev obračuna najmanj deset minut, nato pa vsakih
začetih deset minut dela in morebiten strošek materiala, ki je bil potreben za
izvedbo dimnikarske storitve.
2. člen
(1) Čas izdaje zapisnika o izvedenih dimnikarskih storitvah
iz drugega in tretjega odstavka prejšnjega člena je vključen v vsako opravljeno
dimnikarsko storitev.
(2) Časovni normativ za obdelovanje evidence in
opravljanje administrativnih postopkov za posameznega uporabnika dimnikarskih
storitev, ki se ne izvajajo pri uporabniku, je 20 minut na leto in se
uporabniku dimnikarskih storitev obračuna ob prvi opravljeni dimnikarski
storitvi na začetku kurilne sezone.
3. člen
(1) Strošek materiala je na računu naveden z navedbo
materiala in porabljeno količino materiala.
(2) Dimnikarska družba ima cene materialov, ki jih
uporablja pri opravljanju dimnikarskih storitev navedene na ceniku.
(3) Vsebina in oblika cenika sta navedeni v prilogi 2,
ki je sestavni del tega pravilnika.
4. člen
(1) Dimnikar zaračuna znesek za opravljene dimnikarske
storitve iz drugega odstavka 1. člena tega pravilnika uporabniku dimnikarskih
storitev tako, da zmnoži ceno izvajanja dimnikarskih storitev na časovno enoto
in normativno število časovnih enot dela dimnikarskih storitev, izraženo v minutah.
(2) Dimnikar zaračuna znesek za opravljene dimnikarske
storitve iz tretjega odstavka 1. člena tega pravilnika uporabniku dimnikarskih
storitev tako, da zmnoži ceno izvajanja dimnikarskih storitev na časovno enoto
in število časovnih enot dela dimnikarskih storitev pri uporabniku, izraženo v
minutah, in prišteje morebiten strošek materiala v skladu s prejšnjim členom.
(3) Cena iz prvega in drugega odstavka tega člena je
izražena v eurih na uro.
(4) Kadar je uporabnik dimnikarskih storitev oddaljen po
najkrajši kopenski potovalni razdalji več kot 25 km od sedeža dimnikarske
družbe oziroma njegove poslovalnice, se znesku iz prvega ali drugega odstavka
tega člena lahko prištejejo potni stroški za vsak kilometer nad 25 km, v
višini, ki ne sme presegati 0,25 eura na kilometer. Pri tem se upošteva
najkrajša kopenska povezava po javnih cestah, nekategoriziranih cestah, ki se
uporabljajo za javni cestni promet, ali nekategoriziranih cestah v lasti
uporabnika, po kateri je dovoljen promet motornih vozil oziroma koles. Strošek
iz tega odstavka se opredeli v ceniku dimnikarske družbe iz preglednice 2
priloge 2 tega pravilnika.
(5) Kadar je uporabnik dimnikarskih storitev oddaljen po
najkrajši kopenski potovalni razdalji več kot 25 km od sedeža dimnikarske
družbe oziroma njegove poslovalnice in dostop do uporabnika ni mogoč le po
javnih cestah, nekategoriziranih cestah, ki se uporabljajo za javni cestni
promet, ali nekategoriziranih cestah v lasti uporabnika, se znesku iz
prejšnjega odstavka lahko prištejejo potni stroški za vsak kilometer poti, po
kateri ni dovoljen promet motornih vozil oziroma koles nad 25 kilometrov, po
porabljenem času vendar ne več kot 15 minut za 1 km poti, v višini, ki ne sme
presegati zneska iz sklepa, ki določa najvišjo dovoljeno ceno izvajanja
dimnikarskih storitev. Strošek iz tega odstavka se opredeli v ceniku
dimnikarske družbe iz preglednice 2 priloge 2 tega pravilnika. V primeru
več možnih povezav se upošteva tista povezava, ki je za uporabnika dimnikarskih
storitev najugodnejša.
5. člen
(1) Dimnikar v večstanovanjskih stavbah za pregled in
čiščenje skupnega dimnika ali skupnega zračnega kanala obračuna porabo časa le
enkrat in ne za vsako stanovanjsko enoto posebej.
(2) Če se na prezračevalnih napravah in rezervnih
dimnikih v večstanovanjskih objektih izvede mehansko čiščenje, je poraba časa
letnega pregleda že vključena v porabo časa mehanskega čiščenja.
(3) Čiščenje prezračevalne naprave, ki služi izključno mali
kurilni napravi na plin izvedbe »A«, ki je odvisna od zraka v prostoru in brez
odvoda dimnih plinov neposredno v okolico skozi dimovodne naprave, kot je na
primer plinski štedilnik, se obračuna po porabljenem času pri uporabniku
dimnikarskih storitev. 
(4) V primeru iz prejšnjega odstavka je poraba časa
letnega pregleda in informiranja uporabnika dimnikarskih storitev že vključena
v porabo časa mehanskega čiščenja. 
(5) Če se pri rednem čiščenju male kurilne naprave
ugotovi, da kurišča ni treba čistiti, se uporabniku dimnikarskih storitev
obračuna le čiščenje dimovodne naprave. V tem primeru se čiščenje dimovodne
naprave obračuna po porabljenem času, vendar ne več kot 25 minut.
6. člen
(1) Dimnikar uporabniku dimnikarskih storitev predloži
cenik dimnikarskih storitev.
(2) Če uporabnik dimnikarskih storitev dimnikarju ob
dogovorjenem in s strani uporabnika dimnikarskih storitev in dimnikarske družbe
potrjenem terminu po prihodu do uporabnika dimnikarskih storitev onemogoči
izvajanje dimnikarskih storitev, je dimnikar upravičen do plačila nastalih
potnih stroškov.
7. člen
(1) Dimnikarska družba ima na svojih spletnih straneh
oziroma v poslovnih prostorih na vidnem mestu objavljen cenik iz preglednice 1
in preglednice 2 priloge 2 tega pravilnika.
(2) Dimnikarska družba v predlogu cenika iz priloge 2
tega pravilnika izpolni zadnja dva stolpca, ki določata ceno posamezne dimnikarske
storitve na uro in plačilo dimnikarske storitve, kot je navedeno v 4. členu
tega pravilnika.
(3) Cena dimnikarskih storitev na časovno enoto mora
biti enaka za vse uporabnike dimnikarskih storitev.

Priloga1:
Preglednica 1: Normativi delovnega časa, potrebnega za izvedbo posameznih
dimnikarskih storitev
Priloga
2: Preglednica 1: Vsebina in oblika cenika dimnikarskih storitev; Preglednica
2: Cenik potnih stroškov, stroškov ravnanja z odpadki, ki nastanejo pri
izvajanju dimnikarskih storitev ter materialov in čistilnih oziroma kemičnih
sredstev

Pravilnik o časovnih normativih za posamezne
storitve in sklope dimnikarskih storitev in podrobnejši vsebini cenika ter
višini potnih stroškov (Uradni list RS, št. 48/17) vsebuje naslednjo končno določbo:
»8. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o časovnih normativih za posamezne storitve in sklope dimnikarskih
storitev in podrobnejši vsebini cenika ter višini potnih stroškov (Uradni list
RS, št. 61/18) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po objavi v Uradnem
listu Republike Slovenije.«.