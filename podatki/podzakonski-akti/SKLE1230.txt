I. SPLOŠNA DOLOČBA
1. člen
(Predmet sklepa)
Ta sklep določa podrobnejši način vodenja
registra osebnih računov članov vzajemnega pokojninskega sklada (v nadaljnjem
besedilu: register).
II. NAČIN VODENJA REGISTRA OSEBNIH RAČUNOV
2. člen
(Vodenje registra)
(1) Register osebnih računov članov
vzajemnega pokojninskega sklada vodi upravljavec sklada.
(2) Upravljavec mora v registru poleg podatkov,
predpisanih s tem sklepom, zagotoviti tudi vse druge podatke, potrebne za
izvajanje zakona o pokojninskem in invalidskem zavarovanju (Uradni list RS, št.
106/99; v nadaljnjem besedilu: ZPIZ-1) ter na njegovi podlagi izdanih
predpisov. Register mora voditi tako, da zagotavlja varstvo podatkov v skladu z
zakonom, ki ureja varstvo osebnih podatkov. Upravljavec mora pristojnemu
nadzornemu organu omogočiti, da kadarkoli preveri, ali posluje v skladu z
ZPIZ-1 in predpisi, izdanimi na njegovi podlagi.
(3) Upravljavec je dolžan register voditi
tako, da je kadarkoli mogoč vpogled in izpis podatkov za poljubno izbrano
časovno obdobje za posameznega člana ali več članov skupaj. Članu mora na
njegovo pisno zahtevo izročiti izpis vseh podatkov iz registra, ki se nanašajo
nanj.
(4) V primeru, da je del enot vplačal
posamezen delodajalec, mora upravljavec zagotoviti tudi podatke za poljubno
izbrano časovno obdobje za posameznega člana ali več članov, ki jih financira
isti delodajalec.
(5) Podatke, vpisane v register, je
upravljavec dolžan hraniti trajno.
3. člen
(Splošne določbe za informacijski sistem)
Informacijski sistem, s katerim upravljavec
vodi register, mora zagotavljati pravilno in zanesljivo zbiranje, vodenje,
prenos in obdelavo podatkov. Pri tem mora informacijski sistem izpolnjevati
zlasti naslednje zahteve:
-      
zagotovljen mora biti vnos samo odobrenih
podatkov ter vseh odobrenih podatkov;
-      
možnost vnosa podatkov smejo imeti le
pooblaščene osebe;
-      
zagotovljen mora biti podatek o osebah, ki so
opravile vnos in odobrile vnos podatkov;
-      
zagotovljen mora biti natančen, popoln ter
ustrezno zaščiten prenos podatkov;
-      
zagotovljen mora biti reden nadzor nad
pravilnostjo stalnih podatkov;
-      
izpise podatkov potrdijo odgovorne osebe;
-      
izpisi podatkov morajo biti opremljeni s časom
in datumom izpisa ter navedbo osebe, ki je pripravila izpis;
-      
zagotovljena mora biti sprotna izdelava
rezervnih kopij ključnih podatkov in programske opreme ter njihovo ustrezno
shranjevanje;
-      
zagotovljene morajo biti fizične in logične
kontrole dostopa do programske in strojne opreme;
-      
ključnim delom informacijskega sistema mora
biti zagotovljeno ustrezno neprekinjeno napajanje, ki omogoča varen zaključek
dela;
-      
izdelani morajo biti načrti in postopki za
obnovitev informacijskega sistema (računalniške in programske opreme, podatkov
in telekomunikacij) ob izrednih razmerah.
4. člen
(Posebne določbe za računalniško podprt
informacijski sistem)
(1) Upravljavec, ki vodi register z
računalniško podprtim informacijskim sistemom, mora zagotoviti ustrezne
pripomočke za pregled registra ter preizkušanje ustreznosti računalniško
obravnavanih podatkov.
(2) Popoln opis dela računalniškega sistema
mora biti razviden iz ustrezne dokumentacije. Iz dokumentacije morajo biti
razvidni podsistemi in datoteke računalniškega sistema. Dokumentacija mora
zagotavljati vpogled v:
1.    
računalniško rešitev;
2.    
postopke v okviru računalniške rešitve;
3.    
kontrole, ki zagotavljajo pravilno in
zanesljivo obdelavo podatkov;
4.    
kontrole, ki preprečujejo nepooblaščeno
dodajanje, spreminjanje ali brisanje hranjenih računalniških zapisov.
(3) Vsaka sprememba računalniške rešitve
(računalniških programov) iz prvega odstavka tega člena mora biti dokumentirana
v časovnem zaporedju nastanka spremembe, skupaj z datumom spremembe. Iz
dokumentacije mora biti razvidna tudi vsaka sprememba oblike datotek.
Upravljavec mora zagotoviti tudi arhivsko programsko in strojno opremo, ki
omogoča pregledovanje in obdelavo zgodovinskih podatkov tudi v primeru, ko se
ta ne uporablja več za tekočo obdelavo podatkov.
III. OBVEZNA VSEBINA REGISTRA
5. člen
(Vsebina registra)
(1) Register je sestavljen iz osebnih
računov vseh članov vzajemnega pokojninskega sklada.
(2) Iz osebnega računa člana morajo biti
razvidni najmanj sledeči podatki:
Podatki, potrebni za natančno
identifikacijo člana.
Vrsta in obseg pravic, ki izhajajo iz
naslova vplačane premije.
Višina in datum posameznih vplačil premije
dodatnega prostovoljnega zavarovanja. V primeru ko premijo prostovoljnega
dodatnega zavarovanja vplačuje delno ali v celoti delodajalec, morajo biti v
registru vsebovani tudi podatki o višini premije, ki jo je vplačal delodajalec.
Skupno število enot, vpisanih na osebnem
računu člana.
(3) Za vsako posamezno plačilo premije
morajo biti poleg podatkov iz tretje alinee prejšnjega odstavka tega člena razvidni
še najmanj naslednji podatki:
Višina in datum vplačila premije, ki jo je
upravljavec vzajemnega pokojninskega sklada vplačal v imenu in za račun
zavarovanca oziroma upravičenca in na podlagi katerega le-ta pridobi pravico do
dodatne invalidske pokojnine oziroma dodatne družinske pokojnine (druga alinea
osmega odstavka 298. člena ZPIZ-1).
Višina vstopnih stroškov.
Znesek vplačane čiste premije.
Datum konverzije vplačane čiste premije v
ustrezno število enot premoženja vzajemnega pokojninskega sklada.
Vrednost enote premoženja na dan
konverzije.
Število enot premoženja vzajemnega
pokojninskega sklada pridobljenih na podlagi vplačane čiste premije.
(4) V primeru, da premijo prostovoljnega
dodatnega zavarovanja vplačuje delno ali v celoti delodajalec, mora biti iz
podatka iz četrte alinee drugega odstavka tega člena razvidno tudi število enot
premoženja, ki jih je za člana vplačal posamezen delodajalec ter podatki o
posameznih delodajalcih, ki so financirali premijo. Podatki o delodajalcih so
firma oziroma ime, sedež, registrska številka in davčna številka.
IV. PODROBNEJŠA VSEBINA POTRDILA O ŠTEVILU ENOT PREMOŽENJA,
VPISANIH NA OSEBNEM RAČUNU, IN OBRAČUN VPLAČANIH PREMIJ
6. člen
(črtan)
7. člen
(črtan)

Priloga 1: (črtana)

Sklep o registru osebnih računov in potrdilu o
številu enot premoženja (Uradni list RS, št. 61/00)
vsebuje naslednjo končno določbo:
»V. KONČNA DOLOČBA
8. člen
(Uveljavitev
sklepa)
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah Sklepa o registru osebnih
računov in potrdilu o številu enot premoženja (Uradni list RS, št. 43/12) vsebuje naslednjo končno določbo:
»KONČNA DOLOČBA
5. člen
Ta sklep začne veljati naslednji dan po
objavi v Uradnem listu Republike Slovenije.«.