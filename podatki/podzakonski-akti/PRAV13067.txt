1. člen
S tem pravilnikom se določajo oblika, vsebina in postopek za
izdajo diplom, dvojnikov diplom, potrdil o opravljenem izpopolnjevanju po
študijskem programu za izpopolnjevanje, potrdil o opravljenih študijskih
obveznostih, potrdil o vpisu (statusu študenta) in izpisu.
Listine iz prvega odstavka tega člena so javne listine.
Šola izdaja tudi potrdila o različnih oblikah neformalnega
izobraževanja, ki ga izvaja.
2. člen
Diplomska listina se podeljuje po uspešno opravljenem
diplomskem izpitu študijskega programa prve stopnje in študijskega programa druge
stopnje. Diplomski listini sta enako likovno oblikovani, razlikujeta pa se v
podatkih, ki ustrezajo posamezni stopnji študija.
3. člen
Diplomska listina je natisnjena na visoko-kakovostnem belem
papirju formata A4. Tekst na diplomi je v slovenskem jeziku in natisnjen v
ciklamni in svetlo sivi barvi. V kotih (od leve na desno in od zgoraj navzdol)
so natisnjeni rumen, ciklamen, moder in srebrn kvadrat: slednji je večji in ima
hologramu soroden vtisnjen znak šole, nad njim pa je številka diplomske listine.
Na vrhu listine sta na sredini svetlo siv znak šole, pod njim
pa je napis ŠOLA ZA RISANJE IN SLIKANJE. Pod napisom so podatki v treh
stolpcih. V levem stolpcu se od zgoraj navzdol vrstijo: barvni znak šole, ime
in priimek diplomanta, datum, kraj in država rojstva diplomanta in datum ter
kraj opravljanja diplomskega izpita. V sredini je, brano od spodaj navzgor,
stolpec z napisom DIPLOMA v svetlo sivem slepem tisku. V desnem stolpcu si od
zgoraj navzdol sledijo podatki o vrsti javnoveljavne listine, javnoveljavnem
strokovnem naslovu, okrajšavi naslova, imenu akreditiranega visokošolskega
študijskega programa, vrsti študija, stopnji študija in trajanju študija.
Pod stolpci so: žig, natisnjeno ime in strokovni naslov
dekana ter dekanov lastnoročni podpis.
Žig je okrogel; na zgornji polovici je napis ŠOLA ZA RISANJE
IN SLIKANJE in SAMOSTOJNI VISOKOŠOLSKI ZAVOD na spodnji polovici je napis
LJUBLJANA-SLOVENIJA in AUT VIAM INVENIAM AUT FACIAM. V središču žiga je
kvadratni znak, ki je orientiran tako, da stoji na oglišču.
Znak šole nad levim stolpcem sestavlja sedem kvazikock in je
svetlo sive barve, tri stranice pa so dvobarvne.
4. člen
Priloga k diplomi, ki je sestavni del diplome, je sestavljena
v slovenščini in angleščini na posebnem obrazcu, ki ga predpiše minister,
pristojen za visoko šolstvo.
5. člen
Šola izdaja tudi potrdila o zaključenih oblikah neformalnega
izobraževanja (tečaji, seminarji, poletne šole, programi usposabljanja ipd.).
Potrdilo vsebuje ime in priimek kandidata ter datum in kraj njegovega rojstva,
podatke o vsebini, trajanju in izvajalcih izobraževanja, lahko pa tudi podatke
o pridobljenih znanjih in kreditnih točkah, če je program ovrednoten s
kreditnimi točkami.
Potrdilo podpiše dekan. Tako potrdilo ni javna listina.
6. člen
Šola vodi evidenco o izdanih diplomah.
7. člen
Šola izda dvojnik diplome diplomantu, ki je ustrezno
preklical izgubljeno, uničeno ali odtujeno diplomo, če je iz evidence šole
razvidno, da mu je bila po uspešno opravljenem diplomskem izpitu diploma
izdana.
Dvojnik diplome se izda na papirju, ki se v danem trenutku
uporablja za diplomske listine šole; v zgornjem desnem kotu je na prvi strani
napis DVOJNIK, navedeni pa so vsi podatki, kot na originalni listini. Na prvi
strani dvojnika diplome se navedejo podatki, ki jih mora po tem pravilniku
vsebovati diploma. Na hrbtni strani dvojnika diplome dekan podpiše klavzulo o
skladnosti podatkov dvojnika diplome s podatki evidence, na temelju katere se
dvojnik diplome izdaja. Na hrbtni strani dvojnika diplome se odtisne pečat
šole. V evidenco o izdanih diplomah se vpiše podatek o izdanem dvojniku
diplome, skupaj s podatki o preklicu izvirnika.
8. člen
Če se pojavi utemeljen sum, da imetnik diplome ali potrdila
ni opravil s študijskim programom predpisanih obveznosti, šola uvede ustrezne
postopke.
9. člen
Ta pravilnik začne veljati naslednji dan po objavi v Uradnem
listu Republike Slovenije.
10. člen
S sprejemom tega pravilnika preneha veljati »Pravilnik o
izdaji diplom in potrdil o izobraževanju Šole za risanje in slikanje«,
objavljen v Uradnem listu RS, št. 5/11, z dnem 24. 1. 2011.
Ljubljana, dne
1. februarja 2017
doc. mag. Mladen Jernejec l.r.
dekan