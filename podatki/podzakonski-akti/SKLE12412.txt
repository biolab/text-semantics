1. SPLOŠNE DOLOČBE
1. člen
(Splošno)
Ta sklep določa:
-       
namen zbiranja podatkov,
-       
obveznike poročanja,
-       
podatke ter roke poročanja podatkov Banki Slovenije, kot nadzornemu
organu na podlagi ZPPDFT-1.
Pojmi, uporabljeni v tem sklepu, imajo enak pomen kot v
ZPPDFT-1.
2. POROČANJE
2. člen
(Namen zbiranja podatkov)
Banka Slovenije zbira podatke za potrebe izvajanja nadzora na
področju preprečevanja pranja denarja, vključno za namen priprave analize v
okviru načrtovanja nadzorniških aktivnosti, izdajanje priporočil in smernic ter
drugih nalog določenih v ZPPDFT-1 in predpisih, izdanih na njegovi podlagi.
3. člen
(Obvezniki poročanja)
Obvezniki za posredovanje podatkov po tem sklepu so banke in
hranilnice s sedežem v Republiki Sloveniji in njihove podružnice v državah
članicah, podružnice bank tretjih držav in bank držav članic, ki ustanovijo
podružnico v Republiki Sloveniji (v nadaljevanju: obvezniki poročanja).
4. člen
(Obveznost poročanja podatkov)
(1) Obvezniki poročanja iz prejšnjega člena tega sklepa
morajo zagotoviti podatke o:
-       
inherentnem tveganju, ki obsega podatke o tveganjih glede na posamezne
skupine ali vrste strank, geografskega tveganja, produktov, storitev in
transakcij, distribucijskega kanala ter drugih tveganj;
-       
kontrolnem okolju, ki vsebuje informacije o sistemu notranjih politik, postopkov
in kontrol, ki jih je obveznik vzpostavil z namenom blažitve tveganj pranja
denarja in financiranja terorizma;
-       
pooblaščencu za preprečevanje pranja denarja in financiranja terorizma
in namestnikih pooblaščenca (ime, priimek, funkcija ter kontaktni podatki:
telefon in elektronski naslov) in odgovornemu članu uprave ali poslovodstva za
področje preprečevanje pranja denarja in financiranja terorizma (ime, priimek).
(2) Obvezniki poročanja podatke poročajo letno,
najkasneje do 30. aprila tekočega leta, za poročevalsko obdobje
predhodnega leta po končnem stanju na dan 31. 12.
(3) Obvezniki poročanja morajo zagotoviti, da so
podatki, ki jih posredujejo pravilni in da jih posredujejo v predpisanih rokih.
3. NAVODILO
5. člen
(Izdaja navodila)
Guverner Banke Slovenije izda navodilo za izvajanje tega
sklepa, ki podrobneje določa vsebino in način poročanja podatkov s področja
preprečevanja pranja denarja in financiranja terorizma.
4. PREHODNA IN KONČNA DOLOČBA
6. člen
(Uporaba sklepa)
Obvezniki prva poročila po tem sklepu posredujejo s podatki
za poročevalsko leto 2020 najkasneje do 30. septembra 2021, v skladu z
navodilom za izvajanje tega sklepa o poročanju podatkov s področja
preprečevanja pranja denarja in financiranja terorizma iz 5. člena tega sklepa.
7. člen
(Veljavnost sklepa)
Ta sklep začne veljati naslednji dan po objavi v Uradnem
listu Republike Slovenije.
Ljubljana, dne 13. aprila 2021
Boštjan Vasle
predsednik
Sveta Banke Slovenije