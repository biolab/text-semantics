I. SPLOŠNE DOLOČBE
1. člen
Ta pravilnik določa pogoje za minimalno kakovost in
označevanje, ki jih mora v prometu izpolnjevati gorčica. 
Določbe tega pravilnika se ne uporabljajo za gorčico iz
uvoza, ki se proizvaja in daje v promet v posameznih državah članicah Evropske
unije, če so skladne z njihovo nacionalno zakonodajo.
2. člen
Predpakirana gorčica mora biti označena v skladu s predpisom,
ki ureja splošno označevanje živil, in s tem pravilnikom.
3. člen
Pri izdelavi gorčice se lahko glede na tehnološko
upravičenost uporabljajo aditivi v skladu s predpisom, ki ureja aditive za
živila.
4. člen
Nazivna oziroma neto količina, dovoljeno negativno odstopanje
ter način označevanja nazivne oziroma neto količine za predpakirano gorčico
morajo biti v skladu s predpisom, ki ureja predpakirane izdelke.
II. POSEBNE DOLOČBE
5. člen
Gorčica je zmes, ki se dobi z mešanjem kisa ali tekočine, ki
vsebuje ocetno kislino, in gorčičnih semen Brassica nigra, Brassica juncea,
Sinapsis alba ali gorčične moke, dobljene iz teh semen. Gorčica se lahko dobi
tudi z mešanjem zgoraj naštetih semen in gorčične moke, ki so ji lahko dodana
naslednja živila ali sestavine živil: vino, sadno vino, jedilna sol, sladkor,
aromatične rastline in začimbe ter ekstrakti, pridobljene iz teh aromatičnih
rastlin in začimb. 
Gorčica, izdelana iz razredčene ocetne kisline, se mora
označiti kot »gorčica z razredčeno ocetno kislino«. 
Pri proizvodnji gorčice ni dovoljeno uporabljati sintetičnih
eteričnih olj.
III. PREHODNE IN KONČNA DOLOČBA
6. člen
Gorčica mora biti proizvedena in označena v skladu s
posebnimi zahtevami iz tega pravilnika do 31. decembra 2003. 
Ne glede na določbo prejšnjega odstavka je gorčica,
proizvedena pred 31. decembrom 2003, lahko v prometu do prodaje zalog oziroma
prenehanja njihovega roka uporabnosti.
7. člen
Z dnem uveljavitve tega pravilnika prenehajo veljati določbe
9. in 10. člena pravilnika o čaju, gorčici, jedilni soli, pecilnem prašku,
prašku za puding in vanilijevem sladkorju (Uradni list RS, št. 56/99,
59/99-ZTZPUS in 2/00).
8. člen
Ta pravilnik začne veljati petnajsti dan po objavi v Uradnem
listu RS.
Št. 324-01-11/2002
Ljubljana, dne 14. decembra 2003.
mag. Franc But, univ. dipl. inž. l. r. 
Minister za kmetijstvo, 
gozdarstvo in prehrano
Soglašam!
prof. dr. Dušan Keber, dr. med. l.
r. 
Minister za zdravje