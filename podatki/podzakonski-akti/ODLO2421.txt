1. člen
(1) S tem odlokom se zaradi preprečevanja okužb s
SARS-CoV-2 ter zajezitve in obvladovanja nalezljive bolezni COVID-19 začasno
omeji gibanje ljudi in omeji oziroma prepove zbiranje ljudi v Republiki
Sloveniji.
(2) Ta odlok se ne uporablja za dejavnosti, ki se
izvajajo za zagotavljanje izvajanja nalog države, samoupravnih lokalnih
skupnosti in javnih služb ter za organe političnih strank.
2. člen
Začasno se omeji prehajanje med statističnimi regijami, razen
če ta odlok določa drugače.
3. člen
(1) Ne glede na prejšnji člen je prehajanje med
statističnimi regijami ob upoštevanju priporočil Nacionalnega inštituta za
javno zdravje (v nadaljnjem besedilu: NIJZ) dovoljeno za:
1.     
prihod na delo, odhod z dela in izvajanje delovnih nalog,
2.     
opravljanje gospodarskih, kmetijskih in gozdarskih dejavnosti,
3.     
odpravljanje neposredne nevarnosti za zdravje, življenje in premoženje,
4.     
varstvo in pomoč osebam, ki so potrebne podpore, oziroma zaradi oskrbe
ali nege družinskih članov ali če gre za izvajanje starševske skrbi in stikov z
otrokom,
5.     
dostop do lekarn, zdravstvenih in sanitarnih storitev ter zdraviliškega
zdravljenja,
6.     
dostop do tujih diplomatskih in konzularnih predstavništev,
7.     
dostop do storitev za nujne primere,
8.     
dostop do izvajanja nalog, povezanih z delovanjem pravosodnih in
upravnih organov ter organov pregona,
9.     
dostop do storitev za osebe s posebnimi potrebami,
10.  
dostop do trgovin ali storitev v drugi statistični regiji, če so bližje
prebivališču osebe, kot so te trgovine ali storitve v statistični regiji
prebivališča, ali če jih v statistični regiji prebivališča ni,
11.  
izvajanje vzdrževalnih del ali sezonskih opravil na zasebnem objektu ali
zemljišču za člane istega gospodinjstva,
12.  
potovanja oseb z namenom tranzita čez statistično regijo, v sosednjo
državo ali do svojega prebivališča v Republiki Sloveniji,
13.  
nujno vzdrževanje groba, pri čemer mora posameznik izkazati upravičenost
z dokazilom o najemu groba ali drugim ustreznim dokazilom.
(2) Uveljavljanje izjem iz prejšnjega odstavka velja
tudi za ožje družinske člane posameznika in člane skupnega gospodinjstva, kadar
potujejo skupaj.
(3) Prehajanje med statističnimi regijami je ob
upoštevanju priporočil NIJZ dovoljeno tudi posamezniku, ki predloži:
1.     
negativni rezultat testa na virus SARS-CoV-2 z metodo verižne reakcije s
polimerazo (v nadaljnjem besedilu: PCR test), ki ni starejši od 48 ur od
odvzema brisa in je opravljen v državi članici Evropske unije, državi članici
schengenskega območja, Združenem kraljestvu Velike Britanije in Severne Irske
ali Združenih državah Amerike,
2.     
potrdilo o pozitivnem rezultatu testa PCR, ki je starejši od 21 dni,
vendar ni starejši od šest mesecev ali potrdilo zdravnika, da je prebolela
COVID-19 in od začetka simptomov ni minilo več kot šest mesecev ali
3.     
dokazilo o cepljenju zoper COVID-19, s katerim dokazuje, da je od
prejema drugega odmerka cepiva proizvajalca COMIRNATY Biontech/Pfizer preteklo
najmanj sedem dni ali cepiva COVID-19 Vaccine proizvajalca Moderna najmanj 14
dni, oziroma od prejema prvega odmerka cepiva proizvajalca COVID-19 Vaccine
AstraZeneca ali cepiva proizvajalca Russia’s Gamaleya National Centre of
Epidemiology and Microbiology Sputnik V ali cepiva Johnson in Johnson COVID-19
Vaccine Janssen najmanj 21 dni.
(4) Potrdila iz 2. točke prejšnjega odstavka se
upoštevajo, če so bila izdana v državah članicah Evropske unije, državah
članicah schengenskega območja, Združenem kraljestvu Velike Britanije in
Severne Irske ali Združenih državah Amerike.
(5) Šteje se, da posameznik prebiva v statistični
regiji, če ima v tej statistični regiji stalno ali začasno prebivališče. Če ima
posameznik stalno ali začasno prebivališče v različnih statističnih regijah, je
lahko nastanjen samo na enem naslovu prebivanja in se ne sme seliti med obema
prebivališčema.
(6) Pri prehajanju med statističnimi regijami iz prvega
odstavka tega člena mora imeti posameznik pri sebi dokazilo, s katerim izkaže
upravičenost uveljavljanja izjeme iz prvega odstavka tega člena, in lastnoročno
podpisano čitljivo izjavo, ki vsebuje podatke iz sedmega odstavka tega člena.
Izjava ni potrebna, kadar posameznik prehaja med statističnimi regijami na
podlagi 1. in 3. točke prvega odstavka tega člena. Dokazilo in izjavo mora
posameznik na zahtevo pokazati uradni osebi organa, pristojnega za nadzor nad
izvajanjem tega odloka, policistu oziroma občinskemu redarju.
(7) Izjava iz prejšnjega odstavka vsebuje naslednje
podatke:
1.     
ime in priimek,
2.     
naslov bivališča,
3.     
naslov oziroma kraj cilja potovanja,
4.     
navedbo razloga, ki upravičuje gibanje in zadrževanje iz prvega odstavka
tega člena,
5.     
navedbo morebitnih ožjih družinskih članov ali članov skupnega
gospodinjstva, ki se v skladu s tem členom gibljejo in zadržujejo z njim,
6.     
navedbo, da njemu ali ožjim družinskim članom ali članom skupnega
gospodinjstva, ki se v skladu s prvim odstavkom tega člena gibljejo in
zadržujejo z njim, ni bila odrejena osamitev (izolacija) ali karantena,
7.     
navedbo, da se zaveda kazenske ali odškodninske odgovornosti zaradi
neupoštevanja predpisov, odredb ali ukrepov za zatiranje ali preprečevanje
nalezljivih bolezni pri ljudeh,
8.     
navedbo, da se zaveda omejitev iz tega odloka in da jih bo spoštoval.
4. člen
(1) Začasno je prepovedano zbiranje ljudi.
(2) Ne glede na prejšnji odstavek se zbiranje ljudi
dovoli skupini oseb, če gre za ožje družinske člane ali člane skupnega
gospodinjstva ob upoštevanju omejitev in prepovedi iz tega odloka.
(3) Začasno so prepovedane vse prireditve, shodi,
slavja, praznovanja in poroke.
(4) Ne glede na prejšnji odstavek, minister, pristojen
za delo, družino, socialne zadeve in enake možnosti, lahko dovoli sklenitev
zakonskih in partnerskih zvez.
4.a člen
(1) Ne glede na tretji
odstavek prejšnjega člena se dovoli zbiranje ljudi na organiziranih javnih
shodih pod pogoji iz zakona, ki ureja javna zbiranja, pri čemer se zaradi
epidemioloških razmer število oseb na organiziranih javnih shodih v zaprtih
prostorih omeji na enega udeleženca na 30 kvadratnih metrov zaprte površine
oziroma več udeležencev, če gre za osebe iz skupnega gospodinjstva, vendar ne
več kot 100 udeležencev. Število oseb na
organiziranih javnih shodih na prostem se omeji na enega udeleženca na 10
kvadratnih metrov oziroma več udeležencev, če gre za osebe iz skupnega
gospodinjstva, vendar ne več kot 100 udeležencev. Medosebna razdalja med udeleženci
mora biti najmanj 1,5 metra, razen med
osebami iz skupnega gospodinjstva. Za udeležence shodov v zaprtih prostorih je
obvezna uporaba zaščitnih mask.
(2) Organizator javnega
shoda na zahtevo pristojnega nadzornega organa predloži dokazilo o prijavi shoda
oziroma dovoljenje za shod.
5. člen
Pri zbiranju ljudi iz tega odloka je zaradi preprečevanja
okužbe z virusom SARS-CoV-2 treba smiselno upoštevati vsa higienska navodila
oziroma priporočila NIJZ, ki so objavljena na spletnih straneh NIJZ.
6. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.
7. člen
(1) Globe za kršitve tega odloka se izrekajo v skladu z
zakonom, ki ureja nalezljive bolezni. Izvajanje tega odloka poleg pristojnih
inšpekcijskih služb nadzorujejo tudi Policija in občinska redarstva v okviru
svojih pristojnosti.
(2) Če pri opravljanju svojih nalog vpoklican pripadnik
Civilne zaščite naleti na kršitve iz tega odloka, ki jih ne more preprečiti
oziroma prekiniti z opozorilom, o kršitvi nemudoma obvesti najbližjo postajo
Policije.

Odlok o začasni omejitvi gibanja ljudi in
prepovedi zbiranja ljudi zaradi preprečevanja okužb s SARS-CoV-2 (Uradni list
RS, št. 55/21) vsebuje naslednjo končno določbo:
»KONČNA DOLOČBA
8. člen
Ta odlok začne veljati 12. aprila 2021 in velja do
vključno 18. aprila 2021.«.

Odlok
o spremembah Odloka o začasni omejitvi gibanja ljudi in prepovedi zbiranja
ljudi zaradi preprečevanja okužb s SARS-CoV-2 (Uradni list RS, št. 60/21)
spreminja 8. člen odloka tako, da se glasi:
»8. člen
Ta odlok začne veljati 12. aprila 2021 in velja do
vključno 25. aprila 2021.«;
ter vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok
o dopolnitvi Odloka o začasni omejitvi gibanja ljudi in prepovedi zbiranja
ljudi zaradi preprečevanja okužb s SARS-CoV-2 (Uradni list RS, št. 62/21)
vsebuje naslednjo končno določbo:
»KONČNA DOLOČBA
2. člen
Ta odlok začne veljati 19. aprila
2021.«.