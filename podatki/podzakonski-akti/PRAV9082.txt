1. člen
S tem pravilnikom se določajo oblika, vsebina in postopek za
izdajo diplom, potrdil o opravljenem izpopolnjevanju po študijskem programu za
izpopolnjevanje in potrdil o drugih oblikah izobraževanja.
2. člen
Univerza v Ljubljani (v nadaljnjem besedilu: Univerza) izdaja
naslednje diplome in potrdila o izobraževanju:
-       
diplome,
-       
dvojnike diplom in
-       
potrdila o opravljenih izpopolnjevanjih po študijskih programih za
izpopolnjevanje.
Listine iz prvega odstavka so javne listine. Javne listine so
tudi potrdila o opravljenih izpitih, ki jih študentom ali diplomantom izdajajo
članice.
Članica Univerze izdaja potrdila o različnih oblikah
neformalnega izobraževanja, ki ga izvaja.
3. člen
Diploma se izda po opravljenih obveznostih študijskega programa
za pridobitev izobrazbe na posebnem papirju z vodnim žigom, na katerem je kot
podlaga odtisnjen znak Univerze.
Sestavni del diplome je »priloga k diplomi«.
Na zahtevo kandidata se lahko izda prepis diplome, ki je
priloga izvirnika in velja skupaj z njim.
4. člen
Univerza podeljuje diplome o zaključenih študijskih programih
prve stopnje (visokošolski strokovni študijski programi, univerzitetni
študijski programi), druge stopnje (magistrski študijski programi), tretje
stopnje (doktorski študijski programi) ter o zaključenih univerzitetnih
študijskih programih, visokošolskih strokovnih študijskih programih, študijskih
programih za pridobitev znanstvenega magisterija, specializacije in doktorata znanosti.
5. člen
Diploma vsebuje: ime članice, na kateri je študij potekal, ime
akreditiranega študijskega programa ter smer oziroma področje, kadar ima
študijski program več smeri ali področij, stopnjo pridobljene izobrazbe,
pridobljen strokovni oziroma znanstveni naslov, ime in priimek kandidata ter
datum in kraj njegovega rojstva.
Diploma ima zaporedno številko, datum diplomiranja, datum izdaje,
pečat Univerze ter podpisa trenutnega rektorja Univerze in dekana članice, na
kateri je študij po akreditiranem študijskem programu potekal.
Diploma o magisteriju znanosti in diploma o specializaciji
vsebujeta poleg podatkov iz prvega in drugega odstavka tega člena tudi naslov
magistrskega oziroma specialističnega dela in datum njegovega zagovora.
Diploma o doktoratu znanosti vsebuje poleg podatkov iz prvega
in drugega odstavka tega člena tudi naslov doktorske disertacije in datum
njenega zagovora, ime in priimek mentorja in morebitnega so-mentorja.
6. člen
Diploma o zaključenem dvopredmetnem ali interdisciplinarnem študijskem
programu, ki ga izvaja več članic univerze, poleg podatkov, navedenih v 4.
členu tega pravilnika, vsebuje še navedbo vseh sodelujočih članic in podpise
njihovih dekanov, če se članice, ki sodelujejo v takem programu, ne dogovorijo
drugače.
Ne glede na določbo o navedbi sodelujočih članic iz prvega odstavka
tega člena, je lahko na diplomi, pridobljeni po zaključenem interdisciplinarnem
študijskem programu, navedena samo tista članica, na kateri so tekli postopki
za zagovor naloge, zaključnega izpita ali drugega dejanja, s katerim je študent
zaključil študijski program.
O vsebini in obliki diplome o zaključenem skupnem študijskem programu,
ki ga izvaja Univerza skupaj z drugimi visokošolskimi zavodi iz Slovenije ali
tujine, se skladno z veljavnimi predpisi dogovorijo sodelujoče univerze pred
začetkom izvajanja programa.
7. člen
Po opravljenih obveznostih na akreditiranem študijskem programu
za izpopolnjevanje, ki ga izvaja članica Univerze, izda Univerza kandidatu
potrdilo.
Potrdilo, ki je natisnjeno na papirju z znakom Univerze, vsebuje:
ime in priimek kandidata, datum in kraj njegovega rojstva, naziv programa in
njegovo trajanje, izvajalca programa, lahko pa tudi pričakovane učne izide.
Potrdilo ima podpis rektorja in dekana članice, na kateri je potekal program
izpopolnjevanja.
8. člen
Vse diplome in potrdila, ki jih izdajajo Univerza in članice in
so javne listine, so sestavljene v slovenščini.
Priloga k diplomi, ki je sestavni del diplome, je sestavljena
v slovenščini in angleščini na posebnem obrazcu, ki ga predpiše minister,
pristojen za visoko šolstvo.
Prepis diplome, ki je priloga izvirnika in velja skupaj z
njim, je sestavljen v angleščini.
9. člen
Članica Univerze izda potrdilo o zaključenih oblikah neformalnega
izobraževanja, ki jih izvaja članica Univerze (tečaji, seminarji, poletne šole,
programi usposabljanja, ipd.). Potrdilo podpiše dekan članice. Tako potrdilo ni
javna listina.
Potrdilo iz prvega odstavka vsebuje: ime in priimek kandidata
ter datum in kraj njegovega rojstva, podatke o vsebini, trajanju in izvajalcih
izobraževanja, lahko pa tudi podatke o pridobljenih znanjih in kreditnih
točkah, če je program ovrednoten s kreditnimi točkami.
10. člen
O izdanih diplomah in potrdilih Univerza oziroma njene članice
vodijo posebno evidenco v skladu z zakonom in posebnimi predpisi.
11. člen
Če se pojavi utemeljen sum, da imetnik diplome ali potrdila ni
opravil s študijskim programom predpisanih obveznosti, uvede Univerza skladno z
veljavnimi predpisi ustrezne postopke.
12. člen
Univerza izda dvojnik diplome diplomantu, ki je ustrezno preklical
izgubljeno, uničeno ali odtujeno diplomo, če je iz evidence, ki jo vodi
Univerza ali članica, razvidno, da mu je bil po končanih študijskih obveznostih
izdan izvirnik diplome.
Dvojnik diplome se izda na papirju, ki se v danem trenutku
uporablja za izdajo diplom Univerze, s tem, da je v gornjem desnem kotu na prvi
strani napisano, da gre za dvojnik.
Na prvi strani dvojnika diplome se z izjemo zaporedne številke
navedejo podatki, ki jih mora po tem pravilniku vsebovati diploma, s tem, da se
namesto lastnoročnega podpisa pri imenih podpisnikov zapiše »l.r.«.
Na hrbtni strani dvojnika diplome trenutni rektor univerze in
dekan članice, na kateri je študij potekal, podpišeta klavzulo o skladnosti
podatkov dvojnika diplome s podatki evidence, na temelju katere se dvojnik
diplome izdaja. Na hrbtni strani dvojnika diplome se odtisne pečat univerze.
V evidenco o izdanih diplomah se vpiše podatek o izdanem dvojniku
diplome, skupaj s podatki o preklicu izvirnika.

Pravilnik o izdaji diplom in potrdil o
izobraževanju (Uradni list RS, št. 33/08) vsebuje naslednji končni določbi:
»13. člen
S sprejemom tega pravilnika preneha veljati Pravilnik o izdaji
diplome in potrdila o izpopolnjevanju, ki ga je Senat Univerze v Ljubljani
sprejel na seji, dne 22. 3. 2005.
14. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah Pravilnika o izdaji
diplom in potrdil o izobraževanju (Uradni list RS, št. 17/15) vsebuje naslednjo končno določbo:
3. člen
(Prehodna določba)
Ta pravilnik začne veljati naslednji dan po objavi v Uradnem
listu Republike Slovenije.«.