1. člen
(vsebina in namen sklepa)
(1) Banka Slovenije z namenom »blažitev in preprečitev
čezmerne rasti kreditiranja in čezmernega finančnega vzvoda« zvišuje stopnjo
proticikličnega blažilnika za Republiko Slovenijo.
(2) S tem sklepom se za banke in hranilnice (v nadaljevanju:
banke) podrobneje določa:
1.     
stopnja proticikličnega blažilnika, ki se uporablja za izračun banki
lastnega proticikličnega kapitalskega blažilnika v zvezi s kreditnimi
izpostavljenostmi v Republiki Sloveniji in
2.     
datum, od katerega morajo banke uporabljati stopnjo proticikličnega
blažilnika iz prejšnje točke za namen izračuna in vzdrževanja svojega lastnega
proticikličnega kapitalskega blažilnika za ustrezne kreditne izpostavljenosti v
Republiki Sloveniji, kot je opredeljeno v 232. členu ZBan-3.
2. člen
(višina stopnje proticikličnega blažilnika za ustrezne
kreditne izpostavljenosti v Republiki Sloveniji)
Banka Slovenije določa stopnjo proticikličnega blažilnika za
Republiko Slovenijo v višini 0,5 % zneska skupne izpostavljenosti tveganjem,
izračunane v skladu s tretjim odstavkom 92. člena Uredbe (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah za
kreditne institucije in investicijska podjetja ter o spremembi Uredbe (EU) št.
648/2012 (UL L št. 176 z dne 27. junija 2013, str. 1) s spremembami.
3. člen
(začetek uporabe stopnje proticikličnega blažilnika)
(1) Stopnja proticikličnega blažilnika za Republiko Slovenijo
iz prejšnjega člena se začne uporabljati 12 mesecev po objavi na spletni strani
Banke Slovenije.
(2) Podatki iz drugega odstavka 238. člena ZBan-3 bodo z dnem
uveljavitve sklepa objavljeni na spletni strani Banke Slovenije.
4. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Ljubljana, dne 22. novembra
2022
Boštjan Vasle
predsednik
Sveta Banke Slovenije