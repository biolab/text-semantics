1. člen
(1) S to uredbo se zavarujejo določene
ogrožene prosto živeče vrste gliv z namenom ohranitve njihovega ugodnega stanja
teh vrst. 
(2) Ta uredba določa tudi pravila ravnanja
in poseben varstveni režim ogroženih prosto živečih vrst gliv. 
(3) Prosto živeče vrste gliv v skladu s to
uredbo so vrste višjih gliv iz debla prostotrosnic (Basidiomycota) in
debla zaprtotrosnic (Ascomycota), ki iz podgobja v podlagi (substratu)
oblikujejo človeškim očem vidne razmnoževalne strukture – trosnjake.
2. člen
Vrste gliv, zavarovane s to uredbo (v
nadaljnjem besedilu: zavarovane vrste gliv), so določene v prilogi 1, ki je
sestavni del te uredbe.
3. člen
Določbe te uredbe se uporabljajo za rastoče
in nabrane glive zavarovanih vrst ter njihove dele ali izdelke iz njih,
vključno s podgobjem ali micelijem (v nadaljnjem besedilu: podgobje) in gobo
ali trosnjakom (v nadaljnjem besedilu: goba) ter vsemi razvojnimi oblikami.
4. člen
(1) Prepovedano je zavestno uničevanje
zavarovanih vrst gliv, zlasti odvzem iz narave ali uničevanje gob in podgobja
ter ogrožanje obstoja teh vrst na njihovem naravnem območju razširjenosti. 
(2) Prepovedano je posedovanje, prevažanje,
prenašanje, prodaja, zamenjava ter ponujanje za prodajo ali zamenjavo
zavarovanih vrst gliv, odvzetih iz narave. 
(3) Ne glede na določbe prejšnjega odstavka
se zavarovane vrste gliv lahko poseduje, prevaža, prenaša, prodaja, zamenjuje
ter ponuja za prodajo ali zamenjavo, če so: 
-       
odvzete iz narave na podlagi dovoljenja iz prvega odstavka 6. člena te
uredbe, 
-       
uvožene na podlagi listin, izdanih v skladu s predpisi, ki urejajo
trgovino z živalskimi in rastlinskimi vrstami, ali pridobljene na območju
Evropske unije v skladu s predpisi, ki urejajo njihov odvzem iz narave, ali 
-       
zasežene oziroma odvzete v skladu s predpisi, ki urejajo zaseg ali
odvzem, če gre za ravnanja v nasprotju s predpisi, ki urejajo ohranjanje
narave, ali drugimi predpisi.
5. člen
(1) Ne glede na določbe prvega in drugega
odstavka prejšnjega člena se zavarovane vrste gliv lahko uniči, odvzame iz
narave ali poškoduje, če se s tem ne ogrozi obstoja zavarovanih vrst gliv na
njihovem naravnem območju razširjenosti in za ta ravnanja ni nadomestnih
tehničnih možnosti s podobnimi učinki, ki bi preprečile prepovedano posledico. 
(2) Ravnanja, pri katerih se lahko uniči, odvzame
iz narave ali poškoduje zavarovane vrste gliv, so: 
-       
dela, ki se opravljajo v skladu s predpisi, ki urejajo dobro kmetijsko
prakso, 
-       
dela na področju varstva gozdov, izvajanja sečnje gozdov ter dela pri
gradnji in vzdrževanju gozdnih prometnic, ki se opravljajo v skladu s predpisi,
ki urejajo gradnjo in vzdrževanje gozdnih prometnic, 
-       
gradnja objektov, za katere je predpisano gradbeno dovoljenje in se
gradijo skladno z njim, v skladu s predpisi, ki urejajo gradnjo objektov, ali 
-       
dela (obnovitvena gradbena dela, restavriranje ipd.), ki se opravljajo v
skladu s predpisi, ki urejajo varstvo kulturne dediščine.
6. člen
(1) Ne glede na določbe prvega in drugega
odstavka 4. člena te uredbe lahko ministrstvo, pristojno za ohranjanje narave,
dovoli odvzem iz narave, uničenje ali poškodovanje podgobja in gob zavarovanih
vrst gliv, če ni druge možnosti in se s tem ne ogrozi obstoja zavarovanih vrst
gliv na njihovem naravnem območju razširjenosti, zaradi: 
-       
zagotavljanja varstva živalskih in rastlinskih vrst ter ohranjanja
habitatnih tipov, 
-       
preprečitve škode, zlasti na posevkih, živini, gozdovih, ribiških
območjih in vodi ter drugem premoženju, 
-       
zagotavljanja zdravja in varnosti ljudi, 
-       
raziskovanja raziskovalcev ali raziskovalnih organizacij, 
-       
izobraževalnih namenov, če učnega cilja ni mogoče doseči na kakršen koli
drug način, ali 
-       
obnovitve populacije zavarovanih vrst gliv, doseljevanja in ponovnega
naseljevanja gliv ter v zvezi z njim potrebnega razmnoževanja, vključno z
umetnim razmnoževanjem gliv za te namene ali pridobitve začetne kulture za
navedeno dejavnost. 
(2) Dovoljenje iz prejšnjega odstavka mora
vsebovati: 
-       
ime in priimek ter stalno ali začasno prebivališče fizične osebe oziroma
naziv in sedež pravne osebe, ki bo izvršila ravnanje iz prejšnjega odstavka,
ter ime in priimek odgovorne osebe in vseh izvrševalcev ravnanja, če ravnanje
izvršuje več oseb, 
-       
vrsto dovoljenega ravnanja iz prejšnjega odstavka, 
-       
vrsto zavarovane glive ter obliko in število oziroma količino osebkov, 
-       
namen, za katerega se dovoljenje izdaja, 
-       
časovno obdobje ravnanja, 
-       
geografsko območje, na katerem bo izvedeno ravnanje, 
-       
sredstva oziroma načine za izvršitev ravnanja, 
-       
druge pogoje za izvedbo dovoljenega ravnanja iz druge alineje tega
odstavka, če je to potrebno, 
-       
obdobje veljavnosti dovoljenja, ki ne sme biti daljše od petih let od
datuma njegove izdaje, in 
-       
način in čas poročanja o izvršitvi ravnanja iz druge alineje tega
odstavka.
7. člen
Dovoljenje iz prejšnjega člena se izda na
podlagi vloge, ki mora vsebovati: 
-       
ime in priimek fizične osebe oziroma naziv pravne osebe, ki želi
pridobiti dovoljenje, 
-       
stalno ali začasno prebivališče fizične osebe oziroma sedež pravne osebe
ter ime in priimek odgovorne osebe in vseh izvrševalcev ravnanja, če ravnanje
izvršuje več oseb, 
-       
navedbo in podrobno utemeljitev razlogov iz prvega odstavka prejšnjega
člena, 
-       
vrsto ravnanja iz prvega odstavka prejšnjega člena, 
-       
predlagano vrsto zavarovane glive in predvideno število ali količino
osebkov, 
-       
predlagano časovno obdobje izvedbe ravnanja, 
-       
predlagano geografsko območje izvedbe ravnanja in 
-       
predvidena sredstva oziroma načine izvršitve ravnanja.
8. člen
(1) Dovoljenje iz 6. člena te uredbe se
izda na podlagi strokovnega mnenja, iz katerega mora biti razvidno, da v
primerih ravnanj iz prvega odstavka 6. člena te uredbe ni druge možnosti ter se
s tem ne ogrozi obstoja zavarovanih vrst gliv na njihovem naravnem območju
razširjenosti. 
(2) Strokovno mnenje iz prejšnjega odstavka
pripravi Zavod Republike Slovenije za varstvo narave. 
(3) Strokovno mnenje mora vsebovati: 
-       
oceno o vplivu ravnanja iz prvega odstavka 6. člena te uredbe na
ohranitev ugodnega stanja zavarovane vrste gliv, 
-       
časovno obdobje, v katerem je mogoče izvršiti ravnanje, 
-       
geografsko območje, na katerem je primerno izvršiti ravnanje, 
-       
sredstva oziroma načine izvršitve ravnanja, 
-       
potrebne nujne ukrepe v zvezi z izvedbo nadzora nad ravnanjem, 
-       
morebitne pogoje, skladno s katerimi se ravnanje lahko izvede, zlasti
glede na tveganje za zagotavljanje ugodnega stanja drugih rastlinskih in
živalskih vrst in 
-       
način in čas poročanja o izvršitvi ravnanja, za katerega se pripravlja
strokovno mnenje.
9. člen
(1) Ministrstvo, pristojno za ohranjanje
narave, vodi seznam izdanih dovoljenj iz 6. člena te uredbe. 
(2) Seznam iz prejšnjega odstavka obsega za
vsako dovoljenje: 
-       
številko in obdobje veljavnosti dovoljenja, 
-       
vrste zavarovanih gliv ter obliko in število oziroma količino osebkov, 
-       
sredstva oziroma načine za izvršitev ravnanja, 
-       
morebitne druge pogoje za izvršitev ravnanja in 
-       
podatke o strokovnem mnenju strokovne organizacije.
10. člen
Nadzor nad izvajanjem te uredbe opravljajo
inšpektorji, pristojni za ohranjanje narave, inšpektorji, pristojni za gozdove,
in naravovarstveni nadzorniki.
11. člen
(1) Z globo od 400 do 4.000 eurov se
kaznuje za prekršek pravna oseba, samostojni podjetnik posameznik in
posameznik, ki samostojno opravlja dejavnost, če v nasprotju s: 
-       
4. členom te uredbe zavestno uničuje zavarovane vrste gliv ali poseduje,
prevaža, prenaša, prodaja, zamenjava ter ponuja za prodajo ali zamenjavo zavarovane
vrste gliv, odvzete iz narave, 
-       
5. členom te uredbe z dovoljenimi ravnanji iz drugega odstavka 5. člena
te uredbe ogrozi obstoj zavarovanih vrst gliv na njihovem naravnem območju
razširjenosti ali 
-       
6. členom te uredbe brez dovoljenja odvzame iz narave, uniči ali
poškoduje podgobje ali gobe zavarovanih vrst gliv. 
(2) Z globo od 300 do 3.000 eurov se za
prekršek iz prejšnjega odstavka kaznuje tudi odgovorna oseba pravne osebe in
odgovorna oseba samostojnega podjetnika posameznika. 
(3) Z globo od 250 do 2.500 eurov se za
prekršek iz prvega odstavka tega člena kaznuje posameznik.
12. člen
Organizacije in društva, ki so pridobila
dovoljenje v skladu s 4. členom Uredbe o varstvu samoniklih gliv (Uradni list
RS, št. 57/98), morajo v enem letu od uveljavitve te uredbe vložiti vlogo za
novo dovoljenje v skladu s 6. členom te uredbe.
13. člen
Z dnem uveljavitve te uredbe se prenehajo
uporabljati določbe 1. do 4. člena ter 15. in 16. člena Uredbe o varstvu
samoniklih gliv (Uradni list RS, št. 57/98).
14. člen
Ta uredba začne veljati petnajsti dan po
objavi v Uradnem listu Republike Slovenije.
Št. 00719-27/2011
Ljubljana, dne 14. julija 2011
EVA 2011-2511-0061
Vlada Republike Slovenije
Borut Pahor l.r. 
Predsednik

Priloga 1: Seznam
zavarovanih prosto živečih vrst gliv