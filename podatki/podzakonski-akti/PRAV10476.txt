I. SPLOŠNE DOLOČBE
1. člen
(uporaba pravilnika)
(1) Ta pravilnik ureja pogoje, načine
in postopke za začetek usposabljanja in potek usposabljanja za pridobitev vojaških
licenc in pooblastil, izpite, način in postopek izdajanja vojaških licenc in
pooblastil ter druga vprašanja v zvezi z licenciranjem operativnega osebja
nadzora in kontrole zračnega prostora ter zračne obrambe Slovenske vojske.
(2) Ta pravilnik se uporablja za
osebje, ki opravlja strokovna dela in naloge, povezane z izvajanjem nadzora in
kontrole zračnega prostora, glede nalog zračne obrambe pa v tistem delu, ki
lahko vpliva na varnost letenja in varnost zračnega prometa.
2. člen
(opredelitev pojmov)
(1) Izrazi, uporabljeni v tem
pravilniku, imajo naslednji pomen:
1.     
izvajalec usposabljanja je organizacija, ki jo je za izvajanje enega ali
več vrst usposabljanj certificiral pristojni vojaški letalski organ;
2.     
operativno osebje nadzora in kontrole zračnega prostora ter zračne
obrambe Slovenske vojske (v nadaljnjem besedilu: ONKZP) je vojaško letalsko ali
drugo vojaško strokovno osebje, ki opravlja dela in naloge na področju
nadzora in kontrole zračnega prostora ter zračne obrambe ali druge naloge v
zvezi z nadzorom in kontrolo zračnega prostora ter zračne obrambe;
3.     
shema usposobljenosti v vojaški enoti je veljavna shema, ki predstavlja
postopek, s katerim vojaške enote vzdržujejo usposobljenost imetnikov licenc;
4.     
vojaška enota po tem pravilniku je enota, ki izvaja naloge nadzora in
kontrole zračnega prostora ter zračne obrambe ali druge naloge v zvezi z
nadzorom in kontrolo zračnega prostora ter zračne obrambe;
5.     
vojaška licenca ONKZP (v nadaljnjem besedilu: vojaška licenca) je
listina, s katero se potrdi, da oseba, ki spada v vojaško letalsko ali drugo
vojaško strokovno osebje, izpolnjuje pogoje za opravljanje določenih del.
(2) Ostali izrazi, uporabljeni v tem
pravilniku, imajo enak pomen kot je določeno v zakonu, ki ureja letalstvo in v
pravilniku, ki ureja letenje vojaških zrakoplovov.
3. člen
(pristojnost)
Za izdajanje, podaljševanje, validacijo ter
odvzem ali preklic vojaških licenc oziroma pooblastil (v nadaljnjem besedilu:
licenciranje) iz tega pravilnika, je pristojen Vojaški letalski organ (v
nadaljnjem besedilu: VLO).
II. VOJAŠKA LICENCA IN POOBLASTILA
4. člen
(vojaška licenca)
(1) Vojaško licenco se izda vojaški
osebi, ki je uspešno opravila vsa usposabljanja in izpit za posamezno
pooblastilo iz 5. člena tega pravilnika.
(2) Vojaška licenca se izda brez omejitve
trajanja.
(3) V vojaško licenco se vpisujejo
pooblastila in njihova veljavnost, pri čemer se vanjo vpisujejo le okrajšave
posameznih pooblastil iz 5. člena tega pravilnika.
(4) V vojaško licenco se vpišejo tudi
posebne pravice ter omejitve imetnika.
(5) Vzorec vojaške licence je v
prilogi 1, ki je sestavni del tega pravilnika. Vojaška licenca se izda v
slovenskem in angleškem jeziku.
(6) V primeru uničenja, izgube ali
kraje vojaške licence mora imetnik vojaške licence o tem nemudoma pisno obvestiti
vojaško enoto in VLO. Za ponovno izdajo vojaške licence mora imetnik v VLO
podati vlogo za ponovno izdajo vojaške licence s priloženo izjavo o izgubi ali
uničenju vojaške licence.
5. člen
(vrste pooblastil)
(1) Naloge določene s pooblastili iz
tega pravilnika, sme opravljati vojaška oseba, ki ima veljavno vojaško licenco
z vpisanim ustreznim in veljavnim pooblastilom ter veljavno zdravniško
spričevalo ustrezne kategorije.
(2) Vojaška licenca vsebuje enega ali
več naslednjih pooblastil, ki opredeljujejo vrsto dela, ki jo imetnik vojaške
licence lahko izvaja:
1.     
pooblastilo identifikator nadzora zračnega prostora (ID-Identificator; v
nadaljnjem besedilu: ID) dokazuje usposobljenost za pravilno izdelavo slike
situacije v zračnem prostoru s klasifikacijo in identifikacijo zrakoplovov, ter
izmenjavo informacij s sosednjimi NATO centri in civilno kontrolo;
2.     
pooblastilo častnik za obdelavo radarskih podatkov (TPO – Track
Production Officer; v nadaljnjem besedilu: TPO) dokazuje usposobljenost za
izvajanje funkcij taktične kontrole, vezane na zagotavljanje slike situacije v
zračnem prostoru z učinkovitim upravljanjem vseh sredstev, osebja nadzora
zračnega prostora, koordinacijo ter izmenjavo informacij s sosednjimi NATO
centri in civilno kontrolo;
3.     
pooblastilo pomočnik častnika za obdelavo radarskih podatkov (TPOA –
Track Production Officer Assistant; v nadaljnjem besedilu: TPOA) dokazuje
usposobljenost za delo pomočnika pri izvajanju funkcij taktične kontrole,
vezane na zagotavljanje slike situacije v zračnem prostoru z učinkovitim
upravljanjem vseh sredstev, osebja nadzora zračnega prostora, koordinacijo ter
izmenjavo informacij s sosednjimi NATO centri in civilno kontrolo;
4.     
pooblastilo kontrolor prestreznikov (IC – Interceptor Controller; v
nadaljnjem besedilu: IC) dokazuje usposobljenost za navajanje in prestrezanje
ciljev v zraku;
5.     
pooblastilo pomočnik kontrolorja prestreznikov (ICA – Interceptor
Controller Assistant; v nadaljnjem besedilu: ICA) dokazuje usposobljenost za
izmenjavo informacij v zvezi z varnostjo letenja;
6.     
pooblastilo koordinator kontrole prestreznikov (FA – Fighter Allocator;
v nadaljnjem besedilu: FA), dokazuje usposobljenost za koordinacijo uporabe
prestreznikov dela kontrolorjev prestreznikov pri izvajanju kontrole;
7.     
pooblastilo glavni kontrolor (MC – Master Controller; v nadaljnjem
besedilu: MC), dokazuje usposobljenost za izvajanje zahtevanih funkcij taktične
kontrole;
8.     
pooblastilo kontrolor sistemov zračne obrambe (TCO – Tactical Controller
Officer; v nadaljnjem besedilu: TCO) dokazuje usposobljenost za izvajanje
taktične kontrole in za vodenje delovanj v zračnem prostoru s sistemi zemeljske
zračne obrambe;
9.     
pooblastilo inštruktor (INS), dokazuje usposobljenost za izvajanje
usposabljanja in preverjanja usposobljenosti za tista pooblastila, ki jih ima
vpisana v vojaški licenci.
(3) Pooblastila iz prejšnjega odstavka
veljajo:
-       
IC eno leto,
-       
inštruktor tri leta,
-       
vsa ostala pooblastila dve leti.
(4) Ne glede na prejšnji odstavek je
pooblastilo veljavno le, če ima imetnik veljavno zdravniško spričevalo.
(5) Pooblastilo FA velja samo ob
veljavnem pooblastilu IC.
6. člen
(evidence)
(1) Podatki o licenciranju ONKZP se
vodijo v registru vojaškega letalskega in drugega vojaškega strokovnega osebja.
(2) Vojaške enote za svoje zaposlene
vodijo evidence prve pridobitve, trajanja veljavnosti, odvzemov in ponovne
pridobitve vseh pooblastil ter tistih aktivnosti, ki so pogoj za podaljševanje
veljavnosti pooblastil.
(3) Imetniki pooblastil FA, IC in ICA
vodijo knjigo evidence kontrolnih dogodkov.
III. OSNOVNI POGOJI ZA PRISTOP K USPOSABLJANJU ZA PRIDOBITEV
VOJAŠKE LICENCE IN POOBLASTIL
7. člen
(zdravstvena sposobnost)
Kandidat za opravljanje del in nalog,
izhajajočih iz pooblastila, mora pred začetkom usposabljanja za pridobitev
licence in pooblastil imeti veljavno zdravniško spričevalo drugega osebja po
pravilniku, ki ureja zdravstvene zahteve, ki jih mora izpolnjevati letalsko
osebje in drugo strokovno osebje ter o preverjanju zdravstvene sposobnosti in
vodenju evidenc o zdravstveni sposobnosti.
8. člen
(predznanje angleškega jezika)
(1) Kandidat mora pred začetkom
usposabljanja za pridobitev licence in pooblastil izpolnjevati naslednji pogoj
znanja tujega jezika:
-       
kandidat, ki pristopa k usposabljanju za pooblastilo ID in TCO, mora
izkazati znanje angleškega jezika v obsegu, ki je najmanj enak 70 odstotkov na
uvrstitvenih testih za angleški jezik (v nadaljnjem besedilu: ALCPT),
-       
kandidat, ki pristopa k usposabljanju za pooblastilo TPO, TPOA, IC, ICA,
FA ter MC, mora izkazati znanje angleškega jezika v obsegu, ki je najmanj enak
80 odstotkov na ALCPT.
(2) Znanje angleškega jezika se
izkazuje s potrdilom, ki ga izda Šola za tuje jezike Slovenske vojske oziroma
primerljiva izobraževalna ustanova.
IV. USPOSABLJANJE ZA PRIDOBITEV POOBLASTIL
9. člen
(usposabljanja)
(1) Usposabljanja so osnovna in
posebna, ki vsebujejo teoretični oziroma praktični del ter usposabljanja na
delovnem mestu. Programe usposabljanja za pridobitev pooblastil iz tega
pravilnika določi minister, pristojen za obrambo.
(2) Na podlagi programa usposabljanja
iz prejšnjega odstavka izvajalci usposabljanja izdelajo ustrezne priročnike o
usposabljanju, glede na vrsto usposabljanja in jih predložijo v odobritev VLO.
(3) Kandidat lahko prične s praktičnim
delom usposabljanja, ko je uspešno zaključil teoretični del, pri čemer mora
izkazati najmanj 70 odstotkov znanja zastavljenih vprašanj na preverjanju, ki
ga izvede izvajalec usposabljanja.
(4) Kandidat lahko pristopi k
preverjanju teoretičnega oziroma praktičnega znanja največ trikrat.
10. člen
(izvajalec usposabljanja)
(1) Usposabljanja za pooblastila se
izvajajo v ustrezni pooblaščeni izobraževalni ustanovi, ki je s strani VLO
certificirana organizacija za usposabljanje v skladu z zakonom, ki ureja
letalstvo in s tem pravilnikom.
(2) Izvajalec usposabljanja mora za
pridobitev certifikata organizacije za usposabljanje izpolnjevati naslednje
pogoje:
-       
izvaja programe usposabljanja iz prejšnjega člena,
-       
ima ustrezno strokovno usposobljeno osebje,
-       
vodi dokumentacijo o poteku usposabljanja,
-       
ima razpoložljive in potrebne prostore, naprave in opremo za izvedbo
usposabljanja,
-       
razpolaga s priročniki o usposabljanju in navodili za izvedbo
usposabljanja in
-       
zagotovi varno izvedbo usposabljanja.
(3) VLO lahko prizna certifikat
organizacije za usposabljanje civilnega letalskega organa ali certifikat
organizacije za usposabljanje izdan izven Republike Slovenije, s strani
pristojnega nacionalnega, civilnega ali vojaškega organa druge države.
(4) VLO izvaja nadzor nad izvajalci
usposabljanja, ki so bili certificirani v skladu s prvim odstavkom tega člena.
11. člen
(osnovna usposabljanja)
Kandidat, ki se usposablja za pridobitev
pooblastil, mora uspešno opraviti naslednja skupna osnovna usposabljanja v
obsegu, ki je določen s programom usposabljanja:
-       
usposabljanje za uporabo sistemov nadzora in kontrole zračnega prostora
(seznanitev z delovno postajo in njeno uporabo) ter izpadi sistemov,
-       
usposabljanje iz osnov uporabe govorno-komunikacijskega sistema,
-       
usposabljanje s področja upravljanja zračnega prometa, meteorologije,
navigacije, letalskih informacij, letališč, področje ureditve zračnega prostora
Republike Slovenije, letalska frazeologija (angleščina), varnosti in varnostne
kulture, človeških dejavnikov, postopkov civilno vojaškega sodelovanja,
nenavadne oziroma težavne situacije, izpad sistemov,
-       
usposabljanje iz osnov radarske teorije in radarske tehnike,
-       
usposabljanje s področja letalskih predpisov in standardov.
12. člen
(posebna usposabljanja)
(1) Kandidat, ki se usposablja za
pridobitev pooblastil, mora poleg vseh osnovnih usposabljanj uspešno opraviti
še vsa posebna usposabljanja za posamezno pooblastilo v obsegu, ki je določen s
programom usposabljanja.
(2) Za pridobitev pooblastila ICA mora
kandidat opraviti tudi usposabljanje s področja relevantnih oborožitvenih sistemov
letalskih sil in zračne obrambe, s katerimi se pri delu srečuje operativno
osebje.
(3) Za pridobitev pooblastila IC mora
kandidat opraviti tudi usposabljanje po programu na temo relevantnih
oborožitvenih sistemov zračne obrambe ter letalstva v uporabi nacionalnih in
zavezniških enot, s katerimi se srečuje pri svojem delu, zrakoplovov in osnov
letenja, sporazumevanja med kontrolorjem prestreznikov in pilotom.
13. člen
(usposabljanje na delovnem mestu)
(1) Po uspešno opravljenih
usposabljanjih iz 11. in 12. člena tega pravilnika, mora kandidat, ki se
usposablja za pridobitev pooblastil, uspešno opraviti usposabljanje na delovnem
mestu pod nadzorom inštruktorja v obsegu, ki je določen s programom
usposabljanja. O opravljenem preverjanju usposobljenosti inštruktor poda pisno
mnenje.
(2) Listo inštruktorjev po posameznih
pooblastilih in veljavnost inštruktorskih pooblastil vodi poveljnik vojaške
enote, odgovoren za usposabljanje, ki je dolžan vsako spremembo liste
inštruktorjev posredovati VLO.
14. člen
(zahtevana predznanja)
(1) Kandidat lahko pristopi k
usposabljanju za pridobitev pooblastila TPOA, če ima najmanj dve leti
pooblastilo ID.
(2) Kandidat lahko pristopi k
usposabljanju za pridobitev pooblastila ICA, če ima najmanj tri leta
pooblastilo ID.
(3) Kandidat lahko pristopi k
usposabljanju za pridobitev pooblastila FA, če ima najmanj eno leto pooblastilo
IC.
(4) Kandidat lahko pristopi k
usposabljanju za pridobitev pooblastila MC, če ima najmanj tri leta enega od
naslednjih pooblastil: FA, IC, TPO ali TCO.
(5) Kandidat lahko pristopi k
usposabljanju za pridobitev pooblastila inštruktor, če ima najmanj tri leta
pooblastilo, za katero pridobiva pooblastilo inštruktorja.
15. člen
(izjeme)
Ne glede na 13. in 14. člen tega pravilnika
lahko izjemoma, če ni ONKZP s tovrstnim pooblastilom, pridobi posamezno
pooblastilo iz prejšnjega člena kandidat, ki zaradi objektivnih okoliščin ne
more opraviti usposabljanja na delovnem mestu oziroma nima izpolnjenega
zahtevanega števila let iz prejšnjega člena, izpolnjuje pa vse druge pogoje iz
tega pravilnika.
V. IZPITI ZA PRIDOBITEV VOJAŠKE LICENCE IN POOBLASTILA
16. člen
(vloga in dokazila)
(1) Vojaška oseba, ki je uspešno
zaključila vsa zahtevana usposabljanja za pridobitev pooblastila po tem
pravilniku in ima veljavno zdravniško spričevalo ustrezne kategorije, predloži
VLO vlogo za izdajo vojaške licence oziroma vpis pooblastila v vojaško licenco.
(2) K vlogi za izdajo vojaške licence
mora vojaška oseba priložiti:
-       
dokazila o uspešno opravljenih usposabljanjih za posamezno pooblastilo,
-       
zdravniško potrdilo iz 7. člena tega pravilnika,
-       
potrdilo o znanju angleškega jezika iz 8. člena tega pravilnika.
(3) V primeru vpisa pooblastila mora
vojaška oseba poleg dokazil iz prejšnjega odstavka priložiti tudi vojaško
licenco.
17. člen
(izpit)
(1) VLO na podlagi vloge in prilog iz
prejšnjega člena najkasneje v 30-ih dneh od sprejema popolne vloge imenuje
komisijo za preverjanje strokovne usposobljenosti vojaške osebe za pridobitev
licence oziroma pooblastila (v nadaljnjem besedilu: izpitna komisija). VLO
izpitno komisijo imenuje s sklepom, ki velja šest mesecev. Veljavnost sklepa se
lahko v izjemnih primerih enkrat podaljša za šest mesecev.
(2) Izpitno komisijo sestavljajo
predsednik in dva člana. V izpitno komisijo se praviloma imenuje predstavnik
VLO kot predsednik, vsaj en član izpitne komisije pa mora imeti enako pooblastilo,
kot je pooblastilo za pridobitev katerega kandidat opravlja izpit. V izpitno
komisijo se ne imenuje inštruktor kandidata.
(3) Datum opravljanja izpita ne sme
biti prej kot v 15-ih dneh od vročitve sklepa o imenovanju izpitne komisije
kandidatu, razen če kandidat poda izjavo, da se strinja z izvedbo izpita pred
tem rokom.
(4) Izpiti pred izpitno komisijo so
teoretični oziroma praktični. Praktični del izpita se izvede v realnem oziroma
simuliranem okolju.
(5) Kandidat za pridobitev pooblastila
mora na teoretičnem izpitu izkazati najmanj 70 odstotkov znanja zastavljenih
vprašanj.
(6) Izpitna komisija o izpitu izdela
poročilo in ga v osmih dneh posreduje VLO.
18. člen
(ponavljanje izpita)
(1) K izpitu pred izpitno komisijo za
pridobitev licence oziroma pooblastila lahko kandidat pristopi največ trikrat.
(2) Kandidat lahko ponovno pristopi k
izpitu v roku, ki ga določi izpitna komisija, pri čemer rok ne sme biti krajši
od 30 dni in ne daljši od 60 dni od datuma opravljanja zadnjega izpita.
19. člen
(izdaja licence oziroma vpis pooblastila)
Če kandidat uspešno opravi izpit pred
izpitno komisijo, mu VLO najkasneje v 30-ih dneh izda vojaško licenco z
ustreznim pooblastilom oziroma mu v vojaško licenco vpiše pooblastilo, za
katero je opravil izpit.
VI. PODALJŠEVANJE IN OBNOVITEV POOBLASTIL
20. člen
(vloga za podaljšanje)
(1) Vlogo za podaljšanje veljavnosti
pooblastila vloži imetnik pooblastila v VLO najkasneje 30 dni, vendar ne več
kot v 60 dneh pred njegovim potekom.
(2) Imetnik pooblastil k vlogi za
podaljšanje pooblastila priloži:
-       
vojaško licenco,
-       
mnenje inštruktorja o opravljenem preverjanju usposobljenosti ter
izpolnjenih zahtevah iz 21. člena tega pravilnika,
-       
kopijo veljavnega zdravniškega potrdila iz 26. člena tega pravilnika.
(3) Ne glede na prvi odstavek tega
člena lahko imetnik pooblastila zaradi načrtovane daljše odsotnosti, v času
katere bi veljavnost pooblastila prenehala ali bi potekel rok za podajo vloge
iz prvega odstavka tega člena, vlogo za podaljšanje pooblastila poda tudi prej.
21. člen
(pogoji podaljševanja pooblastil)
(1) Za podaljšanje veljavnosti
pooblastil mora imetnik pooblastila izpolnjevati naslednje pogoje:
1.     
Imetnik pooblastila ID, TPOA, TPO, ICA, FA, MC in TCO mora uspešno
opraviti preverjanje usposobljenosti in v vsakem posameznem letu veljavnosti
pooblastila izkazati najmanj 400 opravljenih ur operativnega dela in letno sodelovati
na treh praktičnih usposabljanjih s področja nadzora in kontrole zračnega
prostora oziroma zračne obrambe;
2.     
Imetnik pooblastila IC mora uspešno opraviti preverjanje
usposobljenosti, izpolnjevati zahteve veljavnega Slovenskega vojaškega
standarda SVS 1183 oziroma opraviti minimalno število izvedenih kontrolnih
dogodkov in ur, kot je določeno v shemi usposobljenosti v vojaški enoti;
3.     
Imetnik pooblastila inštruktor mora izpolnjevati pogoje za podaljšanje
pooblastila, na katera se nanaša pooblastilo inštruktorja ter v vsakem
posameznem letu veljavnosti pooblastila opraviti inštruktorske naloge v obsegu,
kot je določeno v shemi usposobljenosti v vojaški enoti.
(2) Ne glede na prejšnji odstavek se
pooblastilo imetniku, ki zaradi daljše prekinitve dela oziroma daljše prekinitve
izvajanja pooblastil (v nadaljnjem besedilu: prekinitev dela) ne izpolnjuje
pogoja glede števila opravljenih ur in praktičnih usposabljanj iz 1. točke ali
števila izvedenih kontrolnih dogodkov in ur iz 2. točke ali števila
inštruktorskih nalog iz 3. točke prejšnjega odstavka, lahko podaljša, če je
opravil zahtevane pogoje v sorazmernem deležu za posamezno leto. Sorazmerni
delež zahtevanega števila ur, kontrolnih dogodkov oziroma inštruktorskih nalog
se izračuna tako, da se za vsak mesec prekinitve dela zahtevano število ur
zmanjša za 1/12, zahtevano število praktičnih usposabljanj pa se zmanjša za ena
za vsake štiri mesece prekinitve dela.
(3) Minimalno število opravljenih ur
za podaljšanje posameznega pooblastila se inštruktorjem za usposabljanje na
delovnem mestu zmanjša za časovno obdobje, v katerem poučujejo kandidate na
delovnih pozicijah, na katere se podaljšanje nanaša, opravljajo inštruktorske naloge
oziroma sodelujejo v izpitni komisiji.
(4) Vojaške osebe, ki izvajajo
strokovna dela in naloge na področju ureditve zračnega prostora in izvajanja
kontrole zračnega prometa, načrtovanja in koordinacije uporabe zračnega
prostora, izvajanja nalog vezanih na službo zrakoplovnih informacij, izvajajo
strokovno nadzorne naloge s področja nadzora in kontrole zračnega prostora,
podaljšujejo vojaške licence in pooblastila na podlagi potrdila o opravljenem
delu v svoji enoti. Podroben opis del in nalog določa operativni priročnik
letalskih enot in enot zračne obrambe Slovenske vojske.
22. člen
(preverjanje usposobljenosti za
podaljšanje)
(1) Pred vsakim podaljšanjem
pooblastil inštruktor preveri usposobljenosti imetnika pooblastila. Preverjanje
usposobljenosti za posamezno pooblastilo se določi s shemo usposobljenosti v
vojaški enoti. O opravljenem preverjanju usposobljenosti inštruktor poda pisno
mnenje.
(2) Preverjanje usposobljenosti se
opravi največ šest mesecev pred potekom veljavnosti pooblastila.
(3) Ne glede na prejšnji odstavek se v
primeru, če imetnik vloži vlogo za podaljšanje pooblastila v skladu s tretjim
odstavkom 20. člena tega pravilnika opravi preverjanje usposobljenosti največ
šest mesecev pred vložitvijo vloge za podaljšanje.
23. člen
(obnovitev pooblastila)
Imetniku pooblastila, ki mu je potekla
veljavnost pooblastila v času opravičene odsotnosti, ki je daljša od enega
leta, vendar krajša kot 18 mesecev, se lahko na podlagi vloge veljavnost
pooblastila obnovi, če prekinitev veljavnosti pooblastila ni bila daljša od
šestih mesecev in izpolnjuje naslednje pogoje:
-       
je opravil usposabljanja na delovnem mestu pod nadzorom inštruktorja v
obsegu, ki je določen v shemi usposobljenosti in preverjanje usposobljenosti iz
prvega odstavka prejšnjega člena,
-       
ima veljavno zdravniško spričevalo iz 26. člena tega pravilnika,
-       
je opravil izpit iz 17. člena tega pravilnika.
24. člen
(daljša prekinitev dela)
(1) Po daljši prekinitvi dela vojaška
oseba po vrnitvi na delo ne sme samostojno opravljati nalog, izhajajočih iz pooblastil,
dokler ne izpolni zahtevanih pogojev iz tega člena.
(2) Po več kot 60-dnevni, vendar ne
več kot šestmesečni prekinitvi dela imetnik pooblastila uspešno opravi
preverjanje usposobljenosti iz prvega odstavka 22. člena tega pravilnika.
(3) Po več kot šestmesečni, vendar ne
več kot enoletni prekinitvi dela imetnik pooblastila uspešno opravi usposabljanja
na delovnem mestu pod nadzorom inštruktorja v obsegu, ki ga določi inštruktor
in preverjanje usposobljenosti iz prvega odstavka 22. člena tega pravilnika.
(4) Po več kot enoletni, vendar ne več
kot 18-mesečni prekinitvi dela, mora imetnik pooblastila izpolnjevati pogoje iz
prejšnjega člena.
(5) Inštruktor o opravljenem
preverjanju usposobljenosti iz drugega in tretjega odstavka tega člena poda
pisno mnenje in ga posreduje VLO.
25. člen
(odgovornosti za vzdrževanje pooblastil)
(1) Imetnik vojaške licence oziroma
pooblastila je dolžan skrbeti za vzdrževanje veljavnosti vojaške licence in
vpisanih pooblastil ter zdravniškega spričevala s pravočasnim opozarjanjem
nadrejenega.
(2) Vojaška enota je dolžna imetniku
vojaške licence zagotoviti pogoje za vzdrževanje ustrezne ravni znanja in
usposobljenosti za posamezna pooblastila, kot tudi glede varnosti, varovanja in
obvladovanja kriznih situacij, ki so povezane z izvajanjem njihovih nalog na
delovnem mestu.
26. člen
(zdravstvena sposobnost in zdravniško
spričevalo)
(1) Glede zdravstvene sposobnosti
ONKZP se smiselno uporablja pravilnik, ki ureja zdravstvene zahteve, ki jih
mora izpolnjevati letalsko osebje in drugo strokovno osebje ter preverjanje
zdravstvene sposobnosti in vodenje evidenc o zdravstveni sposobnosti, in sicer
po zdravniških kriterijih za drugo osebje.
(2) Vojaška oseba, za katero se na
zdravstvenem pregledu ugotovi, da ne dosega zahtev za izdajo zdravniškega
spričevala, ne sme opravljati del in nalog iz svojih pooblastil, ne glede na
to, da mu veljavnost prejšnjega zdravniškega spričevala še ni potekla.
(3) Poveljnik vojaške enote lahko
izredno napoti na zdravstveni pregled imetnika vojaške licence ali kandidata za
pridobitev vojaške licence, ki je zbolel ali bil poškodovan v tolikšni meri, da
obstaja sum glede sposobnosti opravljanja del oziroma nalog, ki izhajajo iz
njegovega pooblastila.
(4) Poveljnik vojaške enote lahko
izredno napoti na zdravstveni pregled vojaške osebo s pooblastili na podlagi
suma, da je ta oseba pod vplivom alkohola, narkotikov, drugih psihoaktivnih
sredstev ali pod vplivom zdravil, ki lahko vplivajo na psihofizične
sposobnosti.
(5) Če se na izrednem zdravstvenem
pregledu iz tretjega in četrtega odstavka tega člena ugotovi, da imetnik
vojaške licence ne dosega zahtev za izdajo zdravniškega spričevala ali mu je
izdano zdravniško spričevalo z omejitvijo, vojaška enota obvesti VLO.
(6) Vojaška enota za posamezno
omejitev, ki je vpisana v vojaško licenco oziroma zdravniško spričevalo, na
podlagi varnostne ocene, določi operativne postopke za izvajanje posameznih
pooblastil.
(7) Imetnik vojaške licence je dolžan
nemudoma opustiti ali prenehati z izvajanjem pooblastil, če ve ali sumi, da bi
njegovo psihofizično stanje lahko imelo za posledico nezmožnost varnega oziroma
pravilnega opravljanja nalog.
VII. ODVZEM VOJAŠKE LICENCE IN POOBLASTILA
27. člen
(odvzem vojaške licence oziroma
pooblastila)
(1) VLO lahko za določen čas, največ za
eno leto, odvzame vojaško licenco ali posamezno pooblastilo ali prekliče
veljavnost, če je imetnik:
-       
ogrožal varnost letenja,
-       
izvajal privilegije iz navedenih listin pod vplivom alkohola, narkotikov
ali drugih psihoaktivnih sredstev oziroma pod vplivom zdravil, ki lahko
vplivajo na psihofizične sposobnosti,
-       
dokazano kršil letalske predpise,
-       
na podlagi zdravniškega spričevala spoznan za nesposobnega za
opravljanje del in nalog, ki izhajajo iz njegovega pooblastila,
-       
pokazal nezadostno znanje ali spretnosti za nadaljevanje izvajanja del v
zvezi s pooblastilom.
(2) VLO prekliče veljavnost vojaške
licence oziroma pooblastila, če ugotovi, da je upravičenec:
-       
pridobil vojaško licenco oziroma pooblastilo na podlagi predložitve
neresničnih podatkov, z zlorabo ali na drug nezakonit način,
-       
imel daljšo prekinitev dela, ki je trajala več kot 18 mesecev,
-       
prekinil delovno razmerje z ministrstvom za obrambo.
(3) VLO lahko v primerih iz prvega
odstavka tega člena in v primeru dvoma, da upravičenec izpolnjuje pogoje za
uveljavljanje privilegijev iz vojaške licence, od upravičenca zahteva, da
opravi teoretična in praktična preverjanja usposobljenosti oziroma zdravstveni
pregled zaradi ugotavljanja sposobnosti za opravljanje nalog, ki izhajajo iz
njegovega pooblastila.
(4) Vojaška enota o relevantnih
spremembah ter dogodkih iz prvega odstavka tega člena, ki utegnejo vplivati na
odvzem vojaške licence ali posameznega pooblastila obvesti VLO. Prav tako
vojaška enota VLO obvešča o daljših odsotnostih nosilcev pooblastil,
disciplinskih prekrških, ki lahko vplivajo na izvajanje nalog, vezanih na
pooblastila ter spremembah v zdravstveni sposobnosti.
(5) O odvzemu oziroma preklicu
veljavnosti pooblastil oziroma vojaške licence VLO izda odločbo. Zoper odločbo
je skladno z določbo 100.a člena Zakona o obrambi (Uradni list RS, št. 103/04 –
uradno prečiščeno besedilo) dovoljen ugovor v roku 15 dni od vročitve. Ugovor
ne zadrži izvršitve odločbe. Odvzeto ali preklicano vojaško licenco mora
imetnik najkasneje v petih dneh od vročitve odločbe vrniti VLO.
IX. PREHODNI IN KONČNA DOLOČBA
28. člen
(obrazci)
Obrazec vloge za izdajo, podaljšanje in
obnovo vojaške licence, obrazec poročila izpitne komisije o rezultatu preverjanja
strokovne usposobljenosti ter obrazec pisnega mnenja inštruktorja o opravljenem
preverjanju usposobljenosti, določi VLO najkasneje v 15 dneh od uveljavitve
tega pravilnika.
29. člen
(izkazi vojaške usposobljenosti)
(1) Izkazi vojaške usposobljenosti
nadzora in kontrole zračnega prostora ostanejo v veljavi do poteka njihove veljavnosti.
(2) Izkaze vojaške usposobljenosti
nadzora in kontrole zračnega prostora se nadomesti z vojaško licenco skladno s
tem pravilnikom ob prvem naslednjem podaljšanju ali vpisu novega pooblastila,
pri čemer se v vojaško licenco vpišejo vsa veljavna pooblastila iz izkaza
vojaške usposobljenosti nadzora in kontrole zračnega prostora.
30. člen
(začetek veljavnost pravilnika)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-38/2014-13
Ljubljana, dne 8. septembra 2014
EVA 2011-1911-0015
Roman Jakič l.r.
Minister za obrambo
Soglašam:
Samo Omerzel l.r.
Minister za infrastrukturo in
prostor

Priloga1: Vojaška
licenca operativnega osebja nadzora in kontrole zračnega prostora