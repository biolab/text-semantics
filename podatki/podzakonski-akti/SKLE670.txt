I. SPLOŠNE DOLOČBE
1. člen
S tem aktom se ustanovi javni zavod “Dom
podiplomcev Ljubljana“ (v nadaljnjem besedilu: “javni zavod“) in urejajo
njegova organizacija ter delovanje.
Ustanovitelj javnega zavoda je Republika Slovenija
(v nadaljnjem besedilu: “ustanovitelj“), ustanoviteljske pravice in obveznosti
pa izvršuje Vlada Republike Slovenije.
2. člen
Javni zavod upravlja z nepremičnino v lasti
ustanovitelja, določeno s tem sklepom, z namenom zagotoviti neprofitno nastanitev
mladim raziskovalcem, študentom podiplomskega študija, gostujočim raziskovalcem
ter gostujočim profesorjem.
Naloge iz prvega odstavka tega člena
opravlja javni zavod na način in pod pogoji, določenimi za javno službo
dejavnost raziskovalne infrastrukture, urejeno z zakonom, ki ureja raziskovalno
dejavnost.
II. STATUSNE DOLOČBE
3. člen
Ime javnega zavoda je “Dom podiplomcev in
gostujočih profesorjev Ljubljana“.
Skrajšano ime javnega zavoda je “Dom
podiplomcev Ljubljana“.
Sedež javnega zavoda je v Ljubljani,Gosarjeva
ul.9.
4. člen
Javni zavod ima žig okrogle oblike, na
zunanjem robu je napis REPUBLIKA SLOVENIJA, znotraj je napis Javni zavod Dom
podiplomcev, Ljubljana, v sredini je grb Republike Slovenije.
5. člen
Javni zavod je pravna oseba javnega prava.
Javni zavod nastopa v pravnem prometu v
svojem imenu in za svoj račun v okviru registriranih dejavnosti samostojno z
vsemi pravicami in obveznostmi brez omejitev.
III. DEJAVNOST JAVNEGA ZAVODA
6. člen
Javni zavod opravlja naslednje dejavnosti
iz uredbe o uvedbi in uporabi standardne klasifikacije dejavnosti (Uradni list
RS, št. 34/94, 13/95, 33/95, 15/96, 89/98 in 12/99):
H/55.239         Druge nastanitve za krajši čas, d.n.
H/55.51      Dejavnost menz
H/55.4        Točenje pijač in napitkov
K/70.32       Upravljanje z nepremičninami za plačilo ali po pogodbi
K/74.70       Čiščenje stavb.
Javni zavod lahko opravlja tudi druge
dejavnosti, za katere da soglasje ustanovitelj.
7. člen
V okviru svoje dejavnosti opravlja javni
zavod zlasti naslednje naloge:
-      
oddajanje sob in drugih prostorov, potrebnih za
nastanitev, v nepremičnini, s katero upravlja;
-      
oddajanje garaž v nepremičnini, s katero
upravlja;
-      
čiščenje, ogrevanje in varovanje prostorov v
nepremičnini, s katero upravlja ter opravljanje drugih nalog, ki so potrebne za
njihovo redno uporabo;
-      
redno vzdrževanje nepremičnine, s katero
upravlja;
-      
druga dela v zvezi z upravljanjem nepremičnine,
s katero upravlja.
IV. ORGANI JAVNEGA ZAVODA
8. člen
Organi javnega zavoda so:
-      
direktor;
-      
svet;
-      
svet stanovalcev.
9. člen
Direktor javnega zavoda organizira in vodi
njegovo delo ter poslovanje, ga zastopa in predstavlja in je odgovoren za
zakonitost njegovega dela.
Direktor javnega zavoda lahko samostojno
sklepa posle v okviru finančnega načrta, za posle, ki niso določeni s finančnim
načrtom, pa lahko brez soglasja ustanovitelja sklepa posle do zneska, ki je
določen v finančnem načrtu.
V odsotnosti direktorja javnega zavoda
zastopa javni zavod oseba, ki jo pooblasti direktor javnega zavoda, in sicer v
okviru pravic in dolžnosti, za katere jo pooblasti direktor.
Naloge in pristojnosti direktorja javnega
zavoda se podrobneje določijo v statutu javnega zavoda.
10. člen
Direktorja javnega zavoda imenuje in
razrešuje svet zavoda s soglasjem ustanovitelja.
Mandat direktorja traja pet let, po preteku
te dobe pa je lahko ponovno imenovan.
Za direktorja javnega zavoda je lahko
imenovan, kdor izpolnjuje naslednje pogoje:
-      
ima najmanj visoko strokovno izobrazbo,
-      
ima najmanj pet let delovnih izkušenj, od tega
najmanj tri leta na vodstvenih delih,
-      
izkazuje sposobnost za vodenje javnega zavoda,
-      
obvlada najmanj en tuj jezik.
Morebitni dodatni pogoji za imenovanje
direktorja in podrobnejši postopek imenovanja se določijo s statutom javnega
zavoda.
11. člen
Organ upravljanja javnega zavoda je svet
zavoda.
Svet javnega zavoda šteje pet članov, od
katerih:
-      
enega člana izvolijo izmed sebe delavci na
način, po postopku in pod pogoji, določenimi z zakonom in statutom javnega
zavoda; 
-      
tri člane imenuje Vlada Republike Slovenije, in
sicer dva člana na predlog Ministrstva za šolstvo, znanost in šport in enega
člana na predlog Ministrstva za finance; 
-      
enega člana imenuje svet stanovalcev.
Mandat članov sveta javnega zavoda traja
pet let in so po poteku te dobe lahko ponovno imenovani oziroma izvoljeni.
Predsednika sveta javnega zavoda imenuje
svet zavoda izmed predstavnikov ustanovitelja.
Svet javnega zavoda sklepa veljavno, če je
na seji sveta navzoča večina vseh članov sveta.
Svet javnega zavoda sprejema odločitve z večino
glasov navzočih članov, razen statuta, ki se sprejema z večino glasov vseh članov
sveta javnega zavoda.
12. člen
Svet javnega zavoda obravnava in sprejema
statut in druge splošne akte javnega zavoda, letni program dela in poročilo o
njegovem uresničevanju, določa finančni načrt in sprejema zaključni račun
javnega zavoda, opravlja nadzor nad upravljanjem in poslovanjem javnega zavoda
ter obravnava in sklepa o pobudah in predlogih strokovnega sveta javnega zavoda
in opravlja druge naloge v skladu z zakonom in statutom.
K statutu, letnemu programu dela in finančnemu
načrtu javnega zavoda mora svet javnega zavoda pridobiti soglasje
ustanovitelja.
13. člen
Svet stanovalcev je organ podiplomcev, ki
bivajo v objektu na Gosarjevi ulici 9, Ljubljana.
Svet stanovalcev daje mnenje pristojnim
organom javnega zavoda o statutu in vseh zadevah, ki se nanašajo na pravice in
obveznosti podiplomcev, sprejema letni program interesnih dejavnosti in ga
uresničuje v skladu s finančnim predpisom javnega zavoda. 
Če pristojni organ mnenja iz prejšnjega
odstavka ne upošteva, lahko svet stanovalcev zahteva, da se še enkrat obravnava
in odloči o posamezni zadevi na način in po postopku, določenim s statutom. 
Sestavo, način imenovanja, trajanje mandatov
članov določa statut zavoda.
V. NEPREMIČNINA, S KATERO UPRAVLJA JAVNI ZAVOD
14. člen
Javni zavod upravlja z nepremičnino, ki
obsega stavbo Doma podiplomcev s pripadajočim garažnim delom, stoječo na
parcelah št. 430/1, 858 in 430/6 k.o. Bežigrad, ki jo sestavlja:
-      
139 garsonjer s pripadajočimi pomožnimi
prostori v obsegu 3.214,10 m2;
-      
30 apartmajev s pripadajočimi pomožnimi
prostori v obsegu 1.255,10 m2;
-      
hišniško stanovanje v obsegu 52,80m2;
-      
poslovni prostori javnega zavoda, ki obsegajo
105,60 m2;
-      
skupni prostori stavbe, ki obsegajo 613,80 m2;
-      
200 garažnih prostorov v kleti stavbe;
-      
10 urejenih parkirnih prostorov pred vhodom v
stavbo.
Lastnik nepremičnine iz prejšnjega odstavka
je ustanovitelj.
Ustanovitelj lahko za namen iz 2. člena
tega sklepa dodeli javnemu zavodu v upravljanje tudi druge nepremičnine.
15. člen
Javni zavod mora z nepremičnino iz
prejšnjega člena upravljati kot dober gospodar.
Za sklenitev pogodbe, ki presega posle
rednega upravljanja z nepremičnino iz prejšnjega člena mora javni zavod
pridobiti soglasje ustanovitelja.
Podrobneje se način upravljanja
nepremičnine iz prejšnjega člena ter pogoji in postopek oddajanja prostorov v
tej nepremičnini določijo v aktu, ki ga izda direktor javnega zavoda v soglasju
z ministrom, pristojnim za znanost, in se objavi v Uradnem listu Republike
Slovenije.
VI. SREDSTVA ZA DELO JAVNEGA ZAVODA
16. člen
Sredstva za delo pridobiva javni zavod:
-      
iz najemnin za sobe in druge prostore v nepremičnini
iz 14. člena tega sklepa;
-      
iz plačil za parkiranje avtomobilov v garažah v
nepremičnini iz 14. člena tega sklepa;
-      
s plačili za blago in storitve;
-      
iz državnega proračuna
za fiksne stroške upravljanja in vzdrževanja,
materialno infrastrukturo, ki predstavlja ustanoviteljske obveznosti;
-      
iz drugih virov na način in pod pogoji, določenimi
s predpisi.
17. člen
Javni zavod je odgovoren za svoje
obveznosti s sredstvi, s katerimi razpolaga.
Ustanovitelj odgovarja za obveznosti
javnega zavoda do višine sredstev, ki jih zagotavlja javnemu zavodu v skladu s
prejšnjim členom in drugim odstavkom 20. člena tega sklepa.
18. člen
Plače zaposlenih v javnem zavodu se določajo
v skladu z zakonom in drugimi predpisi ter kolektivnimi pogodbami, ki urejajo
plače v javnih zavodih na področju znanstveno-raziskovalne dejavnosti.
19. člen
Presežek prihodkov nad odhodki sme javni
zavod uporabiti le za opravljanje nalog iz 7. člena tega sklepa in za
obnavljanje ter opremljanje nepremičnine iz 14. člena tega sklepa, po
predhodnem soglasju ustanovitelja.
Namene, za katere se lahko uporablja presežek
prihodkov nad odhodki, se podrobneje določi s statutom zavoda.
O načinu pokrivanja ter višini pokrivanja
primanjkljaja, ki ga ni mogoče pokriti iz drugih razpoložljivih sredstev
javnega zavoda odloči ustanovitelj na predlog sveta zavoda.

Sklep o ustanovitvi javnega zavoda “Dom
podiplomcev Ljubljana“(Uradni list RS, št. 18/00)
vsebuje naslednje prehodne in končne določbe:
»VII. PREHODNE IN KONČNE DOLOČBE
20. člen
Vlada Republike Slovenije imenuje za
vodenje postopkov v zvezi z ustanovitvijo javnega zavoda vršilca dolžnosti
direktorja s posebnim sklepom v 1 mesecu po začetku veljavnosti tega sklepa.
Ustanovitelj zagotovi sredstva za začetek
dela zavoda.
21. člen
Svet javnega zavoda se konstituira v 2
mesecih po začetku veljavnosti tega sklepa.
Konstitutivno sejo sveta javnega zavoda
skliče vršilec dolžnosti direktorja javnega zavoda najkasneje v roku iz
prejšnjega odstavka.
22. člen
Statut javnega zavoda mora biti sprejet v 4
mesecih po začetku veljavnosti tega sklepa.
23. člen
Javni zavod začne delovati z dnem, ko je
izdano uporabno dovoljenje za nepremičnino iz prvega odstavka 14. člena tega
sklepa.
24. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembi sklepa o ustanovitvi javnega
zavoda “Dom podiplomcev Ljubljana“(Uradni list RS, št. 60/01) vsebuje naslednje prehodne in
končne določbe:
»Prehodne in končne določbe
7. člen
Svet javnega zavoda opravlja funkcijo do
konstituiranja novega sveta, ki se konstituira v 30 dneh od uveljavitve tega
akta.
8. člen
Statut javnega zavoda mora biti usklajen s
tem aktom v 60 dneh po uveljavitvi tega akta.
9. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi sklepa o ustanovitvi javnega
zavoda “Dom podiplomcev Ljubljana“(Uradni list RS, št. 60/03) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.