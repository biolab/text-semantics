1. člen
(vsebina uredbe)
Ta uredba ureja način usklajevanja obratovalnega časa javnega
letališča (v nadaljnjem besedilu: obratovalni čas letališča) med upravljalcem
javnega letališča, odborom uporabnikov, izvajalci navigacijskih služb zračnega
prometa, policijo, carinsko službo in inšpekcijskimi službami (zdravstvena,
veterinarska, fitopatološka in druge), če so organizirane na določenem javnem
letališču, ter ministrstvom, pristojnim za promet (v nadaljnjem besedilu:
udeleženci usklajevanja).
2. člen
(usklajevanje obratovalnega časa letališča)
(1) Obratovalni čas letališča se usklajuje in določi posebej
za poletno in posebej za zimsko prometno obdobje. 
(2) Upravljalec javnega letališča mora začeti s postopkom
usklajevanja obratovalnega časa letališča najmanj 45 dni pred začetkom
prometnega obdobja s pisnim pozivom za začetek usklajevanja obratovalnega časa
letališča. Pisni poziv za začetek usklajevanja obratovalnega časa letališča
mora vsebovati tudi predlog obratovalnega časa letališča za usklajevano
prometno obdobje. 
(3) Pred začetkom usklajevanja obratovalnega časa letališča
upravljalec letališča pridobi pisne predloge letalskih prevoznikov, ki
opravljajo javni zračni promet na zadevnem letališču, za obratovalni čas
letališča. 
(4) Usklajevanje obratovalnega časa letališča poteka na
usklajevalnih konferencah, na katerih se vodi zapisnik. Sklepe, sprejete na
konferencah, morajo potrditi vsi udeleženci usklajevanja. Praviloma se za eno
prometno obdobje izvede ena usklajevalna konferenca. Usklajevalne konference
lahko potekajo tudi dopisno po elektronski pošti, če udeleženci temu ne
nasprotujejo.
3. člen
(obravnava interesov)
(1) Pri usklajevanju obratovalnega časa letališča se
sorazmerno upoštevajo poslovni interesi ter pravice in obveznosti vseh
udeležencev usklajevanja. 
(2) Če se udeleženci usklajevanja soglasno ne dogovorijo
drugače, se za določitev obratovalnega časa letališča upoštevajo naslednja
merila: 
-    
zmožnost zagotavljanja predpisanih služb, 
-    
veljavni sloti (letališki in ATS), 
-    
največji skupni pozitivni ekonomski učinek, 
-    
sorazmerna obremenjenost s stroški, 
-    
varstvo okolja.
4. člen
(začetek usklajevanja)
Pisni poziv za začetek usklajevanja obratovalnega časa
letališča se pošlje Ministrstvu za promet, Ministrstvu za zdravje, Generalni
policijski upravi, Generalnemu carinskemu uradu, Veterinarski upravi Republike
Slovenije, Fitosanitarni upravi Republike Slovenije, Agenciji Republike
Slovenije za okolje, Kontroli zračnega prometa Slovenije, d.o.o., in odboru
uporabnikov zadevnega letališča.
5. člen
(obratovanje letališča zunaj obratovalnega časa letališča)
(1) Usklajevanje potreb glede obratovanja letališča zunaj
obratovalnega časa letališča se lahko za posamezne lete ali serijo letov, ki ne
presega pet letov v posameznem prometnem obdobju, na utemeljen predlog
letalskega prevoznika opravi med prometnim obdobjem. K usklajevanju obratovanja
letališča zunaj obratovalnega časa letališča ni treba povabiti odbora
uporabnikov letališča. Če med obratovanjem letališča zunaj obratovalnega časa
letališča ni zagotovljena enaka stopnja varnosti in nemotenosti zračnega
prometa kakor v obratovalnem času letališča, obratovanje letališča zunaj
obratovalnega časa letališča ni dovoljeno. 
(2) Postopek uskladitve obratovanja letališča zunaj
obratovalnega časa letališča mora biti zaključen najmanj 24 ur pred pristankom
zrakoplova na zadevnem letališču in najmanj dvanajst ur pred njegovim
nameravanim vzletom pred pristankom na zadevnem letališču. Kadar gre za nujne
primere, kakor so leti za potrebe iskanja in reševanja, humanitarni, ambulantni
in podobni leti, je lahko rok za uskladitev, določen v prejšnjem stavku,
najmanj šest ur pred nameravanim pristankom zrakoplova na zadevnem letališču
ali najmanj tri ure pred njegovim nameravanim vzletom pred pristankom na
zadevnem letališču. Če postopek uskladitve obratovanja letališča zunaj
obratovalnega časa letališča ni zaključen v navedenih rokih, se dovoljenje za
let ali za pristanek ne izda oziroma se izda po uskladitvi. 
(3) O obratovanju letališča zunaj obratovalnega časa
letališča se na način, ki je običajen v zračnem prometu, obvestijo vsi
udeleženci zračnega prometa, ki morajo biti seznanjeni z obratovanjem letališča
zunaj obratovalnega časa letališča.
6. člen
(roki za uskladitev in prenos odločanja na drug organ)
(1) Usklajevanje obratovalnega časa letališča se mora
praviloma končati najmanj dvajset dni pred začetkom prometnega obdobja, za
katero se usklajuje. 
(2) Če se usklajevanje obratovalnega časa letališča ni
uspešno zaključilo najmanj dvajset dni pred začetkom prometnega obdobja, za
katero se usklajuje, upravljalec javnega letališča posreduje ministrstvu,
pristojnemu za promet, dokumentacijo iz že izvedenega postopka usklajevanja
obratovalnega časa letališča in strokovno utemeljen predlog za določitev
obratovalnega časa letališča. 
(3) Minister, pristojen za promet, ali ministrstvo, pristojno
za promet, v skladu z drugim odstavkom 162. člena Zakona o letalstvu (Uradni
list RS, št. 113/06 - uradno prečiščeno besedilo) pri določanju obratovalnega
časa letališča upošteva pogoje, določene s predpisi o nadzoru državne meje,
carinski službi in nalezljivih boleznih, in pogoje za varen zračni promet. Pri
tem sorazmerno upošteva letališke slote in slote služb zračnega prometa,
poslovne interese upravljalca letališča, izvajalcev storitev zemeljske oskrbe,
letalskih prevoznikov in izvajalcev navigacijskih služb zračnega prometa ter
okoljevarstvene zahteve. Po potrebi se pred odločitvijo glede določitve
obratovalnega časa letališča posvetuje z zainteresiranimi stranmi.
7. člen
(usklajevanje z izvajalci storitev zemeljske oskrbe)
Za uskladitev delovnega časa izvajalcev služb iz drugega
odstavka 159. člena Zakona o letalstvu (Uradni list RS, št. 113/06 - uradno
prečiščeno besedilo) je odgovoren upravljalec javnega letališča, če teh služb
ne zagotavlja sam.
8. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00721-1/2007/5
Ljubljana, dne 25. januarja 2007
EVA 2004-2411-0014
Vlada Republike Slovenije
Janez Janša l.r. 
Predsednik