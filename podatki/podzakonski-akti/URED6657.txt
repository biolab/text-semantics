1. člen
(vsebina)
Ta uredba določa višino in začetek plačevanja obveznega prispevka
za promocijo kmetijskih in živilskih proizvodov (v nadaljnjem besedilu:
prispevek) za zavezance iz sektorja pridelave in predelave mleka (v nadaljnjem
besedilu: sektor mleka).
2. člen
(plačevanje prispevka)
Zavezanci iz sektorja mleka začnejo plačevati prispevek iz
3. člena te uredbe 1. januarja 2016 in ga plačujejo do 31. decembra
2018.
3. člen
(višina prispevka)
(1) Prispevek za sektor mleka v letih 2016, 2017 in 2018
znaša 0,5 eura na 1000 litrov mleka oziroma 0,4854 eura na 1000 kg mleka.
(2) Prispevek iz prejšnjega odstavka zavezanca
obračunata do polovice vrednosti, tako da znaša:
-       
za nosilca kmetijskega gospodarstva, ki se ukvarja s primarno kmetijsko
proizvodnjo mleka, 0,25 eura na 1000 litrov mleka oziroma 0,2427 eura na
1000 kg mleka;
-       
za kupca, ki se ukvarja s predelavo mleka, 0,25 eura na 1000 litrov
mleka oziroma 0,2427 eura na 1000 kg mleka.
4. člen
(sektorska navodila za plačilo prispevka za zavezance iz
sektorja mleka)
Ministrstvo, pristojno za kmetijstvo in prehrano, pripravi
sektorska navodila za plačilo prispevka za zavezance iz sektorja mleka in jih
objavi na svojih spletnih straneh najpozneje en mesec pred datumom začetka
plačevanja prispevka za sektor mleka.
5. člen
(začetek uporabe)
(1) Določba 2. člena te uredbe, ki se nanaša na
začetek plačevanja prispevka, se začne uporabljati prvi dan naslednjega meseca
po objavi obvestila o pridobitvi sklepa Evropske komisije o združljivosti sheme
državne pomoči za promocijo, vendar ne pred 1. januarjem 2016.
(2) Minister za kmetijstvo, gozdarstvo in prehrano
objavi obvestilo iz prejšnjega odstavka v Uradnem listu Republike Slovenije.
6. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-34/2015
Ljubljana, dne 16. julija 2015
EVA 2014-2330-0063
Vlada Republike Slovenije
dr. Miroslav Cerar l.r.
Predsednik