1. SPLOŠNE DOLOČBE
1. člen
(vsebina sklepa)
(1) Ta sklep določa pravila, ki se nanašajo na naslednja
področja upravljanja kreditnega tveganja v bankah in hranilnicah (v nadaljnjem
besedilu: banke):
(a)   
odobravanje kreditov;
(b)   
spremljanje kreditnega tveganja;
(c)   
razvrščanje dolžnikov oziroma izpostavljenosti v bonitetne razrede;
(d)   
upravljanje kreditnih zavarovanj;
(e)   
oblikovanje popravkov vrednosti in rezervacij;
(f)    
sistem zgodnjega opozarjanja za odkrivanje povečanega kreditnega
tveganja;
(g)   
upravljanje nedonosnih in restrukturiranih izpostavljenosti;
(h)   
upravljanje podatkov in kreditne dokumentacije;
(i)    
poročanje o kreditnem tveganju.
(2) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
(3) Določbe tega sklepa ne posegajo v zahteve, ki jih za
banke določajo drugi veljavni regulativni predpisi s področja upravljanja
kreditnega tveganja.
2. člen
(opredelitve pojmov)
(1) Pojmi, uporabljeni v tem sklepu, imajo enak pomen kot v
določbah ZBan-3 oziroma Uredbe (EU) št. 575/2013 Evropskega parlamenta in Sveta
z dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (v nadaljnjem
besedilu: Uredba 575/2013/EU) ter v predpisih, izdanih na njuni podlagi.
(2) Za namen tega sklepa veljajo naslednje opredelitve
pojmov:
(a)   
»bonitetna ocena dolžnika« pomeni oceno kreditne kakovosti dolžnika, ki
se odrazi v razvrstitvi dolžnika v ustrezen bonitetni razred v skladu z
določbami 4. poglavja tega sklepa;
(b)   
»bonitetni razred« pomeni kategorijo tveganja v okviru bonitetne
lestvice, v katero se razvrstijo dolžniki ali izpostavljenosti s podobnim
kreditnim tveganjem;
(c)   
»bonitetni sistem« pomeni vse modele, procese, kontrole, zbiranje
podatkov in informacijske sisteme, ki podpirajo ocenjevanje kreditnega tveganja
in razvrščanje dolžnikov oziroma izpostavljenosti v bonitetne razrede;
(d)   
»cenilec« je neodvisni in usposobljeni ocenjevalec vrednosti premoženja,
tj. oseba, ki ima potrebne kvalifikacije, znanje in izkušnje za izvajanje
cenitve, ter je neodvisna od procesa odločanja o poslih, zavarovanih s
premoženjem, katerega vrednost se ocenjuje;
(e)   
»centralni kreditni register« je centralni kreditni register, ki ga vodi
Banka Slovenije v skladu z Zakonom o centralnem kreditnem registru (Uradni list
RS, št. 77/16);
(f)    
»datum ocenitve vrednosti« je datum, za katerega velja izdelana ocena
vrednosti;
(g)   
»koncesija (popuščanje)« pomeni popuščanje dolžniku s spreminjanjem
prvotnih pogojev kreditiranja zaradi pravnih ali ekonomskih razlogov, ki se
nanašajo na finančne težave dolžnika;
(h)   
»kredit« je bilančna ali zunajbilančna izpostavljenost, iz naslova
katere je banka izpostavljena kreditnemu tveganju;
(i)    
»kreditno tveganje« je tveganje izgube zaradi neizpolnitve obveznosti
dolžnika oziroma nasprotne stranke v pogodbeno dogovorjenem roku;
(j)    
»napredni statistični modeli« so statistični modeli vrednotenja
zavarovanja s premoženjem, ki izpolnjujejo merila iz poglavja 7.4 Smernic o
odobravanju in spremljanju kreditov (EBA/GL/2020/06), vključno z zanesljivostjo
modela;
(k)   
»nedonosne izpostavljenosti« so nedonosne izpostavljenosti, kot so
opredeljene v 47a členu Uredbe 575/2013/EU;
(l)    
»neplačane izpostavljenosti« so izpostavljenosti, pri katerih je prišlo
do neplačila, kot je opredeljeno v 178. členu Uredbe 575/2013/EU;
(m) 
»poslovni subjekt« je pravna oseba, podjetnik ali zasebnik;
(n)   
»preostalo tveganje« je tveganje manjše učinkovitosti kreditnih
zavarovanj od pričakovane, ki je posledica nastanka ali porasta drugih tveganj
(npr. pravno, operativno, likvidnostno, tržno tveganje) zaradi uporabe
kreditnih zavarovanj;
(o)   
»restrukturirane izpostavljenosti« so restrukturirane izpostavljenosti,
kot so opredeljene v 47b členu Uredbe 575/2013/EU;
(p)   
»standardi ocenjevanja vrednosti« so veljavni mednarodni in evropski
standardi za ocenjevanje vrednosti, kot so Mednarodni standardi ocenjevanja
vrednosti, ki jih sprejema Odbor za mednarodne standarde ocenjevanja vrednosti
(angl. International Valuation Standards Council – IVSC), Evropski
standardi ocenjevanja vrednosti, ki jih sprejema Evropska skupina združenj
cenilcev (angl. The European Group of Valuers' Associations – TEGOVA),
in standardi ocenjevanja vrednosti, ki jih sprejema Kraljevi inštitut
pooblaščenih ocenjevalcev (angl. Royal Institute of Chartered Surveyors –
RICS);
(q)   
»tveganje koncentracije« je tveganje čezmerne neposredne in/ali posredne
izpostavljenosti iz naslova kreditnega tveganja banke ali bančne skupine do
posamezne stranke, skupine povezanih strank ali strank, ki jih povezujejo
skupni dejavniki tveganja;
(r)    
»tveganje kreditov v tujih valutah« je kreditno tveganje iz naslova
kreditov v tujih valutah, pri katerih kreditojemalci niso uporabili varovanja
pred valutnim tveganjem;
(s)   
»validacija« pomeni neodvisno preverjanje ustreznosti in skladnosti
bonitetnega sistema z relevantnimi zahtevami za posamezen bonitetni sistem.
2. ODOBRAVANJE KREDITOV
3. člen
(proces odobravanja kreditov)
(1) Banka mora vzpostaviti proces odobravanja kreditov, ki se
razlikuje najmanj po vrsti dolžnika, viru denarnih tokov za poplačilo kredita
(npr. dohodek kreditojemalca, dohodek, ki ga ustvarja financirano premoženje),
višini izpostavljenosti in kompleksnosti produktov.
(2) Banka mora imeti jasno opredeljen proces odobravanja
novih kreditov, spreminjanja, obnavljanja in ponovnega financiranja obstoječih
kreditov.
(3) Banka mora vzpostaviti jasno in dosledno organizacijsko
strukturo odločanja o odobritvi kredita. Politika oziroma proces odobravanja
kreditov mora vključevati jasno porazdelitev pristojnosti in odgovornosti glede
odobritve kreditov v okviru banke in med subjekti v okviru bančne skupine.
4. člen
(pooblastila za odobravanje)
(1) Banka mora zagotavljati, da je odobravanje kreditov v
pristojnosti oseb z ustreznimi znanji, kompetencami in strokovnimi izkušnjami.
V notranjem aktu mora banka natančno opredeliti delegiranje pooblastil za
odobravanje kreditov. Pooblastila morajo biti jasno razčlenjena po ustreznih
ravneh banke in se razlikovati najmanj glede na vrsto, namen in znesek kredita.
Iz kreditne dokumentacije mora biti jasno razvidno, kdo je kredit odobril.
(2) Pri posamezni odločitvi o odobritvi kredita mora banka
ustrezno upoštevati značilnosti, vključno z velikostjo in kompleksnostjo
obravnavanega kredita, ter vrsto in profil tveganosti kreditojemalca. Struktura
nosilcev odločanja o kreditih mora biti skladna z nagnjenostjo banke k
prevzemanju kreditnega tveganja, odražati mora poslovni model banke,
zagotavljati objektivnost, nepristranskost in primerno obravnavo nasprotij
interesov. Pooblastila in omejitve vsakega nosilca odločanja morajo biti jasno
opredeljeni. Funkcija upravljanja tveganja mora zagotavljati ustrezne kontrole
nad prevzemanjem kreditnega tveganja in biti neodvisna od enote komercialnega
poslovanja. Kadar je odločitev o odobritvi kredita z vidika tveganj manj
pomembna, lahko o njej odloči le enota komercialnega poslovanja. Odločitev o
kreditu mora biti jasna in dobro dokumentirana.
(3) V primeru nestrinjanja enote komercialnega poslovanja in
enote upravljanja kreditnega tveganja glede odobritve kredita mora banka
zagotoviti upoštevanje vzpostavljenih pravil odločanja.
(4) Banka mora vzpostaviti jasna pravila in postopke glede
pristojnosti pri obravnavi in odobritvi izjem (npr. prilagoditev bonitetne
ocene, odobritev kreditov pod pogoji, ki odstopajo od sprejetih standardov
kreditiranja in politike kreditnih zavarovanj). Samo v izjemnih primerih se
lahko predlaga kreditiranje, ki ni v skladu s politiko in predpisanimi pogoji.
Take primere je treba dokumentirati in utemeljiti, odobravanje takih poslov pa
je v pristojnosti ustreznega organa banke. Banka mora zagotoviti spremljanje
okoliščin in pogojev ob odobritvi poslov, ki niso v skladu s politiko in
predpisanimi pogoji.
(5) Če banka v procesu odobravanja kreditov uporablja
avtomatizirano odločanje, mora imeti vzpostavljene jasne politike glede
produktov, segmentov in omejitev, pri katerih je avtomatizirano odločanje
dovoljeno.
5. člen
(merila za odločanje o odobritvi kreditov)
(1) Ključno merilo pri odobravanju kreditov je ocena kreditne
sposobnosti stranke.
(2) Banka mora imeti primerna in natančno opredeljena merila
za odločanje o odobritvi kreditov, ki vključujejo najmanj:
-       
ciljni tržni segment, kot ga opredeljuje strategija prevzemanja in
upravljanja kreditnega tveganja;
-       
namen kredita in vire poplačila kredita (pri oceni zmožnosti za
poplačilo kreditov potrošnikom banka upošteva vse bistvene dejavnike, ki bi
lahko vplivali na kreditojemalčevo sedanjo in prihodnjo zmožnost odplačevanja,
v primeru kreditiranja poslovnih subjektov pa kot glavni vir odplačila upošteva
denarni tok iz običajnih poslovnih dejavnosti kreditojemalca);
-       
trenutni profil tveganja stranke;
-       
pretekle plačilne navade dolžnika, trenutno sposobnost odplačevanja
kredita in projekcije prihodnjih denarnih tokov na podlagi različnih
scenarijev;
-       
kakovost in obseg kreditnega zavarovanja;
-       
kreditne pogoje, vključno s pogodbenimi zavezami, ki omejujejo tveganost
stranke v prihodnosti;
-       
možen vpliv okoljskih dejavnikov in podnebnih sprememb na prihodnjo
finančno uspešnost stranke;
-       
oceno ravni strokovnega znanja in sposobnosti poslovodstva, položaja
stranke v panogi in splošnega stanja v panogi (v primeru podjetniških
kreditov).
6. člen
(ocenjevanje kreditnega tveganja)
(1) Banka mora pred odobritvijo vsakega kredita oziroma pred
sklenitvijo druge pogodbe, ki je temelj nastanka izpostavljenosti banke
kreditnemu tveganju, oceniti in analizirati kvantitativne in kvalitativne
informacije ter druge pomembne dejavnike, ki omogočajo celovito oceno
dolžnikove sposobnosti izpolnjevati obveznosti do banke. Pri tem banka upošteva
povezave stranke z drugimi osebami, ki lahko vplivajo na njeno kreditno
sposobnost. Zagotavljati mora ustrezno strokovno in objektivno presojo ocene
kreditnega tveganja ter pridobiti dovolj informacij o stranki, da lahko ugotovi
njen profil tveganja oziroma oceni njeno kreditno sposobnost in ji dodeli
ustrezno bonitetno oceno. Še zlasti mora biti previdna pri strankah, s katerimi
prvič stopa v pogodbeno razmerje. Banka mora imeti v notranjih aktih predpisan
minimalni obseg informacij, ki jih je treba pridobiti od stranke za ustrezno
oceno kreditnega tveganja in so vključene v predlog za odobritev kredita.
(2) Za namen ocenjevanja kreditne sposobnosti stranke mora
banka iz centralnega kreditnega registra pridobiti podatke o kreditojemalcu in
z njim povezanih strankah, do katerih je banka izpostavljena, kot je
opredeljeno v točki (a) 7. člena tega sklepa.
(3) Banke, ki so udeležene v sindiciranih kreditih in drugih
bančnih konzorcijih, se ne smejo zanašati izključno na analizo banke, ki je
nosilec konzorcija, temveč morajo same opraviti neodvisno in celovito analizo
kreditnega tveganja na enak način, kot če bi samostojno odobravale kredit.
(4) Banka mora v svojih politikah opredeliti posle s
finančnim vzvodom. Opredelitev mora upoštevati raven finančnega vzvoda in namen
posla. Posli s prevelikim finančnim vzvodom bi morali biti izjema ter
obravnavani skladno s strategijo prevzemanja in upravljanja kreditnega
tveganja. Banka mora vzpostaviti ustrezno strukturo upravljanja in spremljanja
poslov s finančnim vzvodom.
7. člen
(ugotavljanje povezav)
Banka mora imeti vzpostavljen mehanizem za ugotavljanje,
spremljanje in poročanje povezav:
(a)   
med strankami v skladu z 39. točko prvega odstavka 4. člena Uredbe
575/2013/EU (povezane stranke);
(b)   
z osebami v posebnem razmerju z banko.
8. člen
(upoštevanje kreditnih zavarovanj)
(1) Banka mora kot primarni vir poplačila kredita upoštevati
plačilno sposobnost dolžnika, kreditna zavarovanja za posamezen kredit pa so
sekundarni vir poplačila kredita. Banka mora ocenjevati kreditno kakovost
osnovnega dolžnika oziroma osnovne izpostavljenosti ne glede na obstoj
kreditnega zavarovanja.
(2) Banka mora pred odobritvijo kredita preveriti vso
ustrezno dokumentacijo, na podlagi katere ugotavlja pravno učinkovitost in
izvršljivosti kreditnega zavarovanja, ter oceniti vrednost kreditnega
zavarovanja, kot je opredeljeno v petem poglavju tega sklepa.
(3) Če je vrednost kreditnega zavarovanja v veliki meri
odvisna od kreditnega tveganja dajalca osebnega kreditnega zavarovanja, ki je
tretja oseba, mora banka oceniti tudi kreditno tveganje te osebe.
9. člen
(limiti izpostavljenosti kreditnemu tveganju)
Banka mora zagotoviti, da se krediti odobravajo v okviru
sprejete nagnjenosti k prevzemanju tveganj in odobrenih limitov
izpostavljenosti kreditnemu tveganju.
10. člen
(mehanizmi za določanje cen produktov)
Banka mora zagotoviti, da proces odobritve kredita vključuje
ustrezne mehanizme za določanje cen produktov, ki so skladni s sprejetimi
politikami upravljanja kreditnega tveganja ter upoštevajo kreditno tveganje
dolžnika, vrsto produkta, znesek izpostavljenosti ter vrsto in vrednost
kreditnega zavarovanja.
11. člen
(pogodbene zaveze)
Banka mora pri sklepanju kreditne pogodbe presoditi
ustreznost pogodbenih zavez, ki jih bo vsebovala pogodba. Pogodbene zaveze
morajo biti jasne, smiselne in uresničljive. Pri presoji ustreznosti posameznih
pogodbenih zavez mora banka med drugim upoštevati vrsto in vrednost posla,
vrsto in oceno tveganosti dolžnika, potrebne informacije o dolžniku in
pogodbeno pravo. Če banka v pogodbo ni mogla vključiti vseh pogodbenih zavez,
ki jih po navadi uporablja, mora razloge za to navesti v kreditni mapi.
3. SPREMLJANJE KREDITNEGA TVEGANJA
12. člen
(sistem za spremljavo kreditov)
(1) Banka mora vzpostaviti jasno in dosledno organizacijsko
strukturo, politike, procese in notranje akte glede procesa spremljave v skladu
s sprejeto strategijo upravljanja kreditnega tveganja ter jasno razmejitev
nalog med procesoma spremljave in odobritve kreditov.
(2) Banka mora vzpostaviti sistem neprekinjenega spremljanja
kreditnega portfelja, ki vključuje analitične postopke in metodologije za
ocenjevanje oziroma merjenje kreditnega tveganja. Tak sistem mora zagotoviti
ustrezne informacije o strukturi in kakovosti kreditnega portfelja ter
koncentraciji kreditnega tveganja banke kot tudi na ravni bančne skupine.
(3) Banka z namenom upravljanja tveganja koncentracije
vzpostavi in vzdržuje ustrezne limite izpostavljenosti kreditnemu tveganju.
Limiti morajo vključevati bilančne in zunajbilančne izpostavljenosti.
(4) Učinkovit sistem za spremljavo kreditov mora:
-       
zagotoviti, da banka lahko redno in ves čas trajanja kreditnega razmerja
spremlja poslovanje dolžnika in njegovo kreditno sposobnost;
-       
spremljati izpolnjevanje pogojev, ki izhajajo iz kreditne pogodbe;
-       
v primeru namenskih kreditov spremljati porabo odobrenih sredstev v
dogovorjene namene;
-       
spremljati rednost plačil in ugotavljati kršitev pogodbenih obveznosti;
-       
spremljati izvrševanje pogodbenih zavez ter evidentirati njihove
morebitne kršitve in spremljati izvrševanje pogodbenih sankcij v primeru
kršitev pogodbenih zavez;
-       
spremljati razmerje med vrednostjo kredita in vrednostjo kreditnega
zavarovanja (angl. loan to value – LTV) ter pokritost izpostavljenosti s
kreditnim zavarovanjem;
-       
spremljati primernost višine oblikovanih popravkov vrednosti in
rezervacij;
-       
spremljati tveganje koncentracije in morebitna odstopanja od
vzpostavljenih limitov iz tretjega odstavka tega člena;
-       
zagotoviti učinkovito in pravočasno ugotavljanje povečanega kreditnega
tveganja in nedonosnih kreditov;
-       
spremljati tveganje kreditov v tujih valutah.
(5) Banka mora vzpostaviti ter uveljaviti notranje kontrole
in postopke, ki omogočajo, da se izjeme, prenosi odločitev na višje ravni
(eskalacije) in odstopanja od politik, postopkov in limitov pravočasno poročajo
odgovornim za ukrepanje.
(6) Banka mora pri ocenjevanju posameznih kreditov in
kreditnega portfelja upoštevati potencialne prihodnje negativne spremembe v
ekonomskem okolju ter periodično oceniti izpostavljenost kreditnemu tveganju ob
upoštevanju izjemnih razmer (analiza scenarijev in stresni testi).
4. RAZVRŠČANJE DOLŽNIKOV OZIROMA IZPOSTAVLJENOSTIV BONITETNE
RAZREDE
13. člen
(razvrščanje dolžnikov oziroma izpostavljenosti)
Banka mora v okviru procesa odobritve in spremljave kreditov
razvrstiti dolžnika oziroma izpostavljenost v bonitetni razred na podlagi
jasnih bonitetnih meril. Merila morajo biti dovolj natančna, da omogočajo
zaposlenim v procesu odobravanja in spremljave kreditov enako razumevanje in
dosledno razvrščanje dolžnikov oziroma izpostavljenosti s podobnim kreditnim
tveganjem v iste bonitetne razrede. Metodologije razvrščanja temeljijo na
statističnih modelih ali drugih metodah in morajo upoštevati zahteve iz tega
poglavja.
14. člen
(razvrstitev dolžnika v primeru skupine povezanih strank)
(1) Banka mora v procesu razvrščanja dolžnika, ki je del
skupine povezanih strank, v ustrezne bonitetne razrede vključiti informacijo o
obstoju skupine povezanih strank na način, da je razvrstitev posameznih oseb v
skupini povezanih strank konsistentna s strukturo skupine. Pri tem mora banka
upoštevati najmanj vrste povezav med subjekti v skupini.
(2) Banka mora imeti vzpostavljene postopke in procese, ki
zagotavljajo, da v primeru nastopa položaja neplačila posamezne stranke v
skupini v skladu s 178. členom Uredbe 575/2013/EU preveri in opredeli vpliv
tega neplačila na bonitetne ocene ostalih oseb v skupini.
(3) Banka mora vnaprej opredeliti primere, v katerih je
dolžnikom lahko dodeljena boljša bonitetna ocena kot nadrejeni osebi v skupini.
Odločitve o takih in morebitnih drugih primerih mora banka dokumentirati in
ustrezno utemeljiti.
15. člen
(bonitetni sistemi)
(1) Banka mora imeti vzpostavljene bonitetne sisteme, ki
omogočajo ovrednotenje in razvrščanje kreditnih izpostavljenosti v ustrezne
bonitetne razrede.
(2) Banka mora imeti vzpostavljene bonitetne sisteme, ki
ustrezajo značilnostim posameznih portfeljev, da se zagotovi, da se spremembe,
pomembne za posamezni portfelj, odrazijo tudi v spremembi ocene kreditnega
tveganja.
(3) Banka mora dokumentirati pomembne elemente strukture in
delovanja notranjih bonitetnih sistemov, ki vključujejo najmanj razločevanje
portfeljev, bonitetna merila, odgovornosti oseb, ki ocenjujejo, pogostost
ocenjevanja in nadzor vodstva nad bonitetnim sistemom.
16. člen
(upoštevanje ustreznih in ažurnih informacij)
(1) Banka mora vzpostaviti postopke, mehanizme in kriterije
za pridobivanje vseh ustreznih, trenutno razpoložljivih in ažurnih
kvantitativnih in kvalitativnih informacij o dolžniku in izpostavljenosti, ki
so ustrezni za kreditne procese in bonitetne sisteme.
(2) Banka mora v primeru pomanjkljivih, manjkajočih ali
neažurnih informacij pri razvrščanju dolžnikov ali izpostavljenosti v bonitetne
razrede upoštevati ustrezno mero konservativnosti.
(3) Če so zunanje bonitetne ocene glavno merilo banke pri
razvrščanju dolžnikov ali izpostavljenosti v bonitetne razrede, mora banka
upoštevati še druge ustrezne informacije, ki jih opredeli v metodologiji za
razvrščanje.
(4) Banka mora najmanj enkrat letno pregledati ustreznost
razvrstitve posameznih dolžnikov oziroma izpostavljenosti ter jih po potrebi
prilagoditi. Če banka kadar koli pridobi pomembne informacije o dolžniku ali
izpostavljenosti, mora opraviti novo razvrstitev. Banka mora posebej opredeliti
kriterije pogostejšega preverjanja bolj tveganih dolžnikov ali nedonosnih
izpostavljenosti.
17. člen
(prilagoditev bonitetne ocene)
(1) Pri razvrščanju dolžnika ali izpostavljenosti v bonitetne
razrede mora banka jasno opredeliti razloge in razpone, v katerih je dovoljena
prilagoditev bonitetne ocene, ter v kateri fazi procesa razvrščanja se
prilagoditev lahko izvede.
(2) Vse prilagoditve bonitetnih ocen morajo biti jasno in
transparentno dokumentirane ter utemeljene.
(3) Banka mora redno spremljati število in razloge za
prilagoditve bonitetnih ocen ter redno preverjati zanesljivost procesa
prilagoditev in posledično delovanja bonitetnega sistema.
18. člen
(zahteve glede bonitetnih modelov)
(1) Banka mora pri uporabi bonitetnih modelov za razvrščanje
izpostavljenosti v bonitetne razrede vzpostaviti proces zbiranja in vrednotenja
kvantitativnih in kvalitativnih vhodnih podatkov v model, kar vključuje oceno
natančnosti, popolnosti in primernosti podatkov. Banka mora dokazati, da so
uporabljeni podatki za izgradnjo modela reprezentativni za populacijo dejanskih
dolžnikov oziroma izpostavljenosti banke.
(2) Banka mora dopolnjevati statistični model s človeško
presojo z namenom preverjanja ustreznosti razvrstitve dolžnikov ali
izpostavljenosti glede na rezultate modela. Vse pomembne informacije, ki jih
model ne obravnava, morajo biti pri končni razvrstitvi dolžnika ali
izpostavljenosti upoštevane na podlagi človeške presoje. Banka mora
dokumentirati medsebojno povezanost človeške presoje in rezultatov modela.
(3) Banka mora dokazati, da ima model dobro napovedno moč in
da je v čim večji meri nepristranski.
(4) Banka, ki uporablja zunanji model ali dele zunanjega
modela za razvrščanje, mora upoštevati tudi naslednje zahteve:
-       
uporabniki morajo biti ustrezno izobraženi za uporabo modela;
-       
na razpolago morajo biti notranji inštruktorji;
-       
pripravljen mora biti načrt za zagotovitev potrditve primernosti
zunanjega modela;
-       
po potrebi mora biti zagotovljen nadaljnji razvoj modela v prihodnosti;
-       
zagotovljena mora biti možnost ocene delovanja modela in po potrebi
prilagoditve tudi v primeru, kadar zunanji ponudnik preneha dajati podporo ali
v podobnih primerih.
19. člen
(dokumentacija)
(1) Banka mora dokumentirati razloge za izbor kvalitativnih
in kvantitativnih meril za razvrščanje in analizo, ki ta izbor utemeljuje.
Banka mora dokumentirati vse večje spremembe procesa razvrščanja. Dokumentirana
mora biti tudi organizacija procesa razvrščanja, vključno s sistemom notranjih
kontrol na tem področju.
(2) Banka mora izdelati in dokumentirati metodologijo razvoja
modela, pri čemer mora dokumentacija obsegati najmanj:
-       
ustreznost modela glede na značilnosti portfelja, za katerega se ta
model uporablja;
-       
opis virov podatkov;
-       
opredelitev neplačila in izgube ob nastanku neplačila;
-       
opredelitev napovednih spremenljivk;
-       
natančen opis zasnove, teorije in predpostavk delovanja zadevnega
modela;
-       
tehnično specifikacijo modela;
-       
opis statističnih metod za potrditev primernosti modela;
-       
opis okoliščin, v katerih ta model ne deluje učinkovito.
(3) Uporaba zunanjega modela ne odvezuje banke od obveznosti
dokumentiranja ali katere koli druge zahteve za sistem razvrščanja
izpostavljenosti v bonitetne razrede.
20. člen
(validacija)
(1) Banka mora imeti jasno opredeljena pravila ter procese za
redne validacije in spremembe bonitetnih sistemov, ki morajo vključevati
oziroma upoštevati najmanj:
-       
ustrezne metode za oceno primernosti bonitetnih sistemov glede na
njihovo kompleksnost in obseg;
-       
jasno opredelitev procesa validacije, obsega validacije, standarde in
omejitve validacije;
-       
opise vseh validacijskih testov in popis podatkov, uporabljenih za
validacijo, vključno z opredelitvijo časovnega okvira zajema podatkov;
-       
standarde čiščenja podatkov in vire podatkov za validacijo;
-       
testiranje za nazaj (angl. back testing);
-       
poslovne cikle in s tem povezana sistemska nihanja in izkušnje o
dogodkih neplačila.
(2) Banka mora zagotoviti neodvisnost procesa validacije od
procesa razvoja modelov in drugih kreditnih procesov. Vloge in odgovornosti v
procesu validacije morajo biti natančno opredeljene.
(3) Banka mora najmanj enkrat letno opraviti validacije
bonitetnih sistemov za pomembne portfelje.
(4) Rezultate validacij mora banka analizirati in ustrezno
dokumentirati. Morebitne ugotovljene pomanjkljivosti delovanja bonitetnih
sistemov mora banka upoštevati pri njihovi spremembi. Banka mora določiti
kriterije, ki zahtevajo spremembo oziroma dopolnitev določenega bonitetnega
sistema.
5. UPRAVLJANJE KREDITNIH ZAVAROVANJ
21. člen
(splošne zahteve glede kreditnih zavarovanj)
(1) Banka mora imeti pisno politiko kreditnih zavarovanj, ki
jo odobri in najmanj enkrat letno preverja upravljalni organ. V politiki
kreditnih zavarovanj banka opredeli najmanj:
-       
vrste sprejemljivih kreditnih zavarovanj glede na vrsto dolžnika in
posla;
-       
dovoljeno razmerje med vrednostjo kredita in vrednostjo zavarovanja
(LTV) za posamezno vrsto kreditnega zavarovanja;
-       
potrebno dokumentacijo po posameznih vrstah kreditnih zavarovanj, ki
zagotavlja pravno gotovost kreditnega zavarovanja;
-       
metodologijo ocenjevanja vrednosti za posamezne vrste kreditnih
zavarovanj, v kateri sta določena način in spremljava oziroma pogostost
vrednotenja;
-       
metodologijo za ugotavljanje stopnje korelacije med vrednostjo
zavarovanja in kreditno kakovostjo dolžnika;
-       
postopke in procese za pravočasno izvršljivost kreditnega zavarovanja po
posameznih vrstah kreditnih zavarovanj;
-       
vrste kreditnih zavarovanj, pri katerih je potreben fizični ogled
premoženja, ki se zastavlja.
(2) Banka mora razpolagati z vso potrebno dokumentacijo, na
podlagi katere se ugotavljata pravna gotovost in učinkovitost upravljanja
kreditnih zavarovanj. Banka mora zagotoviti:
(a)   
pravno gotovost kreditnih zavarovanj z izpolnjevanjem vseh pogodbenih in
zakonskih zahtev v zvezi s prisilno izvršljivostjo kreditnih zavarovanj po
pravu, ki velja zanje, ter
(b)   
učinkovito upravljanje kreditnih zavarovanj na podlagi sprejetih
ukrepov, postopkov in politik, ki ji omogočajo pravočasno unovčljivost in
primerno gotovost glede višine poplačila iz uporabljenih kreditnih zavarovanj.
(3) Banka oceni vrednost kreditnega zavarovanja na podlagi
opredeljene metodologije ocenjevanja vrednosti kreditnih zavarovanj. Med
trajanjem kreditnega zavarovanja banka redno spremlja njegovo vrednost in jo
prilagaja na podlagi ustreznega vrednotenja ter upošteva kakršne koli predhodne
obremenitve.
(4) Banka mora nameniti posebno obravnavo kreditnim
zavarovanjem, katerih vrednost je zelo spremenljiva in/ali ki so predmet dolgo
trajajočega unovčevanja.
(5) Banka mora zagotoviti ustrezno obravnavo in nadzor
preostalega tveganja, ki izhaja iz uporabe kreditnih zavarovanj.
22. člen
(spremljanje kreditnih zavarovanj)
Banka mora zagotoviti redno spremljavo vrednosti zavarovanja
ter njegove pravne učinkovitosti in izvršljivosti v ustreznih časovnih razmikih
od odobritve posla, ki so odvisni od vrste zavarovanja. Vrednost zavarovanja
mora banka pogosteje spremljati v primeru pomembnih sprememb pogojev na trgu,
ki je relevanten za zavarovanje, in ga pregledati vsakokrat, ko informacije, ki
jih ima banka na voljo, kažejo pomemben padec vrednosti zavarovanja.
23. člen
(zavarovanje z nepremičninami)
(1) Ob upoštevanju zavarovanja z nepremičnino pri ocenjevanju
izgub iz kreditnega tveganja mora banka zagotoviti najmanj naslednjo
dokumentacijo:
(a)   
neposredno izvršljivi notarski zapis o zavarovanju z vknjižbo hipoteke
na zastaviteljevi nepremičnini in pravnomočni sklep sodišča o dovolitvi vpisa
hipoteke oziroma v primeru predloga za vpis hipoteke glede katerega v zemljiški
knjigi ni drugih pomožnih ali glavnih vpisov, ki bi lahko vplivali na vknjižbo
hipoteke, neodvisno pravno mnenje glede učinkovitosti in izvršljivosti takega
predloga in zavarovanja, razen če ima banka nepremičnino v lasti;
(b)   
ažuren zemljiškoknjižni izpisek;
(c)   
zavarovalno polico za nepremičnino, izstavljeno ali vinkulirano v korist
banke, pri čemer banka vzpostavi postopke za spremljanje, da je nepremičnina
ves čas trajanja kreditnega razmerja ustrezno škodno zavarovana;
(d)   
dokumentirano vrednost nepremičnine, kar velja tudi ob vsakokratnem
prevrednotenju nepremičnine.
(2) Ne glede na točko (a) prejšnjega odstavka tega člena mora
banka v primeru zavarovanja z maksimalno hipoteko na nepremičnini namesto
neposredno izvršljivega notarskega zapisa o zavarovanju z vknjižbo hipoteke na
zastaviteljevi nepremičnini zagotoviti veljavno zastavno pogodbo in
zemljiškoknjižno dovolilo za ustanovitev maksimalne hipoteke na zastaviteljevi
nepremičnini ter druge listine, iz katerih je razvidno, katere terjatve in v
kolikšni meri so zavarovane z maksimalno hipoteko. Druge zahteve iz prejšnjega
odstavka tega člena ostanejo enake tudi v primeru zavarovanja z maksimalno
hipoteko.
(3) Kot vrednost zavarovanja z nepremičnino se upošteva ocena
tržne vrednosti nepremičnine, ki jo v skladu s standardi ocenjevanja vrednosti
izdela cenilec na podlagi celovitega ogleda nepremičnine. Datum ocenitve
vrednosti nepremičnine ob pridobitvi zavarovanja ne sme biti starejši od enega
leta.
(4) Ne glede na prejšnji odstavek lahko vrednost stanovanjske
nepremičnine ob podpori zanesljivih naprednih statističnih modelov cenilec
oceni brez ogleda nepremičnine. V tem primeru mora cenilec vrednost, ki je
rezultat modela, pregledati in odobriti. Če cenilec oceni, da vrednost, ki je
rezultat modela, glede na lastnosti nepremičnine ni ustrezna, je treba
nepremičnino oceniti po njeni tržni vrednosti, kot je opredeljeno v prejšnjem
odstavku tega člena.
(5) Banka pri ocenjevanju izgub iz kreditnega tveganja
upošteva le tisti del vrednosti zavarovanja z nepremičnino, ki ostane po
odbitku zneskov vseh obveznosti, katerih izpolnitev je zavarovana z isto
nepremičnino in so v zemljiški knjigi pri tej nepremičnini vknjižene z boljšim
vrstnim redom, oziroma po odbitku sorazmernega dela zneskov tistih obveznosti,
ki so v zemljiški knjigi pri tej nepremičnini vknjižene z istim vrstnim redom.
(6) Med trajanjem zavarovanja z nepremičnino banka redno
spremlja vrednost nepremičnine, in sicer:
-       
najmanj enkrat letno v primeru poslovnih nepremičnin;
-       
najmanj enkrat letno v primeru stanovanjskih nepremičnin, ki se
uporabljajo kot zavarovanje za nedonosne izpostavljenosti;
-       
najmanj enkrat na tri leta v primeru drugih stanovanjskih nepremičnin.
(7) Ne glede na šesti odstavek tega člena banka spremlja
vrednost nepremičnine pogosteje, kadar pride do pomembnih sprememb pogojev na
trgu in/ali kadar obstajajo znaki pomembnega zmanjšanja vrednosti posamezne
zastavljene nepremičnine. V metodologiji ocenjevanja vrednosti zavarovanj z
nepremičninami banka za vsako vrsto nepremičnin, ki jo sprejema v zavarovanje
za poplačilo izpostavljenosti, opredeli kvantitativni prag pomembnega
zmanjšanja vrednosti kreditnega zavarovanja.
(8) Za spremljanje vrednosti nepremičnine, ki se uporablja
kot zavarovanje, in za ugotavljanje, za katere nepremičnine je treba ponovno oceniti
vrednost, lahko banka uporablja statistične metode.
(9) Ponovno oceno tržne vrednosti nepremičnine lahko izdela
bodisi cenilec bodisi se prevrednotenje izvede z uporabo statističnih modelov
ob upoštevanju tudi drugih veljavnih regulativnih predpisov.
(10) Ne glede na prejšnji odstavek mora cenilec izdelati
ponovno oceno tržne vrednosti nepremičnine v naslednjih primerih:
(a)   
vsakokrat, ko informacije, ki jih ima banka na voljo, kažejo, da bi se
lahko vrednost nepremičnine pomembno zmanjšala glede na splošno raven cen na
trgu;
(b)   
najmanj enkrat na tri leta, kadar gre za nepremičnine, ki se uporabljajo
kot zavarovanje izpostavljenosti, ki presega 3 milijone evrov ali 5 % kapitala
banke.
(11) Banka mora oblikovati politiko in postopke rednega
preverjanja neodvisnosti in usposobljenosti cenilcev ter kakovosti vrednotenj.
Proces zagotavljanja kakovosti mora izvajati enota za upravljanje tveganj, ki
je neodvisna od odobravanja kreditov, spremljanja kreditov in ocenjevanja
kreditne sposobnosti strank. Rezultat procesa zagotavljanja kakovosti je
ustrezno potrjen seznam cenilcev, ki se redno posodablja.
24. člen
(zavarovanje s premičninami)
(1) Banka lahko pri ocenjevanju izgub iz kreditnega tveganja
upošteva zavarovanje s premičninami, če so poleg splošnih zahtev, opredeljenih
v 21. členu tega sklepa, izpolnjeni najmanj naslednji pogoji:
(a)   
za premičnine, ki se uporabljajo kot zavarovanje, obstajajo javno
dostopne tržne cene, ki prihajajo iz zanesljivih virov informacij (npr. javni
indeksi, ceniki ali katalogi), in odražajo ceno poslov v normalnih pogojih;
(b)   
banka ima z izključno izjemo pravic prednostnih upnikov, določenih z
zakonodajnimi predpisi, prednost pred preostalimi upniki pri realizaciji
zavarovanja;
(c)   
banka redno spremlja vrednost premičnine, ki se uporablja kot zavarovanje,
in sicer vsaj enkrat letno, pogosteje v primeru pomembnih sprememb na trgu;
(d)   
banka pri vrednotenju in prevrednotenju v celoti upošteva vsa morebitna
poslabšanja ali zastarelost zavarovanja s premoženjem;
(e)   
premičnina, ki se uporablja kot zavarovanje, je primerno škodno
zavarovana, banka pa ima vzpostavljene postopke za kontrolo ustreznosti
škodnega zavarovanja premičnine, ki se uporablja kot zavarovanje;
(f)    
zavarovanje je vpisano v Register neposestnih zastavnih pravic in
zarubljenih premičnin po Uredbi o registru neposestnih zastavnih pravic in
zarubljenih premičnin (Uradni list RS, št. 85/20) ali v podoben register po
vsebinsko enakovrednih predpisih drugih držav, razen ko ima banka premičnine v
lasti.
(2) Banka v svoji politiki in postopkih določi pragove in
pristope, v skladu s katerimi mora cenilec izvesti posamično vrednotenje
zavarovanja s premičninami ob upoštevanju tržne vrednosti premičnin.
(3) Premičnine, ki se uporabljajo za zavarovanje nedonosnih
izpostavljenosti, mora banka vrednotiti po njihovi tržni vrednosti in redno
ocenjevati njihovo unovčljivost. Če so na trgu prisotne pomembne cenovne
nestanovitnosti, mora biti vrednotenje dovolj konservativno.
25. člen
(upoštevanje kreditnih zavarovanj pri ocenjevanju izgub iz
kreditnega tveganja)
(1) Pri ocenjevanju izgub iz kreditnega tveganja za namen
oblikovanja popravkov vrednosti in rezervacij banka upošteva kreditna
zavarovanja v skladu z določbami tega poglavja.
(2) Banka pri ocenjevanju pričakovanih denarnih tokov iz
unovčitve kreditnega zavarovanja upošteva vrednost zavarovanja, odbitke od
vrednosti zavarovanja, obdobje do unovčitve, likvidacijske stroške oziroma
stroške prodaje, ali gre za prostovoljno ali prisilno prodajo zavarovanja in
drugo. Uporabljene predpostavke morajo biti realne, temeljiti na empiričnih
podatkih ter upoštevati sedanje in pričakovane tržne pogoje. Banka predpostavke
ustrezno dokumentira in jih redno preverja.
(3) Pri ocenjevanju pričakovanih denarnih tokov iz unovčitve
zavarovanja z nepremičninami banka kot obdobje unovčenja kreditnega zavarovanja
upošteva obdobje, ki ni krajše od štirih let, oziroma v primeru zavarovanja z
maksimalno hipoteko na nepremičnini obdobje, ki ni krajše od šestih let, razen
če na podlagi lastnih podatkov in z ustrezno analizo ali na podlagi drugih
virov podatkov dokaže, da je to obdobje krajše.
(4) Banka za posamezne vrste kreditnega zavarovanja vzpostavi
ustrezne evidence podatkov o unovčenih zavarovanjih.
6. OBLIKOVANJE POPRAVKOV VREDNOSTI IN REZERVACIJ
26. člen
(oblikovanje popravkov vrednosti in rezervacij v skladu z
MSRP)
(1) Banka mora vzpostaviti proces pravočasnega oblikovanja
popravkov vrednosti in rezervacij za izgube iz kreditnega tveganja glede na
kreditno kakovost dolžnikov oziroma izpostavljenosti v kreditnem portfelju.
(2) Banka mora oblikovati metodologijo izračuna popravkov
vrednosti in rezervacij za izgube iz kreditnega tveganja, ki je skladna z
veljavnimi mednarodnimi standardi računovodskega poročanja (v nadaljnjem
besedilu: MSRP), Smernicami za upravljanje kreditnega tveganja in obračunavanje
pričakovanih kreditnih izgub v kreditnih institucijah (EBA/GL/2017/06) ter
drugimi ustreznimi predpisi.
(3) Banka mora redno spremljati stopnjo pokritosti
izpostavljenosti s popravki vrednosti in rezervacijami za izgube iz kreditnega
tveganja glede na kreditno tveganje celotnega portfelja, posameznih segmentov
kreditnega portfelja, še zlasti neplačanih izpostavljenosti.
(4) Banka mora zagotoviti, da proces oblikovanja popravkov
vrednosti in rezervacij za izgube iz kreditnega tveganja ni v pristojnosti
enote za komercialno poslovanje.
7. SISTEM ZGODNJEGA OPOZARJANJA ZA ODKRIVANJE POVEČANEGA
KREDITNEGA TVEGANJA
27. člen
(sistem zgodnjega opozarjanja)
(1) Banka v okviru sistema upravljanja kreditnega tveganja
vzpostavi sistem zgodnjega opozarjanja (angl. Early Warning System– EWS),
ki je namenjen zgodnjemu odkrivanju povečanega kreditnega tveganja in
potencialnih neplačnikov. EWS mora zagotavljati:
-       
da se v zelo zgodnji fazi (čim prej) ugotovijo potencialne težave
dolžnika pri odplačevanju dolga ter
-       
da se pravočasno z ustreznimi korekcijskimi ukrepi in spremljanjem
izvajanja teh ukrepov prepreči, da se kreditna kakovost izpostavljenosti
poslabša in izpostavljenost preide v položaj neplačila.
(2) EWS, ki ga banka opredeli v posebni politiki, mora vključevati:
-       
kvalitativne in kvantitativne kazalnike EWS za ugotavljanje potencialnih
težav dolžnika z odplačevanjem dolga;
-       
procese za izvajanje ukrepov po zaznanem povečanem kreditnem tveganju;
-       
spremljavo dolžnikov s povečanim kreditnim tveganjem in uresničevanje
ukrepov;
-       
informacijsko podprtost, ki omogoča izdelavo poročil za analitične
namene (analize občutljivosti) ter obveščanje upravljalnega organa in višjega
vodstva;
-       
zagotavljanje in nadziranje kakovosti procesa zgodnjega opozarjanja ter
vključevanja na opazovalni seznam (angl. watch list);
-       
preverjanje ustreznosti kazalnikov najmanj enkrat letno na podlagi
opredeljene metodologije.
(3) Če obstajajo znaki potencialnih težav z odplačilom
izpostavljenosti, jih neodvisna enota ali funkcija znotraj službe za
upravljanje tveganj, službe za spremljanje poslovanja ali zaledne službe (enota
EWS) prouči ter se na podlagi celovite analize kazalnikov EWS odloči, ali je
treba izpostavljenost uvrstiti na opazovalni seznam ter sprejeti ustrezne
korekcijske ukrepe z jasno opredeljenimi nosilci in roki izvedbe, ki se morajo
dosledno upoštevati.
(4) Banka ima lahko za standardne produkte ali posamezne
portfelje vzpostavljeno metodologijo in sistem avtomatskega razvrščanja na
opazovalni seznam ter dodeljevanja korekcijskih ukrepov na podlagi opredeljenih
kazalnikov.
(5) Izpostavljenosti na opazovalnem seznamu banka pozorneje
spremlja. Korekcijski ukrepi se izvajajo na ravni skupine povezanih strank.
(6) Kazalniki EWS za uvrstitev na opazovalni seznam se
uporabljajo tako na ravni izpostavljenosti ali dolžnika kot tudi na ravni
portfelja.
(7) Banka opredeli časovno obdobje, v katerem mora sprejeti
odločitev glede nadaljnje obravnave dolžnika oziroma izpostavljenosti na
opazovalnem seznamu. Kadar izpostavljenost na opazovalnem seznamu ne preide v
položaj neplačila, mora banka določiti najdaljše obdobje, v katerem je
posamezna izpostavljenost lahko na opazovalnem seznamu. Po tem obdobju se
izpostavljenost umakne z opazovalnega seznama, če pa se kakovost
izpostavljenosti še naprej slabša, se izpostavljenost prenese v enoto za
reševanje nedonosnih izpostavljenosti. Za konec obdobja na opazovalnem seznamu
se lahko šteje tudi uspešna izpolnitev korekcijskih ukrepov. Pri oblikovanju
ustreznih časovnih okvirov za zaključek korekcijskih ukrepov banka upošteva
načelo pomembnosti.
8. UPRAVLJANJE NEDONOSNIH IN RESTRUKTURIRANIH
IZPOSTAVLJENOSTI
8.1 Nedonosne izpostavljenosti
28. člen
(strategija upravljanja nedonosnih izpostavljenosti)
(1) Banka, katere delež bruto nedonosnih kreditov dosega ali
presega prag, določen v 11. odstavku Smernic o upravljanju nedonosnih in
restrukturiranih izpostavljenosti (EBA/GL/2018/06), mora izdelati strategijo
upravljanja nedonosnih izpostavljenosti v skladu z navedenimi smernicami.
Strategija vsebuje najmanj časovno opredeljene kvantitativne cilje (povečanje
poplačil, zmanjšanje izgub, zmanjšanje obsega nedonosnih izpostavljenosti in
drugo), podprte z ustreznim celovitim operativnim načrtom za doseganje teh
ciljev. Strategijo nedonosnih izpostavljenosti mora skupaj z operativnim
načrtom odobriti in najmanj enkrat letno preveriti upravljalni organ.
(2) Strategija se uporablja tudi kot podlaga za oblikovanje
notranje organizacijske strukture, dodeljevanje notranjih virov (človeški
kapital, informacijski sistemi in financiranje) ter oblikovanje ustreznih
kontrol (politik in postopkov) za spremljanje vmesne uspešnosti in sprejemanje
korekcijskih ukrepov, da se tako zagotovi izpolnitev skupnih ciljev zmanjšanja
nedonosnih izpostavljenosti.
29. člen
(upravljanje nedonosnih izpostavljenosti)
(1) Banka mora opredeliti jasna merila in postopke, na
podlagi katerih se nedonosne izpostavljenosti ob njihovi identifikaciji
prenesejo iz komercialne (izvorne) enote v posebno enoto, ki se ukvarja z
upravljanjem nedonosnih izpostavljenosti. Banka mora imeti jasno opredeljen
proces upravljanja nedonosnih izpostavljenosti, ki se ob upoštevanju obsega in
vrste portfelja nedonosnih izpostavljenosti praviloma razlikuje glede na
tveganost, velikost in kompleksnost izpostavljenosti ter vrsto zavarovanja.
(2) Enota za reševanje nedonosnih izpostavljenosti mora biti
strokovno usposobljena, z zadostno pravno podporo, in neodvisna od komercialne
enote, ne samo z vidika operativnega upravljanja odnosa s stranko (npr.
pogajanje o načrtu restrukturiranja, sodna izvršba), temveč tudi procesa
odločanja in podpornih storitev (npr. administracija kredita, dokumentacija).
(3) V primeru, ko je v enoto za reševanje nedonosnih
izpostavljenosti prenesena stranka, ki je del skupine povezanih strank, je treba
v to enoto prenesti celotno skupino povezanih strank.
(4) V primeru bančne skupine je potreben enoten pristop k
upravljanju nedonosnih izpostavljenosti.
(5) Enota za reševanje nedonosnih izpostavljenosti poroča
neposredno funkciji upravljanja tveganj.
(6) Banka mora imeti jasno določena merila za vrnitev
nedonosnih izpostavljenosti v običajno obravnavo v komercialno enoto.
30. člen
(spremljava nedonosnih izpostavljenosti)
(1) Spremljava nedonosnih izpostavljenosti mora temeljiti na
ciljih, opredeljenih v strategiji upravljanja nedonosnih izpostavljenosti in v
ustreznih operativnih načrtih, ki so nato preneseni navzdol vse do operativnih
ciljev enote za reševanje nedonosnih izpostavljenosti.
(2) Banka mora opredeliti ključne kazalnike uspešnosti, na
podlagi katerih lahko upravljalni organ in višje vodstvo spremljata uspešnost
enote za reševanje nedonosnih izpostavljenosti.
(3) Banka mora vzpostaviti jasne postopke, s katerimi je
mogoče rezultate spremljanja kazalnikov nedonosnih izpostavljenosti ustrezno in
pravočasno povezati z vrednotenjem kreditnega tveganja ter oblikovanjem
popravkov vrednosti in rezervacij za izgube iz kreditnega tveganja.
31. člen
(izterjava nedonosnih izpostavljenosti)
(1) Če banka oceni, da restrukturiranje nedonosne
izpostavljenosti do dolžnika ni smiselno, mora izdelati okvirni terminski načrt
izterjave izpostavljenosti, bodisi neposredno od dolžnika bodisi iz naslova
unovčitve kreditnih zavarovanj, če je izpostavljenost zavarovana. V ta namen
mora banka opredeliti natančna merila, na podlagi katerih se odloči za
izterjavo izpostavljenosti, oziroma določiti okvirne roke za njihovo dokončno
izterjavo (neposredno od dolžnika oziroma iz unovčitve kreditnih zavarovanj)
ter vzpostaviti evidenco spremljanja rokov dejanske izterjave nedonosnih
izpostavljenosti.
(2) Banka mora vzpostaviti informacijsko podprto evidenco, na
podlagi katere spremlja obseg in časovni okvir dejansko vrnjenih nedonosnih
izpostavljenosti, neposredno od dolžnika ali iz unovčitve zavarovanj, ter obseg
odpisov teh izpostavljenosti.
(3) Če je dolžnik v stečajnem postopku, mora banka
zagotoviti, da so v unovčevanje kreditnega zavarovanja vključene ustrezne
službe in/ali zunanji izvajalci.
(4) Postopek izterjave nedonosnih izpostavljenosti banka
zaključi v naslednjih primerih:
(a)   
na podlagi pravnomočnega sklepa sodišča o končanju stečajnega postopka;
(b)   
na podlagi pravnomočnega sklepa o potrditvi prisilne poravnave, in sicer
tistega dela izpostavljenosti, glede katerega preneha pravica banke
uveljavljati plačilo v sodnem ali drugem postopku, ki ga vodi pristojni državni
organ, ali
(c)   
na podlagi sklepa upravljalnega organa, če bi bili nadaljnji pravni
postopki ekonomsko neupravičeni, zlasti če bi stroški sodnega postopka presegli
znesek poplačila izpostavljenosti, oziroma so bila opravljena vsa dejanja, ki
bi jih opravil s skrbnostjo dober gospodarstvenik za dosego poplačila
izpostavljenosti.
32. člen
(odpisovanje nedonosnih izpostavljenosti)
(1) Če banka v postopku izterjave oceni, da bilančna
izpostavljenost (ali del bilančne izpostavljenosti) ne bo poplačana in so v
skladu z MSRP izpolnjeni pogoji za odpravo pripoznanja te izpostavljenosti iz
izkaza finančnega položaja, jo banka odpravi iz izkaza finančnega položaja in
do pridobitve pravne podlage za zaključek postopka izterjave v višini
odpisanega dolgovanega zneska vodi v zunajbilančni evidenci. Za odpravo
pripoznanja izpostavljenosti iz izkaza finančnega položaja je potreben sklep
upravljalnega organa oziroma oseb, ki jih je upravljalni organ za to
pooblastil.
(2) Banka vzpostavi notranjo politiko glede pravočasnega
odpisovanja izpostavljenosti, ki še ne predstavlja nepreklicnega pogodbenega
odpusta dolga, v kateri opredeli najdaljše obdobje od nastanka neplačila, po
preteku katerega banka odpravi bilančno izpostavljenost iz izkaza finančnega
položaja ali zagotovi celotno pokritje izpostavljenosti s popravki vrednosti
oziroma rezervacijami za izgube iz kreditnega tveganja.
8.2 Restrukturirane izpostavljenosti
33. člen
(restrukturiranje izpostavljenosti)
(1) Banka restrukturira izpostavljenosti do dolžnika z
izvedbo ene ali več aktivnosti, za katere se sicer ob normalnem ekonomskem in
finančnem položaju dolžnika ne bi odločila. Ukrepi restrukturiranja
predstavljajo koncesije (popuščanja) dolžniku, ki ima ali je na tem, da bo imel
težave pri izpolnjevanju finančnih obveznosti (finančne težave).
Restrukturiranje nastane kot posledica nezmožnosti dolžnika odplačevati dolg
pod prvotno dogovorjenimi pogoji bodisi s spremenjenimi pogoji prvotne pogodbe
bodisi z novo pogodbo, s katero pogodbeni stranki dogovorita delno ali celotno
poplačilo prvotnega dolga. V ta okvir spadajo tudi pogodbe z vgrajeno klavzulo
o restrukturiranju.
(2) Finančne težave oziroma zmožnost odplačevanja dolga banka
pri restrukturiranju izpostavljenosti ocenjuje na ravni dolžnika. Pri tem se
kot dolžnik štejejo vse pravne osebe v dolžnikovi skupini, ki se zajemajo v
obseg računovodske konsolidacije skupine, in fizične osebe, ki obvladujejo to
skupino. Zmožnost odplačevanja dolga dolžnika ocenjuje banka, poleg možnosti
prevzema drugih sredstev oziroma poplačila z unovčenjem kreditnih zavarovanj,
predvsem z vidika vpliva restrukturiranja na zadostnost denarnega toka iz
poslovanja dolžnika oziroma z vidika možnosti obvladovanja tistih družb izmed
povezanih družb, ki so sposobne ustvarjati denarni tok iz poslovanja.
34. člen
(analiza alternativnih rešitev restrukturiranja)
(1) Banka mora oblikovati ustrezen načrt restrukturiranja
izpostavljenosti ter spremljati njegovo izvajanje in učinke.
(2) Banka mora pri restrukturiranju uporabiti rešitev, za
katero s pristopom neto sedanje vrednosti oceni, da je najprimernejša in naj bi
prispevala k trajni rešitvi finančnih težav dolžnika. Za ta namen banka
primerja neto sedanjo vrednost pričakovanih denarnih tokov ob upoštevanju
dogovora o restrukturiranju in neto sedanjo vrednost pričakovanih denarnih
tokov pred restrukturiranjem. Pri analizi alternativnih rešitev
restrukturiranja upošteva možnosti, kot so unovčenje zavarovanja, prodaja
finančnega sredstva (izpostavljenosti), prekinitev pogodbe in morebitne druge
aktivnosti. Banka vse sprejete odločitve o restrukturiranju izpostavljenosti
ustrezno dokumentira v kreditni dokumentaciji.
(3) Banka v notranji politiki določi prag vrednosti
izpostavljenosti, za katerega ocenjuje, da je restrukturiranje z vidika ocene
stroškov in koristi smiselno.
8.3 Prestrukturiranje podjetja
35. člen
(sodelovanje pri prestrukturiranju podjetja)
(1) Banka, ki se je odločila, da bo skupaj z drugimi bankami
in podjetjem iskala dogovorno rešitev za njegovo reševanje, mora pri
prestrukturiranju podjetja ukrepati brez nepotrebnega odlašanja in na način, ki
omogoča nadaljevanje njegovega poslovanja, če ocenjuje, da je tako
prestrukturiranje mogoče in smiselno. Pri tem mora spoštovati dobro poslovno
prakso in dobro bančno prakso, kot je med drugim povzeta v Slovenskih načelih
finančnega prestrukturiranja dolgov v gospodarstvu.
(2) Če je v prestrukturiranje podjetja vključenih več bank,
vlogo koordinatorja, ki vodi pogajanja med bankami in podjetjem, prevzame banka
z največjo izpostavljenostjo do podjetja, če se banke medsebojno ne dogovorijo
drugače.
36. člen
(oblikovanje in spremljanje izvajanja načrta restrukturiranja
izpostavljenosti do podjetja)
(1) Banka mora za namen oblikovanja načrta restrukturiranja
izpostavljenosti do podjetja pridobiti najmanj naslednje informacije o
podjetju:
(a)   
podrobno razčlenitev vzrokov za težave podjetja, ki so pripeljale do
potrebe po restrukturiranju izpostavljenosti;
(b)   
načrt poslovnega, lastniškega oziroma finančnega prestrukturiranja
podjetja;
(c)   
projekcijo denarnih tokov podjetja za obdobje najmanj treh let oziroma
za obdobje, opredeljeno v načrtu prestrukturiranja (za tekoče leto na
četrtletni ravni in za preostala leta na letni ravni), vključno s
predpostavkami, na katerih temeljijo ocene prihodnjih denarnih tokov.
(2) Banka mora na podlagi informacij iz prvega odstavka tega
člena pripraviti:
(a)   
oceno glede uresničljivosti načrta poslovnega, lastniškega oziroma
finančnega prestrukturiranja podjetja;
(b)   
analizo možnih načinov restrukturiranja izpostavljenosti do podjetja in
utemeljitev izbranega načina restrukturiranja izpostavljenosti;
(c)   
nov amortizacijski načrt za vračilo kredita, ki je podlaga za
spremljanje izvajanja načrta restrukturiranja izpostavljenosti.
Banka mora pri odločitvi o načinu prestrukturiranja podjetja
upoštevati predvsem denarne tokove, ki jih bo podjetje ustvarjalo v obdobju
prestrukturiranja, ter verjetnost, da bodo načrtovani denarni tokovi dejansko
doseženi (analiza občutljivosti) kot posledica poslovnega, lastniškega oziroma
finančnega prestrukturiranja. Obstoječa kreditna zavarovanja mora banka
obravnavati v skladu s petim poglavjem tega sklepa.
(3) Če banka na podlagi dokumentacije iz drugega odstavka
tega člena s podjetjem sklene sporazum o prestrukturiranju, mora v okviru spremljanja
izvajanja načrta restrukturiranja izpostavljenosti spremljati izvajanje
celovitega načrta prestrukturiranja podjetja in nastale učinke pri izvajanju
tega načrta. Za ta namen banka od podjetja najmanj četrtletno pridobi ažurne
informacije o njegovem finančnem položaju, izpolnjevanju zavez podjetja iz
načrta prestrukturiranja in drugih dejstvih, ki bi lahko vplivale na sposobnost
podjetja za vračilo kredita. Glede na pomembnost izpostavljenosti do podjetja
banka zahteva tudi podrobnejše podatke o realiziranih denarnih tokovih v
preteklem obdobju in projekcijo denarnih tokov za naslednje obdobje.
(4) Če med bankami ni bilo dogovorjeno drugače, je v primeru
iz drugega odstavka 35. člena za zbiranje informacij iz prvega in tretjega
odstavka ter pripravo dokumentacije iz drugega odstavka tega člena zadolžen
koordinator, ki mora te informacije posredovati tudi drugim bankam, ki so
sklenile sporazum o prestrukturiranju.
(5) Informacije in dokumentacija iz prvega do tretjega
odstavka tega člena morajo biti sestavni del kreditne mape o posameznem
podjetju.
9. UPRAVLJANJE PODATKOV IN KREDITNE DOKUMENTACIJE
37. člen
(upravljanje podatkov)
(1) Banka mora vzpostaviti ustrezno informacijsko
infrastrukturo za zbiranje in shranjevanje podatkov, izhajajočih iz procesov ugotavljanja,
merjenja oziroma ocenjevanja, obvladovanja in spremljanja kreditnega tveganja.
Ustreznost informacijske infrastrukture mora banka redno pregledovati.
(2) Banka mora zbirati in shranjevati podatke, ki jih
uporablja za namen merjenja oziroma ocenjevanja kreditnega tveganja, zlasti
podatke o preteklih kreditnih izgubah.
(3) Banka mora oblikovati postopke in procese, ki
zagotavljajo kakovost podatkov z vidika njihove točnosti, celovitosti,
zanesljivosti in pravočasnosti v vseh procesih upravljanja kreditnega tveganja.
Točnost podatkov pomeni verodostojnost podatkov, ki zagotavlja visoko stopnjo
zaupanja v pravilnost podatkov. Celovitost podatkov pomeni vključitev vseh
pomembnih podatkov, potrebnih pri posameznih procesih upravljanja kreditnega tveganja,
pri čemer banka minimizira pojav manjkajočih podatkov. Zanesljivost podatkov
pomeni, da so podatki natančni in nepristranski.
(4) Kakovost podatkov je s strani notranje revizije
pregledana vsaj enkrat letno.
(5) Zaradi zmanjševanja učinkov človeških napak mora banka
zagotoviti avtomatiziranost vseh pomembnih procesov. Informacijski sistemi
morajo biti zanesljivi, ustrezno dokumentirani in redno pregledani.
38. člen
(vodenje in vsebina kreditnih map)
(1) Banka mora zagotavljati informacije in dokumentacijo o
dolžniku z vodenjem kreditnih map. Iz kreditnih map morajo biti razvidni
osnovni podatki o dolžniku, podatki o njegovem finančnem položaju in vsebini
kreditnega razmerja.
(2) Kreditne mape poslovnih subjektov morajo vsebovati
najmanj:
(a)   
osnovne podatke o dolžniku (firma, sedež, število zaposlenih, lastniška
struktura, vodstvo, posredne in neposredne kapitalske povezave);
(b)   
glavne dolžnike in upnike;
(c)   
računovodske izkaze za zadnja tri leta;
(d)   
podatke iz centralnega kreditnega registra o dolžniku in z njim povezanih
strankah banke, vključno z njihovo zadolženostjo, ki jih banka pridobi pred
odobritvijo kredita;
(e)   
analizo in oceno kreditnega tveganja dolžnika in z njim povezanih oseb
(najmanj osebe v dolžnikovi skupini, ki spadajo v obseg računovodske
konsolidacije) oziroma izpostavljenosti;
(f)    
ob morebitnem nastanku neplačila dolžnika/izpostavljenosti analizo in
oceno denarnih tokov za poravnavo obveznosti;
(g)   
seznam vseh bilančnih in zunajbilančnih izpostavljenosti do dolžnika in
z njim povezanih strank (po posameznih vrstah instrumentov in partijah);
(h)   
vlogo za odobritev posla in predlog strokovne službe;
(i)    
sklep organa, pristojnega za odobritev posla;
(j)    
pogodbo o sklenjenem poslu in dokumentacijo, iz katere so razvidni
razlogi za nevključitev standardnih pogodbenih zavez v pogodbo o sklenjenem
poslu;
(k)   
analitično knjigovodsko evidenco;
(l)    
dokazila o kreditnem zavarovanju in dokumentacijo o realizaciji
kreditnega zavarovanja;
(m) 
informacije in dokumentacijo iz drugega odstavka 34. člena ter prvega do
tretjega odstavka 36. člena tega sklepa;
(n)   
drugo pomembno dokumentacijo.
(3) Določbe drugega odstavka tega člena se smiselno
uporabljajo tudi za vodenje kreditnih map fizičnih oseb.
(4) Banka mora izdelati navodilo za vodenje kreditnih map, ki
vključuje ažuriranje kreditne mape, pridobivanje finančnih informacij in
vodenje korespondence v zvezi z odplačevanjem, ter določiti odgovorne osebe, ki
bodo skrbele za njihovo popolnost in celovitost.
10. POROČANJE O KREDITNEM TVEGANJU
39. člen
(poročila o kreditnem tveganju)
(1) Banka mora vzpostaviti procese, ki omogočajo izdelavo
strukturiranega poročila o kreditnem tveganju, vključno z ocenami prihodnjih
trendov, za ustrezne upravljavske ravni v banki. Rezultate teh analiz banka
upošteva pri oblikovanju strategij in politik prevzemanja in upravljanja
kreditnega tveganja ter ugotavljanju njihove ustreznosti.
(2) Banka mora vzpostaviti procese, ki omogočajo izdelavo
poročil o kreditnem tveganju za namene nadzorniškega poročanja, kar vključuje
tudi zagotovitev kakovosti podatkov v poročilih in ustrezen proces odobravanja
poročil, preden so posredovana nadzorniku.
11. KONČNE IN PREHODNE DOLOČBE
40. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
41. člen
(prenehanje veljavnosti sklepa)
Z dnem začetka uporabe tega sklepa preneha veljati Sklep o
upravljanju kreditnega tveganja v bankah in hranilnicah (Uradni list RS, št.
68/17, 78/19 in 92/21 – ZBan-3).
Ljubljana, dne 13. julija
2021
Boštjan Vasle
predsednik
Sveta Banke Slovenije