I. UVODNE DOLOČBE
1. člen
S tem sklepom Republika Slovenija uskladi
delovanje javnega zavoda Filmski studio Viba film (v nadaljnjem besedilu:
zavod) z določbami zakona o uresničevanju javnega interesa za kulturo (Uradni
list RS, št. 96/02), ureja njegov status, razmerja med ustanoviteljem in
zavodom ter temeljna vprašanja glede organizacije, dejavnosti in načina
financiranja zavoda.
Ustanovitelj zavoda je Republika Slovenija.
Ustanoviteljske pravice in obveznosti Republike Slovenije izvaja Vlada
Republike Slovenije.
2. člen
S sklepom o ustanovitvi javnega zavoda
»Filmski studio Viba film« (Uradni list RS, št. 4/94) je Republika Slovenija
ustanovila javni zavod Filmski studio Viba film s sedežem v Ljubljani,
Zrinjskega 9 ter s spremembami in dopolnitvami sklepa v letu 1998 (Uradni list
RS, št. 46/98) uskladila njegovo organizacijo in delovanje z veljavnimi
predpisi.
3. člen
Poslanstvo zavoda je trajno in nemoteno izvajanje tehnične
realizacije filmskih projektov, namenjenih kinematografskemu prikazovanju (v
nadaljnjem besedilu: filmski projekti), ki so sprejeti v program sofinanciranja
Slovenskega filmskega centra, javne agencije Republike Slovenije (v nadaljnjem
besedilu: Slovenski filmski center). Tehnična realizacija zajema izvedbo
(snemanje slike in zvoka ter obdelavo posnetega materiala) celovečernih in
kratkih igranih, dokumentarnih in animiranih filmov vseh filmskih zvrsti.
Zavod lahko namenja prosta tehnično-izvedbena sredstva,
prostorske kapacitete in človeške vire, ki niso zasedena z izvedbo filmskih
projektov, sprejetih v program sofinanciranja Slovenskega filmskega centra,
potrebam trga. Zavod s svojo dejavnostjo spodbuja filmsko in avdiovizualno
dejavnost v Republiki Sloveniji in v tujini.
3.a člen
Zavod izvaja tehnično realizacijo večstranskih oziroma
dvostranskih manjšinskih filmskih koprodukcij pod enakimi pogoji kot tehnično
realizacijo večstranskih filmskih koprodukcij, v katerih je večinski slovenski
delež.
V primeru večstranskih oziroma dvostranskih manjšinskih
filmskih koprodukcij mora biti delež koproducentov pri ustvarjalnem, tehničnem
in umetniškemu osebju, zasedbi vlog in tehniki v sorazmerju z njihovim vložkom.
Delež koproducentov iz prejšnjega odstavka ugotavlja svet na
podlagi poročil direktorja na letni ravni.
V primeru, da je s tehniko, storitvami in izvedbo pri
večstranski oziroma dvostranski filmski koprodukciji, ki je sprejeta v program
sofinanciranja Slovenskega filmskega centra, vključen zavod, se evidentirana
višina storitev ovrednoti kot javna služba po stroškovniku, določenem za
izvajanje javne službe.
4. člen
Ime zavoda: Filmski studio Viba film
Ljubljana.
Skrajšano ime: Viba film Ljubljana.
Sedež javnega zavoda: Stegne 5, 1000
Ljubljana.
Zavod je pravna oseba.
Zavod je vpisan v sodni register pri
Okrožnem sodišču v Ljubljani pod registrsko številko 1/25527/00.
II. DEJAVNOSTI ZAVODA
5. člen
Glede na namen, zaradi katerega je ustanovljen, zavod
opravlja kot javno službo naslednje naloge v zvezi s tehnično realizacijo
filmskih projektov, ki jih sofinancira Slovenski filmski center:
-      
organizira in izvaja tehnične in kadrovske storitve pri izdelovanju
filmov vseh vrst,
-      
zagotavlja filmsko snemalno ter svetlobno tehniko v fazi produkcije,
-      
zagotavlja scensko tehniko in gradbenoscenski servis za izvedbo projektov,
-      
zagotavlja prostorske kapacitete za snemanje v studiu,
-      
nudi osnovne infrastrukturne in prostorske usluge producentom neposredno
med izvajanjem projekta,
-      
zagotavlja tehnične storitve v fazi postprodukcije projekta za obdelavo
in pregled slike in zvoka,
-      
sodeluje s Slovenskim filmskim centrom in drugimi javnimi subjekti iz
programa Slovenskega filmskega centra ter drugimi kulturnimi in izobraževalnimi
ustanovami, ki delujejo na področju filma, avdiovizualne ali sorodne kulturne
dejavnosti,
-      
vzdržuje in posodablja filmske tehnične kapacitete,
-      
zagotavlja izobraževanje svojih tehničnih izvedbenih kadrov in tehničnih
kadrov drugih izvajalcev,
-      
zagotavlja vsaj enkrat na leto »dan odprtih vrat«, ko je zainteresiranim
na voljo ogled prostorskih in tehničnih kapacitet filmskega studia.
Poleg nalog iz prejšnjega odstavka opravlja
zavod tudi naslednje naloge:
-      
posoja kostume in filmsko scenske rekvizite,
-      
nastopa v pravnem prometu s tehničnimi sredstvi, potrebnimi za
avdiovizualno produkcijo,
-      
trži svoje proste kapacitete.
Zavod namenja vso razpoložljivo infrastrukturo, kadre in
termine izvajanju filmskih projektov, ki jih sofinancira Slovenski filmski
center, po terminskem planu, usklajenem s Slovenskim filmskim centrom.
Evidentirane storitve zavoda morajo biti vključene v sprejeto
finančno konstrukcijo filmskega projekta in predstavljajo sestavni del državne
pomoči pri produkciji filmskega projekta.
Usklajeni terminski plan je dolžan direktor predložiti svetu
najkasneje do predložitve programa dela in finančnega načrta tekočega leta v
soglasje.
Zavod sklene pogodbo s producenti filmskih projektov
najkasneje v roku enega meseca po prejetju dokazil o sprejemu projektov v
program sofinanciranja Slovenskega filmskega centra.
Ob sklenitvi pogodbe mora producent zavodu predložiti odločbo
o sprejetju filmskega projekta v program sofinanciranja Slovenskega filmskega
centra in pogodbo, sklenjeno s Slovenskim filmskim centrom, iz katere bodo
razvidni pogodbena višina in finančni načrt celotnega projekta, višina vseh
javnih sredstev, namenjenih za produkcijo projekta, ter terminski načrt in
snemalni plan.
Zavod vrednoti in obračuna izvedbo tehnične realizacije
posameznih filmskih projektov, ki jih sofinancira Slovenski filmski center, po
stroškovniku za opravljanje javne službe.
Višina evidentiranih storitev za tehnično realizacijo
filmskih projektov, ki jih sofinancira Slovenski filmski center, po
stroškovniku za opravljanje javne službe predstavlja, ob upoštevanju
proračunskih sredstev za delovanje zavoda, državno pomoč producentom, kolikor
gre za storitev, ki ni vrednotena in obračunana po ceniku za trženje prostih
kapacitet.
Zavod lahko sodeluje pogodbeno pri tehnični izvedbi filmskih
projektov v okviru javne službe le v primeru, da so bili filmski projekti
sprejeti v program sofinanciranja Slovenskega filmskega centra in da so jim
bila dodeljena finančna sredstva za realizacijo.
Kot državna pomoč se v tem primeru upošteva celota pomoči za
produkcijo filma.
Zavod sprejme cenik za trženje prostih kapacitet, h kateremu
da soglasje svet. Proste kapacitete se po zagotovitvi razpoložljivih kapacitet
za realizacijo filmskih projektov, ki jih sofinancira Slovenski filmski center,
lahko namenijo za izvajanje vseh drugih storitev s področja delovanja zavoda.
Sestavni del stroškovnika za izvajanje javne službe in cenika
za trženje prostih kapacitet so pravila, ki določajo in urejajo pogoje najema
prostorov, tehnike ter nudenja drugih storitev.
5.a člen
Zavod lahko na podlagi programsko poslovnega interesa,
določenega v letnem programu dela in finančnem načrtu, sklene letno pogodbo o
sodelovanju z drugimi ustanovami in izvajalci javnega
interesa na področju avdiovizualne in filmske dejavnosti, kolikor ti niso
sprejeti v program sofinanciranja Slovenskega filmskega centra.
Prednost pri koriščenju prostih kapacitet imajo avdiovizualni
in filmski projekti.
6. člen
Naloge iz 5. člena tega sklepa, ki jih
zavod opravlja, so v skladu z Uredbo o uvedbi in uporabi standardne
klasifikacije dejavnosti (Uradni list RS, št. 69/07 in 17/08) razvrščene:
16.100    Žaganje, skobljenje lesa ter
impregniranje lesa
16.230    Stavbno mizarstvo in tesarstvo
18.130    Priprava za tisk in objavo
49.410    Cestni tovorni promet
52.210    Spremljajoče storitvene dejavnosti
v kopenskem prometu
52.290    Špedicija in druge spremljajoče
dejavnosti
55.209    Druge nastanitve za krajši čas
56.290    Druga oskrba z jedmi
58.190    Drugo založništvo
59.120    Post produkcijske dejavnosti pri
izdelavi filmov, video filmov, televizijskih oddaj
59.140    Kinematografska dejavnost
59.200    Snemanje in izdajanje zvočnih
zapisov in muzikalij
68.200    Oddajanje in obratovanje lastnih
ali najetih nepremičnin
77.110    Dajanje lahkih motornih vozil v
najem in zakup
77.120    Dajanje tovornjakov v njem in zakup
77.290    Dajanje drugih izdelkov za široko
rabo v najem in zakup
77.390    Dajanje drugih strojev, naprav in
opredmetenih sredstev v najem in zakup
77.330    Dajanje pisarniške in računalniške
opreme v najem
85.600    Pomožne dejavnosti za izobraževanje
90.020    Spremljajoče dejavnosti za
umetniško uprizarjanje
90.040    Obratovanje objektov za kulturne
prireditve
93.299    Druge nerazvrščene dejavnosti za
prosti čas.
III. ORGANI ZAVODA
7. člen
Organa zavoda sta:
-      
direktor in
-      
svet.
Direktor
8. člen
Direktor zastopa, predstavlja in vodi
poslovanje zavoda ter odgovarja za zakonitost in strokovnost dela zavoda.
Direktor mora pri vodenju poslov ravnati z
javnimi in drugimi sredstvi s skrbnostjo vestnega gospodarstvenika.
Direktorja imenuje minister, pristojen za
kulturo (v nadaljnjem besedilu: minister), na podlagi javnega razpisa ter po
predhodnem mnenju sveta. Poleg javnega razpisa lahko minister povabi posamezne
kandidate tudi neposredno.
Mandat direktorja traja pet let in je po
izteku te dobe lahko ponovno imenovan.
Na podlagi akta o imenovanju direktorja,
sklene z njim pogodbo o zaposlitvi v imenu sveta njegov predsednik. Delovno
razmerje z direktorjem se sklene za določen čas, čas trajanja mandata.
K pogodbi o zaposlitvi direktorja daje
predhodno soglasje minister.
9. člen
Za direktorja je lahko imenovan kandidat,
ki poleg splošnih pogojev izpolnjuje naslednje pogoje:
-      
univerzitetna izobrazba,
-      
višja raven znanja slovenskega jezika,
-      
najmanj 5 let ustreznih delovnih izkušenj na vodilnem delovnem mestu,
-      
poznavanje filmskega področja s poudarkom na filmski tehnologiji v vseh
fazah izdelave filma,
-      
organizacijske in vodstvene sposobnosti,
-      
višja raven znanja najmanj enega svetovnega jezika.
10. člen
Direktor je lahko razrešen pred potekom
mandata.
Poleg razlogov, določenih v predpisih o
javnih zavodih, se lahko direktorja predčasno razreši tudi zaradi bistvenih
sprememb, kot sta bistveno spremenjena dejavnost, zaradi katere je zavod
ustanovljen, ali zaradi prenosa ustanoviteljstva. V tem primeru se smiselno
uporabljajo določbe, ki urejajo predčasno razrešitev iz ostalih razlogov.
Minister mora pred sprejetjem sklepa o
razrešitvi pridobiti predhodno mnenje sveta in seznaniti direktorja o razlogih
za razrešitev. Direktor ima možnost, da se v roku 30 dni izjavi o razlogih za
razrešitev.
Če svet ne da mnenja v roku 30 dni, se
šteje, da se z razrešitvijo strinja.
11. člen
Naloge direktorja:
-      
organizira delo zavoda,
-      
sprejema strateški načrt,
-      
sprejema program dela s finančnim načrtom,
-      
sprejema akt o organizaciji dela po predhodnem mnenju reprezentativnih
sindikatov v zavodu,
-      
sprejema akt o sistemizaciji delovnih mest po predhodnem mnenju
reprezentativnih sindikatov v zavodu,
-      
sprejema kadrovski načrt,
-      
sprejema načrt nabav osnovnih sredstev in investicijskega vzdrževanja,
-      
sprejema druge akte, ki urejajo pomembna vprašanja v zvezi z delovanjem
javnega zavoda,
-      
poroča ustanovitelju in svetu o zadevah, ki lahko pomembno vplivajo na
delovanje javnega zavoda,
-      
pripravlja letno poročilo,
-      
sklepa zavodsko kolektivno pogodbo, če jo zavod ima,
-      
poroča svetu o izdanih sklepih in drugih ukrepih iz svoje pristojnosti,
-      
predlaga svetu rešitve, ki so podlaga za njegovo odločanje,
-      
skrbi za zakonitost dela zavoda,
-      
odloča o sklepanju in prenehanju delovnega razmerja, razporeja delavce
in izvaja druge pristojnosti s področja delovnih razmerij v skladu z zakonom,
kolektivno pogodbo in splošnimi akti zavoda,
-      
sklepa pogodbe za zavod,
-      
podpisuje in daje pooblastila za podpisovanje in zastopanje zavoda,
-      
opravlja druge naloge v skladu z zakonom in tem sklepom.
K aktom iz druge, tretje, četrte, pete,
šeste, sedme in enajste alinee daje soglasje svet zavoda.
12. člen
Pooblastila direktorja
V pravnem prometu zastopa in predstavlja
direktor zavod neomejeno in je pooblaščen za sklepanje pogodb v okviru
potrjenega finančnega načrta, razen:
-      
pogodb o investicijah oziroma investicijsko-vzdrževalnih delih, za katere
je potreben sklep sveta zavoda,
-      
pogodb, ki se nanašajo na nepremičnine, ki jih ima v upravljanju, za kar
je potrebno soglasje ustanovitelja, razen za pogodbe o najemu oziroma oddajanju
kapacitet.
Direktor lahko pri uresničevanju svojih
pooblastil, določenih z zakonom in tem aktom, prenese opravljanje posameznih
zadev na posamezne delavce s posebnimi pooblastili v skladu z aktom o notranji
organizaciji dela in sistemizaciji delovnih mest.
13. člen
Zavod ima lahko enega pomočnika direktorja, ki ga direktor predlaga
za eno izmed naslednjih področij:
-      
za vodenje strokovno tehničnih del in
-      
za vodenje poslovnega dela.
O tem, ali je treba imenovati pomočnika direktorja, za katero
od navedenih področij, odloči svet na predlog direktorja za vsak mandat
posebej, in sicer ob upoštevanju tega, da posamezno področje vodi neposredno
direktor sam.
Pogoje, ki jih mora izpolnjevati pomočnik direktorja, določa
akt o sistemizaciji delovnih mest.
Pomočnika imenuje direktor na podlagi javnega razpisa.
Mandat pomočnika direktorja traja za čas trajanja mandata
direktorja in se lahko ponovi. Delovno razmerje pomočnika direktorja se sklene
za določen čas.
14. člen
(črtan)
15. člen
Pomočnik direktorja je lahko razrešen pred potekom mandata iz
istih razlogov kot direktor.
Pred sprejetjem sklepa o razrešitvi na podlagi razlogov iz
prejšnjega odstavka mora direktor seznaniti pomočnika direktorja o razlogih za
razrešitev in mu dati možnost, da se v roku 15 dni o njih izjavi.
Pomočniku direktorja predčasno preneha mandat tudi v primeru
predčasnega prenehanja mandata direktorja.
16. člen
(črtan)
Svet
17. člen
Svet sestavlja pet članov, od teh:
-      
en predstavnik ustanovitelja, ki ga imenuje Vlada Republike Slovenije na
predlog ministra, pristojnega za kulturo, in sicer s področja dela javnega
zavoda, financ ali pravnih zadev,
-      
en predstavnik Slovenskega filmskega centra, ki ga minister, pristojen
za kulturo, posreduje v imenovanje Vladi Republike Slovenije,
-      
dva predstavnika strokovnih združenj s področja filmskih in
avdiovizualnih dejavnosti, ki ju minister, pristojen za kulturo, posreduje v
imenovanje Vladi Republike Slovenije, ter
-      
en predstavnik delavcev zavoda.
Ministrstvo pozove Slovenski filmski center, da v roku 15 dni
od prejema obvestila direktorja o poteku mandata članov, določi predstavnika
člana iz druge alineje prejšnjega odstavka.
V primeru, da Slovenski filmski center v predpisanem roku ne
posreduje ministrstvu predstavnika za člana sveta, minister, pristojen za
kulturo, sam predlaga kandidata za člana sveta in ga predloži v imenovanje
Vladi Republike Slovenije.
Ministrstvo pozove strokovna združenja s področja filmskih in
avdiovizualnih dejavnosti, da v roku 15 dni od prejema obvestila direktorja o
poteku mandata članov določijo predstavnika za člana sveta iz tretje alineje
prvega odstavka tega člena.
V primeru, da minister, pristojen za kulturo, prejme več
predlogov kandidatov za predstavnika strokovnih združenj s področja filmskih in
avdiovizualnih dejavnosti, od prejetih pre­dlogov predlaga dva predstavnika in
ju predloži v imenovanje Vladi Republike Slovenije.
V primeru, da na javni poziv strokovnim združenjem s področja
filmskih in avdiovizualnih dejavnosti za posredovanje predstavnikov za člana
sveta ministrstvo ne prejme predlogov v predpisanem roku, minister, pristojen
za kulturo, sam predlaga kandidata za člana sveta in ju predloži v imenovanje
Vladi Republike Slovenije.
Volitve predstavnika delavcev se uredijo v aktu, ki ga v
skladu s predpisi, ki urejajo soupravljanje delavcev, sprejme pristojni organ
zaposlenih ali zaposleni na zboru delavcev.
Volitve se razpišejo največ 90 in najmanj 60 dni pred potekom
mandata.
Na prvi konstitutivni seji člani sveta izmed sebe izvolijo
predsednika in namestnika.
Mandat članov sveta traja pet let in so po preteku mandata
lahko ponovno imenovani oziroma izvoljeni.
Direktor je dolžan obvestiti ministrstvo, pristojno za
kulturo, o poteku mandata članom sveta najmanj 90 dni pred potekom.
Svet sklepa veljavno, če je na seji navzoča večina članov
sveta.
Svet sprejema odločitve z večino glasov vseh članov.
Člani sveta ne smejo sodelovati pri odločanju o zadevah, s
katerimi so osebno, poslovno ali kakorkoli drugače interesno povezani.
Podrobnejše delovanje uredi svet s poslovnikom.
18. člen
Prvo konstitutivno sejo sveta skliče
direktor v roku 30 dni po imenovanju oziroma po izvolitvi predstavnika
delavcev in prejemu predlogov.
Članom sveta prične teči mandat z dnem
konstituiranja sveta.
19. člen
Član sveta je lahko razrešen pred potekom
mandata, za katerega je imenovan, če:
-      
sam zahteva razrešitev,
-      
se ne udeležuje sej,
-      
pri svojem delu ne ravna v skladu s predpisi,
-      
ne opravlja svojih nalog oziroma jih ne opravlja strokovno.
V primeru predčasne razrešitve člana se za
čas do izteka mandata imenuje oziroma izvoli nov član po istem postopku, kot je
bil imenovan oziroma izvoljen razrešeni član.
Predlog za razrešitev oziroma odpoklic na
podlagi druge do četrte alinee prvega odstavka tega člena lahko poda svet ali
minister.
Mandat predstavniku ustanovitelja preneha
na podlagi odločitve Vlade Republike Slovenije o razrešitvi.
Mandat predstavnika delavca v svetu preneha
s prenehanjem delovnega razmerja in v primerih, določenih z aktom iz drugega
odstavka 17. člena.
Mandat ostalim članom sveta preneha na
podlagi odpoklica predlagatelja, kateremu lahko poda predlog svet ali minister.
20. člen
Naloge sveta:
-      
nadzira zakonitost dela in poslovanja zavoda,
-      
daje soglasje k strateškemu načrtu, programu dela, finančnemu načrtu,
sistemizaciji delovnih mest, organizaciji dela, kadrovskemu načrtu, načrtu
nabav in k zavodski kolektivni pogodbi, ter nadzira njihovo izvajanje,
-      
predlaga ustanovitelju revizijo poslovanja, ki jo lahko opravi tudi
notranji revizor ustanovitelja,
-      
daje soglasje k stroškovniku za opravljanje javne službe in stroškovniku
za trženje prostih kapacitet iz 5. člena,
-      
daje soglasje k investicijam in investicijsko-vzdrževalnim delom,
-      
daje predhodno mnenje ustanovitelju k imenovanju in razrešitvi
direktorja zavoda,
-      
sklepa pogodbo o zaposlitvi z direktorjem,
-      
potrjuje letno poročilo,
-      
ocenjuje delo direktorja,
-      
spremlja, analizira in ocenjuje delovanje zavoda in politiko njegovega
ustanovitelja,
-      
obravnava vprašanja s področja strokovnega dela zavoda in daje
direktorju mnenja, predloge in pobude za reševanje teh vprašanj,
-      
daje druge pobude in predloge v zvezi z delovanjem zavoda,
-      
opravlja druge naloge v skladu s predpisi in aktom o ustanovitvi zavoda,
-      
daje soglasje k začetku postopka zaposlitve pomočnika direktorja.
IV. SREDSTVA ZA DELO IN ODGOVORNOST ZA OBVEZNOSTI ZAVODA
21. člen
Zavod upravlja z naslednjimi
nepremičninami:
-      
Filmski studio, Stegne 5, 1000 Ljubljana, parc. št. 1713/39, na kateri
stoji stavba z ID 1718, parc. št. 1713/32 in parc. št. 1713/68, vse k. o.
Dravlje (1738),
-      
Filmski studio, Fornače 27, 6330 Piran, parc. št. 253/4, na kateri
stojijo stavbe z ID 825, 826, 834, 835, 837 in 1103, vse k. o. Piran (2630),
-      
stanovanje na naslovu Smoletova 13, 1000 Ljubljana, del št. 2 v stavbi z
ID 3272 na parc. št. 2156, k. o. Bežigrad (2636), in
-      
z opremo iz seznama osnovnih sredstev po stanju na dan 31. 12. 2002.
22. člen
Zavod pridobiva sredstva za opravljanje
svoje dejavnosti:
-      
iz državnega proračuna,
-      
s prodajo blaga in storitev na trgu,
-      
z donacijami, darili in iz drugih zakonitih virov.
23. člen
Presežek prihodkov nad odhodki zavod nameni
za izvajanje in razvoj svoje dejavnosti.
O načinu razpolaganja s presežkom prihodkov
nad odhodki odloča ustanovitelj na predlog direktorja po predhodnem mnenju
sveta zavoda.
O načinu pokrivanja morebitnega
primanjkljaja odloča ustanovitelj na predlog direktorja po predhodnem mnenju
sveta zavoda.
V. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
24. člen
Zavod je pravna oseba, ki nastopa v pravnem
prometu v okviru svoje dejavnosti samostojno, z vsemi pravicami in obveznostmi,
v svojem imenu in za svoj račun.
Zavod odgovarja za svoje obveznosti z vsemi
sredstvi, s katerimi lahko razpolaga.
25. člen
Premoženje, s katerim zavod upravlja, je
last ustanovitelja. S premičnim premoženjem upravlja zavod samostojno, z
nepremičninami pa samo po predhodnem soglasju ustanovitelja.
VI. ODGOVORNOSTI USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
26. člen
Za obveznosti zavoda odgovarja Republika
Slovenija do višine sredstev, ki jih v tekočem letu zagotavlja iz proračuna
Republike Slovenije za delovanje zavoda.
Ustanovitelj ne odgovarja za obveznosti
zavoda iz naslova drugih dejavnosti, ki jih zavod opravlja za druge naročnike.

Sklep o ustanovitvi javnega zavoda Filmski
studio Viba film Ljubljana (Uradni list RS, št. 67/03)
vsebuje naslednje prehodne in končne določbe:
»VII. PREHODNE IN KONČNE DOLOČBE
27. člen
Svet se konstituira najkasneje v 3 mesecih
od uveljavitve tega sklepa. Do takrat opravljajo nujne naloge obstoječi organi.
Dosedanji direktor nadaljuje z delom do
izteka mandata, za katerega je bil imenovan.
28. člen
Akt o sistemizaciji delovnih mest,
strateški in kadrovski načrt morajo biti sprejeti najkasneje do 29. 11. 2003.
Do sprejema novega akta o sistemizaciji velja obstoječi akt v vseh določbah, ki
niso v nasprotju z zakoni in tem sklepom.
Z dnem uveljavitve tega sklepa preneha
veljati statut javnega zavoda Filmski studio Viba film Ljubljana z dne 24. 11.
1999, razen določb, ki urejajo volitve predstavnikov delavcev v svet zavoda. Te
določbe se smiselno uporabljajo za prve volitve predstavnikov delavcev v svet in
prenehajo veljati po končanih postopkih teh volitev.
29. člen
Z dnem uveljavitve tega sklepa preneha
veljati sklep o ustanovitvi javnega zavoda Filmski studio Viba film (Uradni
list RS, št. 4/94 in 46/98).
30. člen
Direktor poskrbi za vpis tega sklepa v sodni
register v skladu z veljavnimi predpisi.
31. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda Filmski studio Viba film Ljubljana (Uradni list RS, št. 96/11) vsebuje naslednjo končno določbo:
»5. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda Filmski studio Viba film Ljubljana (Uradni list RS, št. 12/13) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Svet javnega zavoda Filmski studio Viba
film Ljubljana v trenutni sestavi opravlja naloge do imenovanja novega sveta
zavoda v skladu z določbo prejšnjega člena. Predstavniku delavcev zavoda mandat
ne preneha in nadaljuje svoje delo do izteka mandata.
7. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Filmski studio Viba film Ljubljana (Uradni list RS,
št. 53/13) vsebuje naslednje prehodne in
končne določbe:
»PREHODNE IN KONČNE DOLOČBE
13. člen
Svet javnega zavoda Filmski studio Viba
film Ljubljana v trenutni sestavi opravlja naloge do imenovanja novega sveta
zavoda v skladu z določbo 12. člena tega sklepa. Predstavniku delavcev zavoda
mandat ne preneha in nadaljuje svoje delo do izteka mandata.
Ministrstvo v roku 15 dni po uveljavitvi
tega sklepa objavi javni poziv strokovnim združenjem s področja filmskih in
avdiovizualnih dejavnosti za posredovanje predlogov kandidatov za člana sveta
ter pozove Slovenski filmski center, da predlaga svojega predstavnika.
14. člen
Direktor v roku 30 dni od uveljavitve tega
sklepa pripravi spremembe akta o sistemizaciji delovnih mest in organizaciji
dela in ga pošlje svetu v soglasje.
15. člen
Ta sklep začne veljati naslednji dan po
objavi v Uradnem listu Republike Slovenije.«.

Popravek Sklepa o spremembah in dopolnitvah
Sklepa o ustanovitvi javnega zavoda Filmski studio Viba film Ljubljana (Uradni
list RS, št. 59/13) popravlja 13. člen prehodnih in
končnih določb Sklep o spremembah in dopolnitvah Sklepa o ustanovitvi javnega
zavoda Filmski studio Viba film Ljubljana (Uradni list RS, št. 53/13) tako, da se glasi:
»13. člen
Svet javnega zavoda Filmski studio Viba
film Ljubljana v trenutni sestavi opravlja naloge do imenovanja novega sveta
zavoda v skladu z določbo 10. člena tega sklepa.
Predstavniku delavcev zavoda mandat ne preneha in nadaljuje svoje delo do
izteka mandata.
Ministrstvo v roku 15 dni po uveljavitvi
tega sklepa objavi javni poziv strokovnim združenjem s področja filmskih in
avdiovizualnih dejavnosti za posredovanje predlogov kandidatov za člana sveta
ter pozove Slovenski filmski center, da predlaga svojega predstavnika.«.