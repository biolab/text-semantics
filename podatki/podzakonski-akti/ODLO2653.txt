1. člen
(vsebina)
S tem odlokom se zaradi preprečitve ponovnih izbruhov in
širjenja okužb nalezljive bolezni COVID-19 določajo začasni ukrepi za
zavarovanje položaja strank in omogočanja odločanja organov v upravnih zadevah,
organi, na katere se nanašajo začasni ukrepi, in veljavnost začasnih ukrepov.
2. člen
(organ)
(1) Odlok se uporablja pri odločanju v upravnih zadevah
pred upravnimi in drugimi državnimi organi, organi samoupravnih lokalnih
skupnosti in nosilci javnih pooblastil (v nadaljnjem besedilu: organ).
(2) Odlok se uporablja tudi v drugih javnopravnih
zadevah, če organ smiselno uporablja Zakon o splošnem upravnem postopku (Uradni
list RS, št. 24/06 – uradno prečiščeno besedilo, 105/06 – ZUS-1, 126/07,
65/08, 8/10, 82/13, 175/20 – ZIUOPDVE in 3/22 – ZDeb; v nadaljnjem besedilu:
zakon) na podlagi 4. člena zakona.
3. člen
(vlaganje vlog)
(1) (črtan).
(2) Vložitev vloge pri organu je treba predhodno najaviti
in se o času vložitve vloge dogovoriti z organom. Postopek naročanja,
telefonske številke in elektronski naslovi se objavijo na javno dostopnem mestu
in na spletni strani organa skupaj z informacijami o uveljavitvi začasnih
ukrepov. Organ zagotavlja naročanje po telefonu ves poslovni čas.
4. člen
(vlaganje elektronskih vlog)
(1) Vloge po elektronski poti se lahko vložijo tudi brez
varnega elektronskega podpisa s kvalificiranim potrdilom.
(2) V vlogah iz prejšnjega odstavka se vložnik lahko
identificira z elektronskim podpisom, ki ni enakovreden lastnoročnemu podpisu,
z uradno dodeljeno identifikacijsko številko ali drugim enoličnim
identifikatorjem, ki ga za potrebe elektronskega poslovanja določi organ.
(3) Vloge po elektronski poti se vložijo tako, da se
pošljejo na uradni elektronski naslov organa, prek centralnega informacijskega
sistema za sprejem vlog vročanje in obveščanje ali prek informacijskega sistema
organa.
5. člen
(omejitev sodelovanja javnosti)
Organ lahko izključi javnost iz ustne obravnave in drugih
procesnih dejanj zaradi varovanja zdravja udeležencev postopka.
6. člen
(pregledovanje dokumentov)
V prostorih organa se ne izvaja pregledovanje dokumentov, če
se stranki ali drugi osebi, ki izkaže pravni interes, lahko pošlje kopija
dokumentov zadeve.
7. člen
(vročanje)
Odločbe, sklepi in drugi dokumenti se lahko vročajo z
vložitvijo v elektronski predal, ki ni varen elektronski predal po
86. členu zakona, ob upoštevanju četrtega odstavka 306.a člena
zakona.
8. člen
(rok)
(1) Organ s sklepom, izdanim na zahtevo stranke, lahko
podaljša rok za izpolnitev obveznosti, določene s posamičnim upravnim aktom, če
stranka obveznosti iz upravičenega razloga ne more izpolniti pravočasno. Razlog
ni upravičen, če gre za nujne ukrepe v javnem interesu ali bi z odložitvijo
izpolnitve obveznosti lahko nastala nepopravljiva ali težko popravljiva škoda.
(2) Organ lahko podaljša rok za izdajo in vročitev
odločbe, ki je zaradi razlogov na strani stranke ali organa, ki so povezani s
preprečevanjem ponovnih izbruhov širjenja okužb nalezljive bolezni COVID-19, ni
mogoče izdati in vročiti v zakonitem roku. Rok za izdajo in vročitev odločbe se
lahko podaljša kolikor je potrebno, vendar ne več kot za dva meseca.

Odlok o začasnih ukrepih za preprečevanje
ponovnih izbruhov in širjenja okužb z nalezljivo boleznijo COVID-19 v upravnih
zadevah (Uradni list RS, št. 20/22) vsebuje naslednjo končno določbo:
»KONČNA DOLOČBA
9. člen
(začetek veljavnosti)
Ta odlok začne veljati 19. februarja 2022 in velja tri
mesece.«.

Odlok
o spremembi Odloka o začasnih ukrepih za preprečevanje ponovnih izbruhov in
širjenja okužb z nalezljivo boleznijo COVID-19 v upravnih zadevah (Uradni list
RS, št. 24/22)
vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.