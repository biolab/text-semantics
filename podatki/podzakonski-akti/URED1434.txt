I
Vlada Republike Slovenije odreja javno razgrnitev osnutka
lokacijskega načrta za avtocesto na odseku Bič–Korenitka (v nadaljevanju:
osnutek lokacijskega načrta), ki ga je izdelal Topos d.o.o., Dolenjske Toplice
pod št. projekta 31/00 – LN v septembru 2000 in predloga sprememb in dopolnitev
prostorskih sestavin v naslovu navedenih planskih aktov Občine Trebnje, ki jih
je izdelal Topos d.o.o., Dolenjske Toplice v septembru 2000.
II
Vlada Republike Slovenije ugotavlja, da je osnutek
lokacijskega načrta skladen z zasnovo prometnega omrežja in omrežja zvez v
prostorskih sestavinah dolgoročnega plana SR Slovenije za obdobje od leta 1986
do leta 2000 (Uradni list SRS, št. 1/86, 41/87, 12/89 in Uradni list RS, št.
36/90, 27/91, 72/95, 13/96 – kartografski del, 11/99), in s prostorskimi
sestavinami družbenega plana SR Slovenije za obdobje od leta 1986 do leta 1990
(Uradni list SRS, št. 2/86, 41/87, 23/89 in Uradni list RS, št. 72/95, 13/96 –
kartografski del, 11/99), v delu, ki ga opredeljuje osnutek lokacijskega načrta
(v nadaljevanju: republiški prostorski planski akti) ter predstavlja spremembo
in dopolnitev prostorskih sestavin dolgoročnega plana občine Trebnje za obdobje
od leta 1986 do leta 2000 ((Skupščinski Dolenjski list, št. 2/90 in Uradni list
RS, št. 35/93, 50/97, 61/98 in 18/00) in srednjeročnega družbenega plana Občine
Trebnje za obdobje od leta 1986 do leta 1990 (Skupščinski Dolenjski list, št.
19/86 in 16/90 in Uradni list RS, št. 35/93, 50/97, 61/98 in 18/00) v delu, ki
ga opredeljuje osnutek lokacijskega načrta (v nadaljevanju: spremembe in
dopolnitve planskih aktov občine).
III
Vlada Republike Slovenije predlaga Občini Trebnje v obravnavo
in sprejem spremembe in dopolnitve planskih aktov občine.
IV
Občina Trebnje mora poskrbeti za izvedbo javne razgrnitve in
organizacijo javnih obravnav osnutka lokacijskega načrta in predloga sprememb
in dopolnitev planskih aktov občine. Javna razgrnitev traja en mesec in se
začne tretji dan po objavi sklepa v Uradnem listu Republike Slovenije.
V
V času javne razgrnitve lahko podajo na javno razgrnjeni
osnutek lokacijskega načrta in predlog sprememb in dopolnitev planskih aktov
občine, pripombe in predloge vsi zainteresirani in prizadeti.
VI
Občina Trebnje mora v roku 30 dni po preteku javne razgrnitve
poslati ministru za okolje in prostor vse zbrane pripombe in predloge. Če v tem
roku minister ne prejme pripomb in predlogov z javne razgrnitve, se šteje, da na
osnutek lokacijskega načrta ni pripomb oziroma, da je ta usklajen.
VII
Ta sklep se objavi v Uradnem listu Republike Slovenije.
Št. 350-04/98-7
Ljubljana, dne 19. oktobra 2000.
Vlada Republike Slovenije
dr. Andrej Bajuk l. r. 
Predsednik
 