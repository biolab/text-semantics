1. člen
(namen in področje uporabe smernic)
(1) Evropski organ za vrednostne papirje in trge (v
nadaljevanju ESMA) je na podlagi 16. člena Uredbe (EU) št. 1095/2010
Evropskega parlamenta in Sveta z dne 24. novembra 2010 o ustanovitvi
Evropskega nadzornega organa (Evropski organ za vrednostne papirje in trge) in
o spremembi Sklepa št. 716/2009/ES ter razveljavitvi Sklepa Komisije
2009/77/ES (UL L št. 331 z dne 15. 12. 2010, str. 84),
zadnjič spremenjena z Uredbo (EU) 2019/2175 Evropskega parlamenta in Sveta z
dne 18. decembra 2019 o spremembi Uredbe (EU) št. 1093/2010 o
ustanovitvi Evropskega nadzornega organa (Evropski bančni organ), Uredbe (EU)
št. 1094/2010 o ustanovitvi Evropskega nadzornega organa (Evropski organ za
zavarovanja in poklicne pokojnine), Uredbe (EU) št. 1095/2010 o
ustanovitvi Evropskega nadzornega organa (Evropski organ za vrednostne papirje
in trge), Uredbe (EU) št. 600/2014 o trgih finančnih instrumentov, Uredbe
(EU) 2016/1011 o indeksih, ki se uporabljajo kot referenčne vrednosti v
finančnih instrumentih in finančnih pogodbah ali za merjenje uspešnosti
investicijskih skladov, in Uredbe (EU) 2015/847 o informacijah, ki spremljajo
prenose sredstev (UL L št. 334 z dne 27. 12. 2019, str. 1)
12. aprila 2022 objavil Smernice o nekaterih vidikih zahtev glede
primernosti in izvrševanja iz direktive MiFID II (v nadaljevanju: Smernice o
primernosti), ki so objavljene na njegovi spletni strani.
(2) Smernice o primernosti so namenjene:
1.     
pristojnim organom, kot so opredeljeni v 26. točki prvega odstavka
4. člena Direktive 2014/65/EU Evropskega parlamenta in Sveta z dne
15. maja 2014 o trgih finančnih instrumentov ter spremembi Direktive
2002/92/ES in Direktive 2011/61/EU (UL L št. 173 z dne
12. 6. 2014, str. 349), zadnjič spremenjena z Direktivo (EU)
2021/338 Evropskega parlamenta in Sveta z dne 16. februarja 2021 o
spremembi Direktive 2014/65/EU glede zahtev po informacijah, upravljanja
produktov in omejitev pozicij ter direktiv 2013/36/EU in (EU) 2019/878 glede
njune uporabe za investicijska podjetja, za podporo okrevanju po krizi zaradi
COVID-19 (UL L št. 68 z dne 26. 2. 2021, str. 14; v
nadaljnjem besedilu: Direktiva 2014/65/EU) in
2.     
podjetjem, ki za namene Smernic o primernosti vključuje:
(a) 
investicijska podjetja, kot so opredeljena v 1. točki prvega odstavka
4. člena Direktive 2014/65/EU, kadar ta opravljajo investicijske storitve,
razen investicijskega svetovanja in gospodarjenja s finančnimi instrumenti (v
nadaljnjem besedilu: nesvetovalne storitve),
(b) 
kreditne institucije, kot so opredeljene v 27. točki prvega odstavka
4. člena Direktive 2014/65/EU, kadar opravljajo nesvetovalne storitve in
(c) 
zunanje upravitelje alternativnih investicijskih skladov (UAIS), kot so
opredeljeni v točki (a) prvega odstavka 5. člena Direktive 2011/61/EU
Evropskega parlamenta in Sveta z dne 8. junija 2011 o upraviteljih
alternativnih investicijskih skladov in spremembah direktiv 2003/41/ES in
2009/65/ES ter uredb (ES) št. 1060/2009 in (EU) št. 1095/2010 (UL L
št. 174 z dne 1. 7. 2011, str. 1), zadnjič spremenjena z
Direktivo (EU) 2019/2034 Evropskega Parlamenta in Sveta z dne 27. novembra
2019 o bonitetnem nadzoru investicijskih podjetij ter o spremembi direktiv
2002/87/ES, 2009/65/ES, 2011/61/EU, 2013/36/EU, 2014/59/EU in 2014/65/EU (UL L
št. 314 z dne 5. 12. 2019, str. 64; v nadaljnjem besedilu:
Direktiva 2011/61/EU), kadar opravljajo pomožno storitev iz točke (b)(iii)
četrtega odstavka 6. člena Direktive 2011/61/EU.
(3) Smernice o primernosti so sprejete z namenom, da se
pojasni uporabo nekaterih vidikov zahtev glede primernosti in storitev, ki
pomenijo samo izvrševanje ali sprejemanje in posredovanje naročil strank iz
Direktive 2014/65/EU, da se zagotovi skupna, enotna in dosledna uporaba
tretjega in četrtega odstavka 25. člena Direktive 2014/65/EU ter 55. do
57. člena Delegirane uredbe Komisije (EU) 2017/565 z dne 25. aprila
2016 o dopolnitvi Direktive 2014/65/EU Evropskega parlamenta in Sveta v zvezi z
organizacijskimi zahtevami in pogoji poslovanja investicijskih podjetij ter
opredeljenimi izrazi za namene navedene direktive (UL L št. 87 z dne
31. 3. 2017, str. 1), zadnjič spremenjena z Delegirano uredbo
Komisije (EU) 2021/1254 z dne 21. aprila 2021 o popravku Delegirane uredbe
(EU) 2017/565 o dopolnitvi Direktive 2014/65/EU Evropskega parlamenta in Sveta
v zvezi z organizacijskimi zahtevami in pogoji poslovanja investicijskih
podjetij ter opredeljenimi izrazi za namene navedene direktive (UL L
št. 277 z dne 2. 8. 2021, str. 6; v nadaljnjem besedilu:
Delegirana uredba 2017/565).
(4) Smernice o primernosti zagotavljajo večjo
konvergenco v nadzornih pristopih in pri uporabi zahtev glede primernosti iz
Direktive 2014/65/EU, s ciljem izboljšati obstoječe standarde in okrepiti
zaščito vlagateljev.
2. člen
(obseg uporabe smernic)
(1) S tem sklepom Agencija za trg vrednostnih papirjev
(v nadaljnjem besedilu: Agencija) določa uporabo Smernic o primernosti za:
1.     
borznoposredniške družbe, ki so v skladu z zakonom, ki ureja trg
finančnih instrumentov pridobile dovoljenje Agencije za opravljanje nesvetovalnih
storitev,
2.     
kreditne institucije s sedežem v Republiki Sloveniji, ki so v skladu z
zakonom, ki ureja bančništvo pridobile dovoljenje Banke Slovenije za
opravljanje nesvetovalnih storitev,
3.     
upravljalce alternativnih investicijskih skladov, ki so skladno z
zakonom, ki ureja upravljalce alternativnih investicijskih skladov pridobili
dovoljenje Agencije za opravljanje pomožne storitve sprejemanja in posredovanja
naročil v zvezi z enim ali več finančnimi instrumenti in
4.     
Agencijo, kadar ta, v skladu z zakonom, ki ureja trg finančnih
instrumentov, v vlogi pristojnega organa izvaja pristojnosti in naloge nadzora
nad subjekti iz 1. do 3. točke tega odstavka v zvezi z izpolnjevanjem
obveznosti iz tretjega in četrtega odstavka 25. člena Direktive 2014/65/EU
in 55. do 57. člena Delegirane uredbe 2017/565.
(2) Subjekti iz 1. do 3. točke prejšnjega odstavka tega
člena morajo v celoti upoštevati določbe Smernic o primernosti v delu, v
katerem so te naslovljene na njih.
(3) Agencija bo pri opravljanju nalog in pristojnosti nadzora
v skladu z zakonom, ki ureja trg finančnih instrumentov in Delegirano uredbo
2017/565 v celoti upoštevala določbe Smernic o primernosti v delu, v katerem se
nanašajo na izvajanje njenih nalog in pooblastil.
3. člen
(uveljavitev sklepa)
Ta sklep začne veljati petnajsti dan po njegovi objavi v
Uradnem listu Republike Slovenije.
Št. 00700-16/2022-5
Ljubljana, dne 5. maja 2022
EVA 2022-1611-0060
Predsednica sveta
Agencije za trg vrednostnih papirjev
Anka Čadež