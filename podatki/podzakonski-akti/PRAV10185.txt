1. člen
(vsebina)
(1) Ta pravilnik določa podrobnejše pogoje za pridobitev
dovoljenja za gojitev rib v ribogojnicah za poribljavanje v ribiške okoliše (v
nadaljnjem besedilu: dovoljenje). 
(2) Ta pravilnik določa tudi pogoje, ki jih mora izpolnjevati
ribogojnica za gojitev rib za poribljavanje.
2. člen
(podrobnejši pogoji za pridobitev dovoljenja)
Pravna ali fizična oseba mora za pridobitev dovoljenja
izpolnjevati naslednje pogoje: 
-       
da je registrirana za izvajanje dejavnosti ribogojstva, 
-       
da razpolaga z ribogojnico, za katero ima pridobljeno vodno pravico, in
ribogojnica ustreza pogojem iz 3. člena tega pravilnika, 
-       
da je ribogojnica vpisana v Centralni register objektov akvakulture in
komercialnih ribnikov, 
-       
da je proizvodnja akvakulture odobrena s strani Območnega urada
Veterinarske uprave Republike Slovenije, 
-       
da ima fizična oseba, ki želi pridobiti dovoljenje, opravljen strokovni
izpit za ribogojca oziroma da ima fizična ali pravna oseba, ki želi pridobiti
dovoljenje, zaposleno ali s pogodbo določeno vsaj eno osebo, ki ima opravljen
strokovni izpit za ribogojca, 
-       
goji ribe na način, določen v 4. členu tega pravilnika, in 
-       
goji ribe za poribljavanje s poreklom, določenim v 5. členu tega
pravilnika.
3. člen
(ribogojnica za gojitev rib za poribljavanje)
Gojitev rib, namenjena za poribljavanje v ribiške okoliše,
mora potekati v ribogojnici: 
-       
iz katere se lahko izvaja poribljavanje v skladu s predpisi s področja
veterinarstva, ki urejajo zahteve za zdravstveno varstvo živali in proizvodov
iz akvakulture, preprečevanju in nadzoru bolezni rib, 
-       
ki je s tehničnimi sredstvi ločena od naravnega okolja in onemogoča tako
pobeg gojenih rib kot vstopanje rib iz naravnega okolja, 
-       
v kateri se lahko zagotovijo pogoji, ki so v skladu s potrebami
posameznih vrst in razvojnih stopenj rib, 
-       
kjer kakovost vode ustreza standardom za kakovost površinskih voda za
vzrejo salmonidnih ali ciprinidnih vrst, 
-       
kjer temperatura vode, izmenjava vode, koncentracija plinov in drugi fizikalni
in kemijski parametri vode ustrezajo razvojnim stopnjam oziroma kategorijam
posameznih vrst rib, 
-       
kjer se lahko zagotovi gojitev v skladu z načeli dobre higienske prakse,
-       
v kateri je pri intenzivnem načinu gojenja možno ločeno gojiti ribe po
vrstah, kategorijah in namenu, 
-       
v kateri so bazeni in ribogojska oprema takšni, da ne poškodujejo rib, 
-       
ki se lahko izprazni in izsuši.
4. člen
(način gojitve rib za poribljavanje)
(1) Gojitev rib za poribljavanje mora potekati na način, ki
zagotavlja dobro počutje in kondicijsko stanje rib. 
(2) Če se v ribogojnici goji ribe tudi za druge namene, se
morajo ribe za poribljavanje gojiti ločeno. 
(3) Ne glede na določbo prejšnjega odstavka se lahko v
ribnikih goji ribe, namenjene za poribljavanje, skupaj z ribami, ki se jih goji
za druge namene, vendar le v primeru, ko se jih lahko pri odlovu loči od drugih
rib. 
(4) Gojitev rib za poribljavanje mora biti v skladu z dobro
ribogojsko prakso, prilagojeno posameznim vrstam rib.
5. člen
(poreklo rib)
(1) Ribe, ki se gojijo za poribljavanje, morajo imeti znano
poreklo, ki ustreza namenu in mestu poribljavanja. 
(2) Ribe, ki se gojijo za poribljavanje, morajo ustrezati
značilnostim vrste, podvrste, fenotipskim ali genetskim različicam, če so za
posamezne vrste rib določene, ob tem pa morajo biti brez genetskih napak ter
drugih deformacij in poškodb. 
(3) Zarodni material za gojitev rib se lahko pridobi od: 
-       
plemenk prostoživečih vrst rib, ki ustrezajo vrsti, podvrsti,
fenotipskim ali genetskim standardom v kolikor obstajajo za posamezno vrsto
ribe, 
-       
plemenk rib, vzgojenih v ribogojnici, ki ustrezajo, vrsti, podvrsti,
fenotipskim ali genetskim standardom v kolikor obstajajo za posamezno vrsto
ribe.
6. člen
(začetek veljavnosti)
Ta pravilnik začne veljati 1. januarja 2012.
Št. 007-37/2008
Ljubljana, dne 25. maja 2010
EVA 2010-2311-0127
mag. Dejan Židan l.r. 
Minister 
za kmetijstvo, 
gozdarstvo in prehrano
Soglašam !
dr. Roko Žarnić l.r. 
Minister 
za okolje in prostor