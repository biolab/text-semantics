I. SPLOŠNE DOLOČBE
1. člen
(vsebina pravilnika)
(1) S tem pravilnikom se podrobneje ureja opravljanje
inšpekcijskega nadzora na obrambnem področju (v nadaljnjem besedilu:
inšpekcija), predvsem načrtovanje inšpekcij, priprave na izvedbo inšpekcij,
izvedbeni del inšpekcij, vsebina zapisnika o inšpekciji in inšpekcijske odločbe,
spremljanje izvajanja odrejenih ukrepov in nalog ter poročanje in seznanjanje o
opravljenih inšpekcijah.
(2) Inšpekcije opravlja Inšpektorat Republike Slovenije za
obrambo (v nadaljnjem besedilu: inšpektorat).
2. člen
(obseg inšpekcije)
(1) Inšpekcija obsega nadzor nad izvrševanjem zakonov in
drugih predpisov ter aktov vodenja in poveljevanja na obrambnem področju. Pri
tem se preverja, ugotavlja in ocenjuje zlasti stanje obrambnih priprav, stanje
in usposobljenost za izvajanje ukrepov za pripravljenost in mobilizacijo,
izvajanje vojaškega izobraževanja in usposabljanja, pripravljenost in delo
vojaških poveljstev, enot in zavodov ter opravljanje upravnih in strokovnih
zadev na področju obrambe. Inšpekcija obsega tudi nadzor nad izvajanjem
predpisov o varovanju tajnih podatkov v Ministrstvu za obrambo (v nadaljnjem
besedilu: ministrstvo) in na obrambnem področju, ter nadzor nad izvajanjem
predpisov in drugih aktov, ki urejajo kritično infrastrukturo Republike
Slovenije, pri nosilcih sektorjev kritične infrastrukture in lastnikih oziroma
upravljavcih kritične infrastrukture.
(2) Inšpekcija obsega tudi nadzor opravljanja upravnih in
strokovnih nalog organizacijskih enot ministrstva, razen nalog in dejavnosti v
Upravi Republike Slovenije za zaščito in reševanje in Inšpektoratu Republike
Slovenije za varstvo pred naravnimi in drugimi nesrečami, ki se nanašajo na
varstvo pred naravnimi in drugimi nesrečami, pa niso del obrambnih priprav
oziroma v zvezi z varovanjem tajnih podatkov.
3. člen
(črtan)
4. člen
(črtan)
5. člen
(subjekti inšpekcijskega nadzora)
(1) Inšpektorat opravlja inšpekcije zlasti v:
-       
poveljstvih, enotah in zavodih Slovenske vojske,
-       
državnih organih,
-       
organih lokalnih skupnosti,
-       
organih v sestavi in notranjih organizacijskih enotah ministrstva,
-       
gospodarskih družbah, zavodih in drugih organizacijah, ki so po posebnih
predpisih ali sklepih Vlade Republike Slovenije dolžne izvajati obrambne
priprave,
-       
projektnih, delovnih in začasnih skupinah ter komisijah, ki delujejo v
okviru ministrstva,
-       
enotah Slovenske vojske ali v začasnih skupinah, kadar izvršujejo
mednarodne obveznosti, prevzete z mednarodnimi pogodbami,
-       
enotah Slovenske vojske, kadar se usposabljajo v tujini, če z mednarodno
pogodbo ni določeno drugače,
-       
vojaško diplomatskih predstavništvih in vojaških misijah Republike
Slovenije (v nadaljnjem besedilu: enote, organi ali organizacije).
(2) Pri načrtovanju in izvedbi inšpekcij v drugih državah je
treba upoštevati tudi postopke in aktivnosti ter obveznosti, ki izhajajo iz
mednarodnih pogodb.
6. člen
(načrtovanje, usmerjanje in vodenje inšpekcij)
(1) Inšpekcije načrtuje in usmerja glavni inšpektor za
obrambo.
(2) Inšpekcije opravljajo in vodijo inšpektorji za obrambo
kot delavci s posebnimi pooblastili in odgovornostmi. Inšpektor za obrambo mora
poleg splošnih pogojev, določenih s predpisi, najkasneje v šestih mesecih od
dneva imenovanja za inšpektorja za obrambo opraviti strokovni izpit za
inšpektorja. Inšpektor za obrambo, ki nima strokovnega izpita za inšpektorja, lahko
na področju inšpekcijskega nadzora opravlja posamezna strokovna dejanja, kot so
priprava analiz, informacij in podobno.
(3) Pri opravljanju inšpekcije se inšpektorji za obrambo
izkazujejo s službeno izkaznico in znakom. Vsebino in obliko službene izkaznice
ter znaka predpiše minister, pristojen za obrambo (v nadaljnjem besedilu:
minister).
7. člen
(sodelovanje strokovnih delavcev pri inšpekciji)
(1) Glavni inšpektor za obrambo lahko za posamezna strokovna
opravila v inšpekcijskih zadevah (izvedenska mnenja, preizkusi znanj in drugo)
na določenem ožjem strokovnem področju pisno pooblasti posamezne strokovne
delavce, ki so zaposleni v državnih organih. Pred izdajo pooblastila za te
strokovne delavce, je potrebno predhodno pridobiti pisno soglasje predstojnika
državnega organa, v katerem je strokovni delavec zaposlen.
(2) Pooblaščeni delavci iz prejšnjega odstavka nimajo
inšpektorskih pooblastil, so pa dolžni za inšpektorja za obrambo, ki vodi
inšpekcijo, izdelati poročilo o ugotovitvah. Posamezna strokovna dela iz
prejšnjega odstavka lahko opravljajo tudi specializirane organizacije ali
zavodi.
(3) Stroške za delo strokovnih delavcev po tem členu krije
inšpektorat.
8. člen
(sodelovanje z drugimi inšpektorati)
Glavni inšpektor za obrambo odloča o sodelovanju inšpektorjev
za obrambo z inšpektorji drugih inšpektoratov v državi in kadar inšpektorji za
obrambo sodelujejo pri opravljanju inšpekcij v skladu s sprejetimi mednarodnimi
obveznostmi Republike Slovenije.
9. člen
(ravnanje s tajnimi podatki)
(1) Pravico dostopa do tajnih podatkov na obrambnem področju
inšpektorji za obrambo izkazujejo s predpisanimi dovoljenji.
(2) Inšpektor za obrambo je upravičen do vpogleda v tajne
podatke le v skladu z obsegom pravic, določenih v dovoljenju za dostop do
tajnih podatkov.
(3) Inšpektor za obrambo sme dokumente s tajnimi podatki, ki
so povezani z vsebino inšpekcije, navesti v zapisniku o inšpekciji oziroma
inšpekcijski odločbi.
II. METODE DELA
10. člen
(metode dela)
(1) Inšpekcija se lahko izvaja s pregledom obrambnih načrtov
in drugih obrambnih dokumentov, s pogovori z odgovornimi osebami, z
vprašalniki, z ugotavljanjem materialne opremljenosti, s pregledi objektov in
okolišev objektov, ki so posebnega pomena za obrambo, s pregledi in preizkusi
sredstev ter s preizkusi pripravljenosti in usposobljenosti. Preizkus
pripravljenosti oziroma usposobljenosti se lahko izvede kot vaja, naloga ali na
drug način.
(2) Metode dela inšpekcije določi inšpektor za obrambo, ki mu
je inšpekcija dodeljena. Vsebino vprašalnikov, vaj, nalog in drugih pripomočkov
za analiziranje podatkov odobri glavni inšpektor za obrambo.
(3) Če se preverja pripravljenost in stanje z mobilizacijo,
mora glavni inšpektor za obrambo predhodno pridobiti soglasje ministra.
(4) Stroški, ki nastanejo zaradi inšpekcije, bremenijo enoto,
organ ali organizacijo, v kateri se inšpekcija izvaja.
11. člen
(uniforme, varovalna oprema in druga sredstva)
(1) Inšpektorji za obrambo, ki v inšpektoratu opravljajo
vojaško službo, pri opravljanju vojaške službe nosijo uniformo Slovenske vojske
v skladu s predpisi. Vrsto uniforme določi glavni inšpektor za obrambo.
(2) Kadar inšpektorji za obrambo izvajajo nadzor v bojnih
pogojih oziroma na območju izvajanja taktičnih vaj z bojnim streljanjem oziroma
na streljanjih, na območju, ki je razglašeno za nevarno območje, ali kadar je
ocenjeno povečano tveganje zaradi varnostnih razmer, morajo biti opremljeni s
predpisanimi osebnimi varovalnimi oziroma zaščitnimi sredstvi, razpoznavnimi
značkami in ustrezno zdravstveno zaščiteni (preventivno cepljeni in podobno).
(3) V primeru, ko se načrtujejo obsežnejše inšpekcije ali
inšpekcije v drugih državah, inšpektorat po potrebi predhodno pridobi potrebno
tehnično opremo in zagotovi sodelovanje strokovno tehničnega osebja. Tehnično
opremo in strokovno tehnično osebje inšpektoratu na njegovo prošnjo zagotovijo
druge organizacijske enote ministrstva.
III. VRSTE INŠPEKCIJ
12. člen
(vrste inšpekcij)
(1) Inšpekcije so redne, izredne in ponovne. Po načinu
izvedbe so napovedane ali nenapovedane.
(2) Po vsebini so inšpekcije lahko tematske, celovite ali
učne, glede na trajanje izvajanja pa enodnevne, večdnevne ali obdobne.
(3) Izredna inšpekcija se lahko opravi tudi na podlagi
prijav, pritožb, sporočil in drugih vlog posameznikov.
(4) Ponovne inšpekcije se opravijo, da se preveri in ugotovi,
ali so odpravljene pomanjkljivosti ter izvršeni ukrepi in naloge, ki so bile
enotam, organom ali organizacijam odrejene ob redni ali izredni inšpekciji.
(5) Ponovne inšpekcije se lahko opravijo po preteku roka,
določenega za odpravo pomanjkljivosti. O izvedbi ponovnih inšpekcij odloči
glavni inšpektor za obrambo na predlog pristojnega inšpektorja za obrambo.
13. člen
(izvajalci inšpekcij)
Inšpekcije lahko opravljajo posamezni inšpektorji za obrambo
ali skupina inšpektorjev. Če inšpekcijo opravlja skupina inšpektorjev, glavni
inšpektor za obrambo določi vodjo. Vodja skupine inšpektorjev je odgovoren za
pripravo, vodenje in usklajevanje dela inšpektorjev med opravljanjem inšpekcije
in za izdajo dokumentov o inšpekciji (zapisnik o inšpekciji, sklepi,odločbe,
uradni zaznamki in podobno).
IV. NAČRTOVANJE IN PRIPRAVE INŠPEKCIJ
14. člen
(načrtovanje inšpekcij)
(1) Redne inšpekcije se načrtujejo v letnem načrtu dela
inšpektorata, ki ga na podlagi usmeritev ministra in predlogov vodij organizacijskih
enot ministrstva pripravi inšpektorat, odobri pa minister na predlog glavnega
inšpektorja za obrambo.
(2) Pri pripravi letnega načrta dela na obrambnem področju
inšpektorat upošteva tudi težiščne naloge in temeljne cilje enot, organov ali
organizacij v katerih bodo inšpekcije.
(3) Enote, organe in organizacije, ki bodo vključene v
inšpekcijo, čas izvajanja inšpekcij in inšpektorje za obrambo, ki bodo
inšpekcijo opravili, določi glavni inšpektor za obrambo z mesečnim načrtom dela
inšpektorata.
(4) Vodje notranjih organizacijskih enot, ki so pooblaščene
za izvedbo notranjih nadzorov in vodja notranje revizijske službe, časovno
uskladijo nadzore z inšpektoratom tako, da se nadzorne in inšpekcijske
aktivnosti pri isti enoti, organu ali organizaciji ne izvajajo istočasno.
15. člen
(dodelitev inšpekcije)
(1) Glavni inšpektor za obrambo dodeli inšpekcijo posameznemu
inšpektorju za obrambo ali vodji skupine inšpektorjev.
(2) Glavni inšpektor za obrambo lahko že dodeljeno inšpekcijo
dodeli drugemu inšpektorju za obrambo ali določi drugega vodjo skupine
inšpektorjev, če:
-       
nastopi izločitveni razlog po zakonu, ki ureja splošni upravni postopek,
-       
je uveden disciplinski postopek zoper inšpektorja za obrambo,
-       
je inšpektor za obrambo odsoten.
16. člen
(organizacijsko navodilo)
(1) Glavni inšpektor za obrambo izda organizacijsko navodilo
o opravljanju inšpekcije.
(2) Z organizacijskim navodilom o opravljanju inšpekcije se
določijo predvsem:
-       
pravne podlage za izvajanje inšpekcije,
-       
osnovni podatki o enoti, organu ali organizaciji, ki je predmet
inšpekcije,
-       
vrsta inšpekcije,
-       
čas in kraj opravljanja inšpekcije,
-       
ime inšpektorja za obrambo oziroma članov skupine inšpektorjev in vodje,
-       
kratek opis vsebine in obsega inšpekcije,
-       
namen inšpekcije,
-       
metode dela,
-       
logistična zagotovitev.
17. člen
(obvestilo)
(1) Obvestila o napovedanih inšpekcijah se pošljejo enotam,
organom ali organizacijam praviloma sedem dni pred načrtovanim datumom začetka
inšpekcije.
(2) O morebitni odložitvi inšpekcije, za katero s pisno vlogo
zaprosi enota, organ ali organizacija, odloča glavni inšpektor za obrambo.
18. člen
(priprave inšpektorjev za obrambo)
(1) Priprave inšpektorjev za obrambo na inšpekcijo
vključujejo:
-       
pripravo in proučitev predpisov in strokovnih podlag oziroma standardov,
-       
seznanitev s podatki o enoti, organu ali organizaciji, ugotovljenem
stanju, odrejenih ukrepih v prejšnjih inšpekcijah v enoti, organu ali
organizaciji,
-       
izdelavo opomnika za izvedbo inšpekcije,
-       
pripravo vadbenih dokumentov, anket, vprašalnikov in drugih dokumentov.
(2) Obseg in vsebino opomnika za izvedbo inšpekcije določi
inšpektor za obrambo ali vodja skupine inšpektorjev, odobri pa ga glavni
inšpektor za obrambo.
(3) Kadar inšpekcijo opravlja skupina inšpektorjev, mora
vodja skupine pred začetkom inšpekcije organizirati in izvesti predhodne
priprave z vsemi inšpektorji za obrambo, ki sodelujejo v skupini, zagotoviti
njihovo usklajeno delo ter poskrbeti za nemoten potek inšpekcije.
19. člen
(priprave na inšpekcijo)
(1) Enota, organ ali organizacija, v kateri bo izvedena inšpekcija,
mora po prejemu obvestila o napovedani inšpekciji zagotoviti potrebne
kadrovske, materialne in prostorske pogoje za nemoteno opravljanje inšpekcije.
(2) Inšpektor za obrambo oziroma vodja skupine inšpektorjev
lahko z odgovornimi osebami enote, organa ali organizacije pred začetkom
inšpekcije opravi predhodne priprave v obsegu, ki omogočajo učinkovito izvedbo
inšpekcije. Predhodne priprave odobri glavni inšpektor za obrambo.
(3) Za potrebe inšpekcije lahko inšpektor za obrambo zahteva
od enote, organa ali organizacije, v kateri bo izvedena inšpekcija, da mu
predhodno posreduje potrebno dokumentacijo, lahko pa to dokumentacijo za največ
15 dni odvzame ob sami inšpekciji, o čemer izda potrdilo.
20. člen
(pooblaščenci)
Kadar odgovorna oseba enote, organa ali organizacije, v
kateri se opravlja inšpekcija, v času opravljanja inšpekcije ni prisotna in
nima namestnika, je dolžna pred začetkom inšpekcije izdati pisno pooblastilo
drugi osebi, ki jo bo v času izvajanja inšpekcije zastopala. Iz pooblastila mora
biti jasno razvidno, za katero osebo ali osebe je pooblastilo izdano in v
kakšnem obsegu.
21. člen
(praktični preizkus ali vaja)
Glavni inšpektor za obrambo odredi praktični preizkus ali
vajo z odredbo, ki se jo vroči enoti, organu ali organizaciji praviloma
neposredno pred izvedbo preizkusa ali vaje. V odredbi se med drugim posebej
navedejo zahteve in omejitve.
V. IZVEDBA INŠPEKCIJE
22. člen
(izvedba inšpekcije)
(1) Inšpekcija obsega uvodni del, ugotovitveni postopek in
zaključni del.
(2) Pri izvajanju inšpekcije mora biti praviloma navzoča
odgovorna oseba enote, organa ali organizacije, pri kateri se opravlja
inšpekcija.
23. člen
(uvodni del)
(1) V uvodnem delu inšpekcije inšpektor za obrambo ali vodja
skupine inšpektorjev:
-       
predstavi člane skupine inšpektorjev, omogoči odgovornim osebam enote,
organa ali organizacije vpogled v pooblastila za izvedbo inšpekcije in
dovoljenja za dostop do tajnih podatkov,
-       
ugotovi prisotnost odgovorne osebe, enote, organa ali organizacije in
morebitnih pooblaščenih oseb, seznani odgovorno osebo enote, organa ali
organizacije z namenom inšpekcije, metodami dela in okvirnim načrtom poteka
ugotovitvenega postopka,
-       
seznani odgovorno osebo enote, organa ali organizacije s časom in krajem
predstavitve zaključnih ugotovitev.
(2) Odgovorna oseba enote, organa ali organizacije
inšpektorja za obrambo v uvodnem delu inšpekcije seznani z organizacijo ter
stanjem v enoti, organu ali organizaciji.
24. člen
(ugotovitveni postopek)
(1) V ugotovitvenem postopku inšpektor za obrambo preverja stanje
po posameznih področjih in oceni izvajanje predpisov.
(2) Ugotovitveni postopek lahko obsega:
-       
pregled predpisov in drugih aktov, ki jih enota, organ ali organizacija
uporablja pri svojem delu,
-       
pregled dokumentov,
-       
pregled in preizkus sredstev,
-       
pregled objektov in okolišev objektov, ki so posebnega pomena za
obrambo,
-       
preizkus pripravljenosti in usposobljenosti.
25. člen
(pregled predpisov, dokumentov in sredstev)
(1) S pregledom predpisov in drugih aktov inšpektor za
obrambo ugotavlja, ali enota, organ ali organizacija razpolaga s potrebnimi
predpisi in drugimi akti, ki so podlaga za njeno delo.
(2) S pregledom dokumentov, ki so izdelani v enoti, organu
ali organizaciji, inšpektor za obrambo ugotavlja skladnost izdelanih dokumentov
s predpisi in drugimi akti.
(3) S pregledom in preizkusom sredstev inšpektor za obrambo
lahko ugotavlja brezhibnost sredstev. Inšpektor za obrambo lahko pregleda tudi
postopek nabave, uvajanja v uporabo in izvajanje predpisanega vzdrževanja ter
skladiščenja.
(4) S pregledom objektov in okolišev objektov, ki so
posebnega pomena za obrambo, inšpektor za obrambo ugotavlja upoštevanje
predpisov o uporabi in varovanju objektov in okolišev objektov, ki so posebnega
pomena za obrambo.
(5) S praktičnimi preizkusi pripravljenosti in usposobljenosti
inšpektor za obrambo ugotavlja stopnjo pripravljenosti in usposobljenosti za
izvajanje nalog ter uresničljivost načrtovanih aktivnosti.
26. člen
(prekinitev inšpekcije)
Inšpektor za obrambo lahko, po predhodni odobritvi glavnega
inšpektorja za obrambo, prekine izvajanje inšpekcije, če niso zagotovljeni
pogoji za delo inšpekcije. O tem inšpektor za obrambo izda sklep.
27. člen
(zaključni del inšpekcije)
(1) V zaključnem delu inšpekcije inšpektor za obrambo seznani
odgovorno osebo enote, organa ali organizacije z osnovnimi ugotovitvami
inšpekcije. Odgovorno osebo enote, organa ali organizacije, pozove, da poda
morebitne pripombe in nove dokaze glede na ugotovitve inšpekcije.
(2) Zaključni del inšpekcije zaključi inšpektor za obrambo
ali vodja skupine inšpektorjev tako, da prebere zapisnik o inšpekciji ali pa ga
odgovorna oseba enote, organa ali organizacije prebere sama. Podpišejo ga vsi
prisotni inšpektorji ter odgovorna oseba. Hkrati inšpektor za obrambo ali vodja
skupine inšpektorjev odgovorno osebo seznani z morebitnimi postopki o
prekrških. Če se zapisnik pripravi po zaključku inšpekcije, se inšpekcija
zaključi skladno s prejšnjim odstavkom.
28. člen
(odrejanje ukrepov)
(1) Z ustno ali pisno odredbo se na kraju samem lahko enoti,
organu ali organizaciji že med inšpekcijo odredi takojšnja odprava ugotovljenih
pomanjkljivosti, neskladij ali druge ukrepe v skladu z zakonom o obrambi.
(2) Če inšpektor za obrambo pri izvajanju inšpekcije ugotovi
nepravilnosti, pomanjkljivosti ali neskladja in oceni, da je opozorilo zadosten
in primeren ukrep, na to in na posledice teh kršitev ustno opozori odgovorno
osebo enote, organa ali organizacije, v kateri se izvaja inšpekcija, in določi
rok za njihovo odpravo. Če pogoji za izrek opozorila niso podani ali če kršitve
po izrečenem opozorilu niso bile odpravljene v določenem roku, inšpektor za
obrambo odredi potrebne ukrepe ali naloge in določi rok za njihovo odpravo v
skladu z zakonom.
(3) Pri izbiri ukrepa oziroma naloge za odpravo ugotovljene
pomanjkljivosti ali neskladja je inšpektor za obrambo dolžan upoštevati pomen,
vzroke in posledice ugotovljenega stanja ter izreči takšen ukrep ali odrediti
takšno nalogo, ki je ugodnejša za enoto, organ ali organizacijo, na katero se
nanaša, če je s tem dosežen namen.
(4) Če v ugotovitvenem postopku inšpekcije niso zaznane
kršitve zakona, drugega predpisa ali akta vodenja oziroma poveljevanja,
inšpektor za obrambo inšpekcijski postopek ustavi.
VI. ZAPISNIK O INŠPEKCIJI, INŠPEKCIJSKA ODLOČBA IN SKLEPI
29. člen
(zapisniki, odločbe in sklepi)
Inšpektorji za obrambo samostojno vodijo inšpekcijski
postopek in izdajajo zapisnike o inšpekciji, inšpekcijske odločbe in sklepe.
30. člen
(zapisnik o inšpekciji)
(1) Z zapisnikom o inšpekciji se zabeleži potek in
vsebina inšpekcije.
(2) Zapisnik o inšpekciji obsega uvod, ugotovitve in
podpis odgovornih oseb enote, organa ali organizacije, v kateri se izvaja
inšpekcijski nadzor, ter inšpektorja oziroma inšpektorjev.
(3) V uvodu zapisnika o inšpekciji se navedejo podatki o
organu, ki je opravil inšpekcijo in izdal zapisnik, času in kraju izvajanja
inšpekcije, pravne podlage, podatki o enoti, organu ali organizaciji, v kateri
se izvaja inšpekcija, številka in datum izdaje zapisnika ter po potrebi
podatki, povezani z določitvijo stopnje tajnosti.
(4) V ugotovitvah zapisnika o inšpekciji se po
posameznih vsebinskih področjih opiše ugotovljeno dejansko stanje in navedejo
morebitne nepravilnosti, pomanjkljivosti ali neskladja, obrazložijo ugotovljene
nepravilnosti, pomanjkljivosti ali neskladja in navedejo dokazi za takšne
ugotovitve.
(5) V zapisniku se navede tudi opozorilo iz drugega
odstavka 28. člena oziroma odločitev o ustavitvi inšpekcijskega postopka iz
četrtega odstavka 28. člena tega pravilnika.
(6) Če inšpektor za obrambo ugotovi kršitev predpisov,
ki hkrati pomenijo tudi prekršek, to navede v zapisniku.
31. člen
(izdaja zapisnika o inšpekciji)
(1) Zapisnik o inšpekciji se piše med izvajanjem
inšpekcije.
(2) Ne glede na prejšnji odstavek se zapisnik o
inšpekciji lahko napiše po zaključku inšpekcije, če okoliščine niso dopuščale
sprotnega pisanja zapisnika. V tem primeru se en izvod zapisnika pošlje
odgovorni osebi enote, organa ali organizaciji, v kateri se izvaja inšpekcija,
in se ga pozove, da se v roku, ki ne sme biti krajši od 48 ur, pisno ali ustno
izjasni o ugotovljenih dejstvih in okoliščinah.
32. člen
(inšpekcijska odločba)
(1) Z inšpekcijsko odločbo inšpektor za obrambo odloči o
inšpekcijskih ukrepih skladno z zakonom, kadar na podlagi teže ugotovljenih
nepravilnosti, pomanjkljivosti ali neskladij ter drugih okoliščin oceni, da
opozorilo ne bi bil zadosten oziroma primeren ukrep.
(2) Inšpektor za obrambo odloči o ukrepih z odločbo tudi
v primeru, če enota, organ ali organizacija v določenem roku ni odpravila
ugotovljenih nepravilnosti, pomanjkljivosti ali neskladja skladno z opozorilom
iz drugega odstavka 28. člena tega pravilnika.
(3) Inšpekcijska odločba se vroči odgovorni osebi enote,
organa ali organizacije, v kateri je bila izvedena inšpekcija in pošlje ministru.
Glavi inšpektor za obrambo lahko odloči, da se inšpekcijska odločba posreduje
tudi drugim osebam.
33. člen
(sklepi)
S sklepom inšpektor za obrambo odloči o posameznih procesnih
vprašanjih, ki zadevajo inšpekcijski postopek, vključno z ustavitvijo
inšpekcijskega postopka iz četrtega odstavka 28. člena tega pravilnika.
34. člen
(določitev rokov)
(1) Pri določitvi roka za odpravo ugotovljenih
pomanjkljivosti ali neskladij mora inšpektor za obrambo upoštevati morebitne
posledice, do katerih bi lahko prišlo zaradi pomanjkljivosti ali neskladij ter
objektivne možnosti enote, organa ali organizacije, da v določenem roku
ugotovljene pomanjkljivosti ali neskladja odpravi.
(2) (črtan)
35. člen
(črtan)
VII. SPREMLJANJE ODPRAVE NEPRAVILNOSTI, POMANJKLJIVOSTI ALI
NESKLADIJ
36. člen
(obveščanje o odpravi nepravilnosti, pomanjkljivosti ali
neskladij)
(1) Odgovorna oseba enote, organa ali organizacije, v kateri
je bila inšpekcija izvedena, mora takoj po odpravi nepravilnosti,
pomanjkljivosti ali neskladij oziroma najkasneje v osmih dneh po poteku roka za
odpravo le-teh o tem pisno obvestiti inšpektorat.
(2) Po prejemu obvestila iz prejšnjega odstavka inšpektor za
obrambo ali vodja skupine inšpektorjev preuči obvestilo in po potrebi prejeto
obvestilo posreduje tudi ostalim inšpektorjem za obrambo, ki so sodelovali pri
inšpekciji.
37. člen
(črtan)
VIII. POROČANJE O OPRAVLJENIH INŠPEKCIJAH
38. člen
(poročanje ministru za obrambo)
(1) O opravljenih inšpekcijah, ugotovitvah, odrejenih ukrepih
in nalogah za odpravo ugotovljenih nepravilnosti, pomanjkljivosti ali neskladij
ter o stanju, povezanem z izvajanjem odrejenih ukrepov in nalog inšpektorat
poroča ministru.
(2) Ministru glavni inšpektor za obrambo posreduje redna
mesečna in letna poročila, po potrebi pa tudi izredna poročila.
39. člen
(poročanje glavnemu inšpektorju za obrambo)
Inšpektor za obrambo ali vodja skupine inšpektorjev o vsaki
izvedeni inšpekciji, ugotovitvah, izdanih ukrepih in nalogah ter predlogih
poroča glavnemu inšpektorju za obrambo.

Pravilnik o inšpekcijskem nadzoru na obrambnem
področju (Uradni list RS, št. 88/03) vsebuje naslednji končni določbi:
»IX. KONČNI DOLOČBI
40. člen
Z dnem uveljavitve tega pravilnika preneha veljati pravilnik
o inšpekciji na obrambnem področju (Uradni list RS, št. 37/95).
41. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o inšpekcijskem nadzoru na obrambnem področju (Uradni list RS, št. 92/15) vsebuje naslednjo končno določbo:
»KONČNA DOLOČBA
23. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o inšpekcijskem nadzoru na obrambnem področju (Uradni list RS, št. 62/19) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.