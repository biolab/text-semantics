I. SPLOŠNE DOLOČBE
1. člen
(vsebina koncesijskega akta)
(1) Ta akt vsebuje odločitev o ugotovitvi javnega
interesa za sklenitev javno-zasebnega partnerstva in izvedbi projekta energetskega
pogodbeništva za energetsko sanacijo objekta CŠOD »Dom Bohinj«, v eni izmed
oblik javno-zasebnega partnerstva, določenih z ZJZP.
(2) Ta akt določa tudi predmet, pravice in obveznosti
javnega in zasebnega partnerja, postopek izbire zasebnega partnerja in druge
sestavine razmerja javno-zasebnega partnerstva.
2. člen
(opredelitev ključnih pojmov)
(1) V okviru tega koncesijskega akta se uporabljajo
sledeči pojmi, ki imajo naslednji pomen:
a.     
»(drug) javni partner« oziroma »koncedent« je javni zavod Center šolskih
in obšolskih dejavnosti, Frankopanska ulica 9, 1000 Ljubljana;
b.     
»zasebni partner« oziroma »koncesionar« je fizična ali pravna oseba, ki
bo v okviru javnega razpisa izbrana kot izvajalec javno-zasebnega partnerstva;
c.     
»pripravljalne storitve« so vsi ukrepi za zagotavljanje prihrankov
energije, ki jih koncesionar izvede pred začetkom izvajanja glavne storitve;
d.     
»glavna storitev« je storitev zagotavljanja in jamčenja prihrankov
energije;
e.     
»druge storitve« so vsi drugi ukrepi za zagotavljanje prihrankov energije,
ki ne spadajo med pripravljalne storitve ali glavno storitev;
f.      
»pogodbeno zagotavljanje prihrankov energije« pomeni pogodbeni dogovor
med koncedentom in koncesionarjem za izboljšanje energetske učinkovitosti, ki
se preverja ali spremlja v celotnem obdobju trajanja pogodbe in v okviru
katerega se naložbe v ukrep plačujejo sorazmerno s stopnjo izboljšanja
energetske učinkovitosti, dogovorjeno s pogodbo, ali drugim dogovorjenim
merilom za energetsko učinkovitost, kot so finančni prihranki.
(2) Izrazi, uporabljeni v tem koncesijskem aktu, imajo
enak pomen, kot ga določajo ZJZP in predpisi, ki urejajo energetsko dejavnost.
(3) V tem koncesijskem aktu uporabljeni izrazi, zapisani
v moški spolni slovnični obliki, so uporabljeni kot nevtralni za moške in
ženske.
II. UGOTOVITEV JAVNEGA INTERESA
3. člen
(javni interes)
Na podlagi Direktive o energetski učinkovitosti (2012/27/EU),
Energetskega zakona (Uradni list RS, št. 17/14 in 81/15), Dolgoročne strategije
za spodbujanje naložb energetske prenove stavb, Akcijskega načrta za energetsko
učinkovitost za obdobje 2014–2020, Operativnega programa za izvajanje Evropske
kohezijske politike v obdobju 2014-2020, Operativnega programa ukrepov
zmanjšanja emisij toplogrednih plinov do leta 2020, Zakona o ratifikaciji
Pogodbe o energetski listini, Protokola k energetski listini o energetski
učinkovitosti in s tem povezanimi okoljskimi vidiki in sklepov v zvezi s
pogodbo o energetski listini (Uradni list RS, – Mednarodne pogodbe, št. 12/97),
Zakona o javnih financah (Uradni list RS, št. 11/11 – uradno prečiščeno
besedilo, 14/13 – popr., 101/13, 55/15 – ZFisP in 96/15 – ZIPRS1617), Uredbe o
enotni metodologiji za pripravo in obravnavo investicijske dokumentacije na
področju javnih financ (Uradni list RS, št. 60/06, 54/10 in 27/16) in na
njeni podlagi izdelanega Investicijskega programa za investicijo ''Energetska
sanacija Doma Bohinj'' (AD-SVETOVANJE, Anes Durgutović s.p., št. projekta
067-2016), Pravilnika o vsebini upravičenosti izvedbe projekta po modelu javno
zasebnega partnerstva (Uradni list RS, št. 32/07) ter na njegovi podlagi
izdelane ocene o upravičenosti izvedbe projekta po modelu javno-zasebnega
partnerstva za »Energetsko sanacijo Doma Bohinj« (AD-SVETOVANJE, Anes
Durgutović s.p., maj 2016) se ugotavlja, da obstaja javni interes za izvedbo
projekta energetskega pogodbeništva za energetsko sanacijo objekta CŠOD »Dom
Bohinj« v obliki javno-zasebnega partnerstva.
III. VRSTA, PREDMET, OBMOČJE IZVAJANJA IN ČAS TRAJANJA
JAVNO-ZASEBENEGA PARTNERSTVA
4. člen
(vrsta javno-zasebnega partnerstva)
Javno-zasebno partnerstvo se upoštevaje razdelitev tveganj
med koncedentom in koncesionarjem izvaja v obliki koncesijskega javno-zasebnega
partnerstva pri čemer gre za koncesijo storitev.
5. člen
(predmet koncesije)
Predmet koncesije je izvajanje storitev energetskega
pogodbeništva po principu pogodbenega zagotavljanja prihranka energije v
objektu, kot je opredeljen v 6. členu tega akta.
6. člen
(območje izvajanja)
Območje izvajanja koncesije obsega objekt CŠOD »Dom Bohinj«,
Ribčev Laz 63, 4265 Bohinjsko jezero, številka stavbe 61, k.o. 2199 Savica.
7. člen
(čas trajanja)
(1) Začetek in čas trajanja koncesije se opredelita v
koncesijski pogodbi.
(2) Koncesija se podeli za največ 15 let.
(3) Rok trajanja koncesije se v primeru, da:
a.     
koncesionar zaradi ukrepov koncedenta ali drugih ukrepov oblasti
koncesije ni mogel izvajati;
b.     
je to potrebno zaradi dodatnih vlaganj koncesionarja, ki so posledica
zahtev koncedenta ali njegovih ukrepov v javnem interesu, s sklenitvijo aneksa
k osnovni pogodbi lahko podaljša, vendar največ za polovico obdobja, določenega
z osnovno koncesijsko pogodbo. Dolžina podaljšanja se določi ob upoštevanju
določbe drugega odstavka 71. člena ZJZP.
IV. FINANCIRANJE
8. člen
(financiranje)
(1) Koncesionirana dejavnost se primarno financira iz:
a.     
sredstev iz naslova doseženih prihrankov energije,
b.     
drugih sredstev, ki jih pridobi koncesionar na podlagi opravljanja
koncesionirane dejavnosti,
c.     
lastnih sredstev koncesionarja in
d.     
drugih virov.
(2) Koncesionirana dejavnost se v primeru pridobitve sredstev
iz evropskih strukturnih ali investicijskih skladov ali drugih finančnih virov
namenjenih spodbujanju energetskega pogodbeništva s strani koncedenta ali
koncesionarja financira tudi iz zadevnega vira.
(3) Viri in način financiranja se podrobneje opredelijo
v okviru postopka javnega razpisa in koncesijski pogodbi.
V. SPLOŠNI POGOJI IZVAJANJA KONCESIJE
9. člen
(obveznosti koncesionarja)
(1) Koncesionar mora v okviru izvajanja koncesije
zagotoviti:
a.     
izvajanje pripravljalnih storitev, glavne storitve in drugih storitev za
zagotavljanje prihrankov energije na objektu, opredeljenem v 6. členu tega
akta;
b.     
izvajanje vseh nalog in dejavnosti, ki so neločljivo povezane z
obveznostmi iz predhodne alineje (na primer vodenje evidenc, obveščanje itd.),
v obsegu, kot ga predpisuje veljavna zakonodaja in koncesijska pogodba;
c.     
izvajanje drugih obveznosti, ki bodo opredeljene v koncesijski pogodbi.
(2) Koncesionar je dolžan zagotoviti dejanske prihranke
energije oziroma zmanjšane stroške porabe energije, ki bodo podlaga za plačila
s strani koncedenta.
(3) Koncesionar prevzema vsa tehnična, finančna in druga
tveganja iz naslova obveznosti iz predhodnih odstavkov, vključno s tveganjem za
dosego pogodbeno dogovorjene količine prihrankov energije.
(4) Storitev, ki je predmet te koncesije, mora
koncesionar opravljati nepretrgano. Koncesionar lahko začasno prekine izvajanje
storitve le na način in iz razlogov, ki jih določajo zakon, ta akt, koncesijska
pogodba ali drug predpis.
10. člen
(obveznosti koncedenta)
Obveznosti koncedenta so zlasti:
a.     
koncesionarju zagotavljati pogoje za nemoteno opravljanje dejavnosti
koncesije;
b.     
koncesionarju nuditi pomoč pri pridobitvi posameznih pravic, soglasij
ali dovoljenj, ki jih koncesionar ne more pridobiti samostojno ali brez pomoči
koncedenta;
c.     
koncesionarju na nepremičninah, kjer se bodo izvajale aktivnosti za
uresničitev koncesijske pogodbe ter opremi, ki je v lasti koncedenta, ob
upoštevanju veljavne zakonodaje podeliti ustrezne stvarnopravne pravice (na
primer služnost, stavbna pravica, itd.) na način, da se koncesionarju omogoči
nemoteno izvajanje koncesionirane dejavnosti;
d.     
zagotavljanje plačila za opravljeno storitev zagotavljanja prihranka
energije (v primeru doseganja v koncesijski pogodbi dogovorjene količine
prihrankov).
11. člen
(druge pravice in obveznosti koncedenta in koncesionarja)
(1) Pravice in obveznosti koncedenta in koncesionarja se
podrobneje opredelijo v koncesijski pogodbi.
(2) S koncesijsko pogodbo se vzpostavijo ustrezni
mehanizmi, s katerimi se zagotovi učinkovito zavarovanje javnega interesa in
nadzor nad izvajanjem koncesijske pogodbe.
VI. POSTOPEK IZBORA KONCESIONARJA
12. člen
(javni razpis)
(1) Koncedent izbere koncesionarja na podlagi javnega
razpisa, ki se izvede ob upoštevanju določb III. poglavja Zakona o javno-zasebnem
partnerstvu.
(2) Objava javnega razpisa mora vsebovati:
a.     
navedbo pravne podlage, vključno s tem aktom;
b.     
predmet javnega razpisa z navedbo, da gre za koncesijo;
c.     
ime in sedež koncedenta;
d.     
predmet, naravo ter obseg in območje koncesije;
e.     
začetek in predvideni čas trajanja koncesije;
f.      
postopek izbire koncesionarja;
g.     
dostop do razpisne dokumentacije;
h.     
kraj in rok za predložitev vlog, pogoje za njihovo predložitev;
i.      
zahteve glede vsebine vlog;
j.      
pogoje, ki jih morajo kandidati izpolnjevati, in dokazila o njihovem
izpolnjevanju;
k.     
pogoje za predložitev skupne vloge;
l.      
merila za izbiro najugodnejšega kandidata;
m.   
naslov, prostor, datum in uro odpiranja vlog;
n.     
rok, v katerem bodo kandidati obveščeni o izidu javnega razpisa;
o.     
druge podatke, zahtevane skladno z veljavno zakonodajo.
(3) Koncedent mora v postopku izbire preveriti
ekonomsko, finančno ter tehnično in kadrovsko sposobnost vlagateljev, pri čemer
morajo le-ti izkazati, da imajo zadostne reference s področja storitev
pogodbenega zagotavljanja prihrankov energije ter zagotovljen dostop do
finančnih sredstev za realizacijo celotnega projekta javno-zasebnega
partnerstva.
(4) Koncedent mora pri določitvi meril zasledovati javni
interes, tako da bodo merila za izbor koncesionarja oblikovana na način, da
bodo bolje ocenjene ponudbe vlagateljev, ki bodo zagotovili višje zagotovljene
prihranke energije in nižjo vrednost investicije ter ponudili višjo udeležbo
koncedenta pri doseženih prihrankih energije.
(5) Dodatne pogoje in merila ter podrobnejšo vsebino
pogojev in meril za izbor koncesionarja koncedent določi v okviru javnega
razpisa.
13. člen
(strokovna komisija)
(1) Strokovno komisijo za izbiro koncesionarja za
izvedbo predmeta koncesije s sklepom imenuje direktor koncedenta.
(2) Strokovna komisija ima predsednika in najmanj dva
člana.
(3) Predsednik in člani strokovne komisije morajo imeti
najmanj visokošolsko izobrazbo in najmanj dve leti delovnih izkušenj z
delovnega področja, da lahko zagotovijo strokovno presojo ponudb.
(4) Strokovna komisija sodeluje v postopku izbire
koncesionarja tako, da pregleda in oceni ponudbe ter ugotovi ali izpolnjujejo
razpisne pogoje, sestavi poročilo in navede, katere ponudbe izpolnjujejo
razpisne zahteve, razvrsti te vloge tako, da je razvidno, katera od vlog
najbolj ustreza postavljenim merilom oziroma kakšen je nadaljnji vrstni red
glede na ustreznost postavljenim merilom, ter posreduje poročilo koncendentu
(svetu zavoda).
14. člen
(koncesijska pogodba)
(1) Koncesijsko pogodbo z izbranim koncesionarjem v
imenu koncedenta sklene direktor.
(2) Koncesijska pogodba mora biti sklenjena v pisni
obliki, sicer nima pravnega učinka.
(3) V pogodbi iz prvega odstavka tega člena koncedent in
koncesionar podrobno uredita medsebojna razmerja v zvezi z izvajanjem predmeta
koncesije, ki niso urejena v tem aktu.
(4) V primeru neskladja med določbami koncesijskega akta
in določbami koncesijske pogodbe, veljajo določbe koncesijskega akta.
15. člen
(prilagoditev razmerij)
(1) V primeru obstoja upravičenih objektivnih okoliščin
se lahko opravi prilagoditev razmerij med koncedentom in koncesionarjem.
(2) Pred prilagoditvijo razmerij med koncedentom in
koncesionarjem je potrebno pridobiti soglasje sveta zavoda.
(3) Način in razloge za morebitno prilagoditev razmerij
med koncesionarjem in koncedentom se podrobneje uredi v koncesijski pogodbi.
VII. NADZOR IN POROČANJE
16. člen
(dolžnost poročanja)
(1) Koncesionar je dolžan skladno z veljavno zakonodajo,
in predpisi ter koncesijsko pogodbo redno voditi vse potrebne evidence in
koncedentu posredovati poročila in drugo potrebno dokumentacijo.
(2) Vsebina in način koncesionarjeve dolžnosti iz
predhodnega odstavka se podrobneje uredi v koncesijski pogodbi.
17. člen
(nadzor)
(1) Nadzor nad izvajanjem koncesije opravlja koncedent
skladno z določbami zakona, ki ureja javno-zasebno partnerstvo in določili
koncesijske pogodbe.
(2) Način izvajanja nadzora se podrobneje določi v
okviru koncesijske pogodbe.
VIII. PRENEHANJE KONCESIJSKEGA RAZMERJA
18. člen
(prenehanje koncesijskega razmerja)
Koncesijsko razmerje preneha:
a.     
s prenehanjem koncesijske pogodbe,
b.     
z odkupom koncesije,
c.     
z odvzemom koncesije ali
d.     
s prevzemom koncesije, na način, v obsegu in pod pogoji, določenimi s
koncesijsko pogodbo.
IX. PREHODNE IN KONČNE DOLOČBE
19. člen
(uporaba drugih določb)
Za okoliščine, ki jih predmetni koncesijski akt ne ureja,
veljajo določbe vsakokrat veljavnega Zakona o javno-zasebnem partnerstvu.
20. člen
(uveljavitev)
Ta akt začne veljati naslednji dan po objavi v Uradnem listu
Republike Slovenije.
Št. 487/2016
Ljubljana, dne 17. junija 2016
Kovšca Alenka l.r.
v.d. direktorice