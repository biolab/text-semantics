1. člen
(vsebina pravilnika)
Ta pravilnik določa vodenje in vsebino
katastra javnega komunikacijskega omrežja in pripadajoče infrastrukture (v
nadaljnjem besedilu: kataster) in način posredovanja podatkov o vrstah omrežij
in objektov, ki so del javnega komunikacijskega omrežja oziroma pripadajoče
infrastrukture in jih mora lastnik takšnega komunikacijskega omrežja oziroma
pripadajoče infrastrukture posredovati neposredno Geodetski upravi Republike
Slovenije za vpis v kataster.
2. člen
(pomen izrazov)
(1) V tem pravilniku uporabljeni izrazi imajo
naslednji pomen:
1.     
Antena je naprava, ki služi izsevanju radiofrekvenčnega signala,
opremljenega z informacijo, v odprt prostor oziroma sprejemu takšnega signala
in je pritrjena na stavbo ali gradbeni inženirski objekt.
2.     
Antenski stolp je gradbeni inženirski objekt, na katerega je pritrjena
ena ali več anten s pripadajočo ozemljilno opremo.
3.     
Jašek je vertikalni gradbeni inženirski objekt, ki omogoča dostop do
telekomunikacijskih vodov v kabelski kanalizaciji.
4.     
Javne telekomunikacijske terminalske naprave so javne telefonske
govorilnice in druga telekomunikacijska terminalska oprema, nameščena na
javnosti dostopnih površinah.
5.     
Kabelska kanalizacija je horizontalni gradbeni inženirski objekt,
sestavljen iz kanalov, cevi in podobnega, ki omogoča postavitev in vzdrževanje
telekomunikacijskih vodov.
6.     
Komutacijski center je funkcijska enota, ki z uporabo stikalnih
elementov in krmilne logike omogoča povezovanje med kličočim in klicanim pri
vodovnem, sporočilnem ali pa­ketnem sistemu komutacije.
7.     
Oddajnik je naprava, ki ustvari signal v radiokomunikacijski storitvi.
8.     
Radijska postaja je eden ali več oddajnikov ali sprejemnikov ali
kombinacija oddajnikov in sprejemnikov, vključno s potrebno opremo, ki so
potrebni na enem fiksnem mestu za izvajanje radiokomunikacijske storitve.
9.     
Sprejemnik je naprava, ki sprejme signal v radiokomunikacijski storitvi.
10.  
Telekomunikacijska razdelilna omarica je razvodišče priključnih
telekomunikacijskih vodov in mesto za namestitev telekomunikacijskih naprav.
11.  
Telekomunikacijski vod je celotna podzemna ali nadzemna povezava med
dvema ali več točkami, po kateri je možna enosmerna, dvosmerna ali obojesmerna
komunikacija.
12.  
Zbirni kataster je kataster gospodarske javne infrastrukture, v katerem
Geodetska uprava Republike Slovenije vodi zbirne podatke o omrežjih in objektih
gospodarske javne infrastrukture v skladu z drugim odstavkom 152. člena Zakona
o urejanju prostora (Uradni list RS, št. 110/02, 8/03 – popr. in 58/03 – ZZK-1)
in Pravilnikom o vsebini in načinu vodenja zbirke podatkov o dejanski rabi prostora
(Uradni list RS, št. 9/04).
(2) Preostali izrazi, uporabljeni v tem
pravilniku, imajo enak pomen, kot je določen z Zakonom o elektronskih
komunikacijah (Uradni list RS, št. 43/04 in 86/04 – ZVOP-1; v nadaljnjem
besedilu: zakon), z Zakonom o graditvi objektov (Uradni list RS, št. 110/02,
41/04 – ZVO-1, 45/04 – ZVZP-A in 47/04) in Zakonom o urejanju prostora (Uradni
list RS, št. 110/02, 8/03 – popr. in 58/03 – ZZK-1).
3. člen
(vodenje katastra)
Kataster se v skladu s četrtim odstavkom
83. člena zakona vodi neposredno v sklopu zbirnega katastra.
4. člen
(vsebina katastra)
(1) Naprave in objekti javnega
komunikacijskega omrežja in pripadajoče infrastrukture, ki se vedno
evidentirajo v katastru, so:
-       
telekomunikacijski vodi (nadzemni, podzemni),
-       
kabelska kanalizacija,
-       
jaški,
-       
radijske postaje,
-       
antenski stolp,
-       
posamezna antena, če ni pritrjena na antenski stolp.
(2) Naprave in objekti javnega
komunikacijskega omrežja in pripadajoče infrastrukture, ki se evidentirajo v
katastru samo, če so samostojni gradbeni inženirski objekti, so:
-       
javne telekomunikacijske terminalske naprave,
-       
drugi objekti za potrebe elektronskih komunikacij, kot so komutacijski
centri, telekomunikacijske razdelilne omarica, ojačevalna mesta
telekomunikacijskih vodov, objekti za namestitev naprav in druge podobne
naprave in oprema.
5. člen
(vpis v kataster)
(1) Lastnik javnega komunikacijskega
omrežja oziroma pripadajoče infrastrukture mora sporočiti Geodetski upravi
Republike Slovenije podatke o napravah in objektih javnega komunikacijskega
omrežja oziroma pripadajoče infrastrukture iz prejšnjega člena za vpis v
kataster v treh mesecih po končanju gradnje.
(2) Vsako spremembo podatkov, ki pomeni
tudi spremembo podatkov v katastru, mora lastnik javnega komunikacijskega
omrežja oziroma pripadajoče infrastrukture sporočiti Geodetski upravi Republike
Slovenije v treh mesecih od njenega nastanka.
(3) Sporočanje podatkov o objektih in
napravah iz prejšnjega člena oziroma sporočanje podatkov o spremembah vpisanih
podatkov se izvede na podlagi elaborata sprememb podatkov o omrežjih in
objektih gospodarske javne infrastrukture, kot je določen v Pravilniku o
vsebini in načinu vodenja zbirke podatkov o dejanski rabi prostora (Uradni list
RS, št. 9/04).
(4) Elaborat je skladno s predpisi
objavljen na spletni strani Geodetske uprave Republike Slovenije.
6. člen
(prehodne določbe)
(1) Lastnik javnega komunikacijskega
omrežja oziroma pripadajoče infrastrukture, ki je bilo zgrajeno oziroma bila
zgrajena pred začetkom veljavnosti tega pravilnika, mora posredovati podatke za
vpis v kataster do 31. decembra 2006.
(2) Če lastnik javnega komunikacijskega
omrežja oziroma pripadajoče infrastrukture zaradi razlogov, na katere sam ni
mogel vplivati (na primer zaradi velike količine nezajetih podatkov o objektih)
v roku iz prejšnjega odstavka ne posreduje vseh podatkov o celotnem omrežju,
mora pred iztekom tega roka obvestiti Geodetsko upravo Republike Slovenije o
razlogih za zamudo in predlagati naknadni rok, v katerem bo podatke posredoval.
V tem primeru Geodetska uprava Republike Slovenije podaljša rok za posredovanje
podatkov najpozneje do 30. junija 2007.
7. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-41/2005
Ljubljana, dne 18. maja 2005.
EVA 2005-2111-0031
mag. Andrej Vizjak l. r. 
Minister 
za gospodarstvo
Soglašam!
Janez Podobnik l.r.
Minister
za okolje in prostor