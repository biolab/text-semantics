I. SPLOŠNE DOLOČBE
1. člen
(vsebina)
Ta uredba ureja način ugotavljanja zakonskih kriterijev za
priznanje statusa splošno koristne organizacije cerkvi ali drugi verski
skupnosti in za določitev višine namenske državne finančne pomoči za plačilo
prispevkov zavarovanca za socialno varnost njihovih uslužbencev.
II. KRITERIJI ZA PRIZNANJE STATUSA SPLOŠNO KORISTNE
ORGANIZACIJE
2. člen
(cerkev ali druga verska skupnosti kot splošno koristna
organizacija)
Cerkvi ali drugi verski skupnosti se prizna status splošno
koristne organizacije iz 5. člena Zakona o verski svobodi (Uradni list RS, št.
14/07, 46/10 – odl. US, 40/12 – ZUJF in 100/13; v nadaljnjem besedilu: ZVS), če
izkaže, da ima njeno delovanje pomembno vlogo v javnem življenju in če njene
dejavnosti bogatijo nacionalno identiteto državljank in državljanov (v
nadaljnjem besedilu: državljanov) Republike Slovenije.
3. člen
(način ugotavljanja statusa splošno koristne organizacije)
(1) Cerkev ali druga verska skupnost izkaže, da ima njeno
delovanje pomembno vlogo v javnem življenju, če opravlja vsaj tri dejavnosti s
področja socialne države, med drugim kulturno, vzgojno, izobraževalno,
solidarnostno ali karitativno dejavnost.
(2) Cerkev ali druga verska skupnost izkaže, da njene
dejavnosti bogatijo nacionalno identiteto državljanov Republike Slovenije, če
imajo njeni pripadniki večinski delež med celotnim prebivalstvom Republike
Slovenije ali če avtohtono deluje na območju Republike Slovenije.
(3) Delež pripadnikov cerkve ali druge verske skupnosti med
celotnim prebivalstvom se lahko dokazuje tudi prek podatkov zadnjega popisa
prebivalstva, avtohtonost delovanja cerkve ali druge verske skupnosti pa tudi z
dokazilom, da je na območju Republike Slovenije delovala vsaj 80 let pred
uveljavitvijo ZVS.
III. KRITERIJI ZA DOLOČITEV VIŠINE NAMENSKE DRŽAVNE FINANČNE
POMOČI ZA PLAČILO PRISPEVKOV ZAVAROVANCA ZA SOCIALNO VARNOST NJIHOVIH
USLUŽBENCEV
4. člen
(višina namenske državne finančne pomoči za plačilo
prispevkov zavarovanca za socialno varnost njihovih uslužbencev)
(1) Višina namenske državne finančne pomoči za plačilo
prispevkov zavarovanca za socialno varnost uslužbencev cerkve ali druge verske
skupnosti se določi v odstotku od osnove iz prvega odstavka 27. člena ZVS glede
na to, ali je cerkvi ali drugi verski skupnosti priznan status splošno koristne
organizacije.
(2) Če je cerkvi ali drugi verski skupnosti priznan status
splošno koristne organizacije, namenska državna finančna pomoč znaša 100
odstotkov osnove iz prejšnjega odstavka.
(3) Če cerkvi ali drugi verski skupnosti ni priznan status
splošno koristne organizacije, namenska državna finančna pomoč znaša 60
odstotkov osnove iz prvega odstavka tega člena.
5. člen
(priznanje pravic na podlagi statusa splošno koristne
organizacije po drugih zakonih)
Način ugotavljanja in priznavanja statusa splošno koristne
organizacije po določbah te uredbe se lahko uporabi tudi pri ugotavljanju
izpolnjevanja pogojev za pridobitev pravic ali pravnih koristih cerkva in
drugih verskih skupnosti na podlagi drugih zakonov.
6. člen
(način preverjanja izpolnjevanja statusa)
Izpolnjevanje zakonskih pogojev za pridobitev statusa splošno
koristne organizacije pristojni organ preveri na zahtevo posamezne cerkve ali
druge verske skupnosti v okviru postopka odločanja o upravičenosti do sredstev
za financiranje državne pomoči za plačilo prispevkov zavarovanca za socialno
varnost, vendar ne več kot enkrat letno.
IV. PREHODNA IN KONČNA DOLOČBA
7. člen
(ugotavljanje statusa splošno koristne organizacije za
registrirane cerkve ali druge verske skupnosti)
Pristojni organ izpolnjevanje statusa splošno koristne
organizacije iz 2. člena te uredbe ter višine namenske državne finančne pomoči
iz 4. člena te uredbe za registrirane cerkve in druge verske skupnosti preveri
po uradni dolžnosti na podlagi podatkov iz Registra cerkva in drugih verskih
skupnosti v Republiki Sloveniji ter o tem izda odločbo v štirinajstih dneh od
uveljavitve te uredbe.
8. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-30/2022
Ljubljana, dne 11. maja 2022
EVA 2022-3340-0005
Vlada Republike Slovenije
Janez Janša
predsednik