I. SPLOŠNE DOLOČBE
1. člen
(vsebina)
(1) Ta
pravilnik določa organizacijske in logistično-tehnične postopke ter ukrepe za
zavarovanje varovanih podatkov policije, informacijskega in
telekomunikacijskega sistema policije (v nadaljnjem besedilu: ITSP) in način
vodenja zbirk osebnih podatkov, katerih upravljavec je policija.
(2) Organizacijski
in logistično-tehnični postopki ter ukrepi iz prejšnjega odstavka veljajo tudi
za javne uslužbence ministrstva, pristojnega za notranje zadeve (v nadaljnjem
besedilu: ministrstvo), ki za izvajanje nalog uporabljajo strežniško
infrastrukturo ITSP ali neposredno dostopajo do varovanih podatkov policije v
ITSP, če tako določa zakon (v nadaljnjem besedilu: uporaba ITSP).
2. člen
(pomen izrazov)
Izrazi, uporabljeni v tem pravilniku,
pomenijo:
1.     
»dnevnik obdelave« je zbirka o dejanjih obdelave podatkov, ki omogoča
sledljivost in naknadno rekonstrukcijo obdelave podatkov v ITSP za potrebe
izkazovanja zakonitosti obdelave, izvajanja notranjega nadzora, nadzorov ali
drugih zakonsko določenih preverjanj s strani nadzornega organa ali drugih
pristojnih organov, zagotavljanja celovitosti in varnosti osebnih podatkov ter
odpravljanja napak v delovanju informacijskega sistema ali pri obdelavi osebnih
podatkov;
2.     
»dokument« pomeni napisane, narisane, natisnjene, razmnožene,
fotografirane, fotokopirane, fonografirane ali magnetno, optično oziroma kako
drugače zapisane podatke;
3.     
»evidenca« je zbirka, ki pomeni vsak strukturiran niz osebnih podatkov,
dostopnih v skladu s posebnimi merili, niz pa je lahko centraliziran,
decentraliziran ali razpršen na funkcionalni ali geografski podlagi;
4.     
»evidenca dejavnosti obdelave« je evidenca dejavnosti obdelave osebnih
podatkov policije skladno z Uredbo (EU) 2016/679 Evropskega parlamenta in Sveta
z dne 27. aprila 2016 o varstvu posameznikov pri obdelavi osebnih podatkov
in o prostem pretoku takih podatkov ter o razveljavitvi Direktive 95/46/ES in z
zakonom, ki ureja varstvo osebnih podatkov na področju obravnavanja kaznivih
dejanj;
5.     
»informacijska in komunikacijska oprema« je strojna in programska
oprema, vgrajena v ITSP;
6.     
»informacijski varnostni dogodek« je vsak dogodek, ki lahko vpliva na
varnost, tajnost, celovitost in razpoložljivost ITSP ter podatkov, ki se v njem
obdelujejo;
7.     
»ITSP« je urejena celota podatkov in informacij, metod in sredstev za
neposredno opravljanje informacijske dejavnosti ter telekomunikacijska
infrastruktura, ki se kot zaprt uporabniški sistem uporablja za izvedbo nalog
policije in nalog ministrstva, pri katerih se uporablja ITSP;
8.     
»lokalni informacijski sistem« (v nadaljnjem besedilu: LIS) je urejena
celota podatkov in informacij, metod in sredstev za neposredno izvajanje
informacijske dejavnosti, s pomočjo katere enote policije na eni ali več
delovnih postajah ali strežnikih lokalno obdelujejo podatke v ITSP;
9.     
»medij« pomeni vse vrste sredstev, na katerih so zapisani podatki;
10.  
»obdelava podatkov« je vsako dejanje ali niz dejanj, ki se izvaja v
zvezi s podatki ali nizi podatkov z avtomatiziranimi sredstvi ali brez njih,
kot je zbiranje, beleženje, urejanje, strukturiranje, shranjevanje,
prilagajanje ali spreminjanje, priklic, vpogled, uporaba, razkritje s
posredovanjem, razširjanje ali drugačno omogočanje dostopa, prilagajanje ali
kombiniranje, omejevanje, izbris ali uničenje;
11.  
»pooblaščenec za varstvo osebnih podatkov« je oseba, odgovorna za
vodenje postopkov, ki jih v zvezi z uresničevanjem pravic posameznikov na
področju osebnih podatkov v policiji kot upravljavcu evidenc nalagajo predpisi,
ki urejajo varstvo osebnih podatkov;
12.  
»računalniška obdelava podatkov« je obdelava podatkov s pomočjo
računalnika in z napravami, ki rabijo pomnilnik za shranjevanje celega ali dela
računalniškega programa, in vseh ali dela podatkov, ki so potrebni za izvajanje
tega programa;
13.  
»tehnični skrbnik ITSP« je notranja organizacijska enota generalne
policijske uprave, ki opravlja naloge na področju celovitega načrtovanja,
razvoja, upravljanja, varovanja in vzdrževanja ITSP ter evidenc, katerih
upravljavec je policija;
14.  
»telekomunikacijska zveza« je vzpostavljena povezava za prenos
elektromagnetnih signalov po žičnih ali optičnih nosilcih ali z radijskimi
signali;
15.  
»uporabnik ITSP« je uslužbenec policije ali ministrstva, ki pri svojem
delu uporablja ITSP;
16.  
»upravljavec evidence« je notranja organizacijska enota generalne
policijske uprave, ki je vsebinska nosilka nalog policije, na podlagi katerih
se obdelujejo podatki iz evidence;
17.  
»varnostni profil« je informacijska rešitev, ki določa obseg dostopa
uporabnikov ali skupin uporabnikov do podatkov evidenc in možnosti njihove
obdelave;
18.  
»varovan podatek policije« je osebni podatek ali drug obdelovan podatek,
ki ni tajen, njegovo razkritje nepoklicanim osebam pa bi povzročilo škodo
državnemu organu, poteku uradnih postopkov ali fizičnim ali pravnim osebam,
zato morajo njegovo obdelavo spremljati določeni varnostni ukrepi in postopki;
19.  
»vir« je vhodni dokument, na podlagi katerega so bili vneseni podatki v
evidenco;
20.  
»vodja enote« je generalni direktor policije, vodja notranje
organizacijske enote generalne policijske uprave, direktor policijske uprave,
vodja notranje organizacijske enote policijske uprave, načelnik območne
policijske postaje ter vodja notranje organizacijske enote ministrstva, kjer se
uporablja ITSP;
21.  
»vodja LIS« je uslužbenec policije, ki skrbi za varno lokalno obdelavo
podatkov v ITSP.
3. člen
(varovan podatek policije)
(1) Varovani
podatki policije so zlasti podatki:
1.     
ki jih policija zbira in obdeluje v svojih evidencah;
2.     
o policistih na delovnih mestih iz tretjega odstavka 45. člena
Zakona o organiziranosti in delu v policiji (Uradni list RS, št. 15/13, 11/14, 86/15, 77/16, 77/17, 36/19,
66/19 – ZDZ, 200/20 in 172/21) in na drugih delovnih mestih, ki so
izpostavljena dodatnim tveganjem in so kot taka določena v aktu o organizaciji
in sistemizaciji;
3.     
o ogroženih uslužbencih policije;
4.     
o uslužbencih policije, ki pri izvajanju policijskih nalog zaradi svoje
varnosti uporabljajo sredstva ali listine, s katerimi se prikrije njihova
prepoznavnost ali prava identiteta;
5.     
o notranjevarnostnih postopkih in ukrepih policije;
6.     
o osebah, ki policiji pomagajo pri opravljanju njenih nalog ali
prostovoljno posredujejo informacije o kaznivih dejanjih, njihovih storilcih in
drugih aktivnostih, ki kažejo na kazniva dejanja;
7.     
o specifičnih ukrepih, metodah, tehnikah in sredstvih, ki jih policija
uporablja za opravljanje njenih nalog;
8.     
o dokumentih policije, iz katerih je mogoče ugotoviti taktiko in
metodiko dela policije ali bi njihovo razkritje lahko otežilo ali onemogočilo
izvajanje policijskih nalog.
(2) Obdelavo varovanih podatkov
policije morajo spremljati varnostni ukrepi in postopki, določeni s tem
pravilnikom in pravilnikom, ki ureja notranjo varnost v policiji.
II. POOBLASTILA
4. člen
(oseba, odgovorna za evidenco)
(1) Generalni direktor policije na predlog
vodje notranje organizacijske enote generalne policijske uprave, ki je
upravljavec evidence, določi osebo, odgovorno za izvajanje postopkov in ukrepov
za zavarovanje osebnih podatkov v posamezni evidenci.
(2) Oseba,
odgovorna za posamezno evidenco, skrbi tudi za točnost podatkov v pripadajoči
evidenci dejavnosti obdelav osebnih podatkov.
(3) Uslužbenci
policije, ki v skladu s svojimi delovnimi nalogami obdelujejo osebne podatke v
evidencah policije, skrbijo, da so osebni podatki v evidencah policije skladni
z ugotovitvami, informacijami in podatki, zbranimi pri opravljanju policijskih
nalog, in tako čim bolj točni, popolni, posodobljeni in zanesljivi, ter da jih
popravijo, dopolnijo, uničijo ali blokirajo, ko izvedo, da je to potrebno.
(4) Pri
zagotavljanju pravilnosti in skladnosti podatkov v evidencah policije,
uslužbencem policije strokovno pomoč nudijo osebe, odgovorne za posamezno
evidenco.
5. člen
(skrbnik evidenc dejavnosti obdelave)
Generalni direktor policije na predlog
direktorja Urada za informatiko in telekomunikacije (v nadaljnjem besedilu:
urad) določi skrbnika, ki skrbi za vzdrževanje evidenc dejavnosti obdelave v
skladu s predpisi.
6. člen
(pooblaščenec za varstvo osebnih podatkov)
(1) Generalni direktor policije na predlog
direktorja urada določi pooblaščence za varstvo osebnih podatkov.
(2) Pooblaščencem iz prejšnjega
odstavka pri delu strokovno pomoč nudijo odgovorne osebe iz 4. člena tega
pravilnika.
7. člen
(glavni skrbnik varnostnih profilov)
(1) Generalni direktor policije za
upravljanje z varnostnimi profili pooblasti uslužbenca urada (v nadaljnjem
besedilu: glavni skrbnik varnostnih profilov).
(2) Varnostni profil dodeli glavni
skrbnik varnostnih profilov ali uslužbenec policije, ki ga določi glavni
skrbnik varnostnih profilov. Postopek se izvede pisno ali z ustrezno programsko
opremo, ki omogoča sledljivost postopka.
8. člen
(vodja LIS)
(1) Vodje enot določijo število LIS,
notranje organizacijske enote, ki jih sestavljajo, ter vodje LIS.
(2) Naloge vodje LIS so:
1.     
svetovanje in pomoč uporabnikom ITSP;
2.     
skrb za varno uporabo opreme ITSP;
3.     
oblikovanje in vodenje seznama opreme ITSP, seznama uporabnikov in
njihovih pravic;
4.     
opravljanje manjših vzdrževalnih del na opremi ITSP;
5.     
sodelovanje pri instalacijah delovnih postaj;
6.     
prijava okvar strojne in programske opreme;
7.     
skrb za kopijo podatkov LIS, ki niso zajeti v sistem centralnega
kopiranja;
8.     
druge naloge v zvezi z varovanjem LIS.
9. člen
(vodja informacijske varnosti)
(1) Za izvajanje predpisov o varovanju
podatkov v ITSP so odgovorni vodja informacijske varnosti in lokalni vodje
informacijske varnosti. Njihove naloge so:
1.     
nadzor stanja na področju varovanja podatkov v ITSP;
2.     
nadzor izvajanja varnostnih ukrepov pri varovanju podatkov;
3.     
odrejanje ukrepov za zagotavljanje varnosti podatkov v ITSP;
4.     
vodenje razvida informacijskih varnostnih dogodkov;
5.     
vodenje seznamov pooblastil za samostojen vstop v prostore ITSP, v
katerih so nameščene ključne sestavine ITSP;
6.     
druge naloge v zvezi z varovanjem ITSP.
(2) Lokalni vodja informacijske
varnosti mora o vseh informacijskih varnostnih dogodkih v LIS obveščati vodjo
informacijske varnosti in notranjo organizacijsko enoto, pristojno za zaščito
podatkov.
(3) Razvid gesel oziroma osebnih
šifer, ki niso sestavni del osrednjega sistema kontrole in evidentiranja
dostopa do varovanih podatkov in drugih virov ITSP, vodi za svojo notranjo
organizacijsko enoto lokalni vodja informacijske varnosti, hrani pa ga v
kovinski omari, ki je tehnično varovana, ali v zaklenjeni ter zapečateni
kovinski blagajni s šifro.
10. člen
(skrbnik kriptografske opreme)
(1) Generalni direktor policije določi
skrbnika kriptografske opreme, ki je odgovoren za upravljanje s kriptografsko
opremo ter za pravilno obdelovanje in hranjenje kriptografskega materiala.
(2) S kriptografsko opremo smejo
upravljati le za to usposobljeni uslužbenci policije.
11. člen
(pristojnost enote, pristojne za zaščito
podatkov)
(1) Notranja organizacijska enota,
pristojna za zaščito podatkov, je v skladu s tem pravilnikom pristojna za:
1.     
pripravo informacijske varnostne politike;
2.     
izdelavo načrtov varovanja, ocen varnostnih tveganj in varnostnih
navodil v ITSP;
3.     
določanje standardov za informacijsko in komunikacijsko opremo,
namenjeno varovanju in zaščiti podatkov v ITSP;
4.     
izvajanje nadzora dostopov do ITSP;
5.     
upravljanje s sistemom kontrole in evidentiranja dostopa do podatkov in
drugih virov ITSP;
6.     
upravljanje z dnevnikom obdelave (v nadaljnjem
besedilu: upravljavec dnevnika obdelave);
7.     
upravljanje z razvidom uporabnikov ITSP, iz katerega morajo biti
razvidne pravice uporabnika ITSP, ki dostopa do posameznih podatkov;
8.     
potrjevanje povezovanja preko namenskih povezovalnih točk v ITSP;
9.     
upravljanje z varnostnimi mehanizmi in varnostnimi pregradami ITSP;
10.  
določanje načinov neposredne povezave in varovanje te povezave;
11.  
odobritev uporabe kriptografske opreme;
12.  
pripravljanje mnenj, na osnovi katerih generalni direktor odloča, ali
lahko izjemoma s sistemom kontrole in evidentiranja dostopa do podatkov in
drugih virov LIS upravlja notranja organizacijska enota, ki uporablja določen
LIS;
13.  
pripravo in organizacijo izvajanja ozaveščanja o varni uporabi
informacijske tehnologije;
14.  
upravljanje s kibernetskimi varnostnimi incidenti;
15.  
druge naloge v zvezi z zaščito podatkov policije.
(2) Notranja organizacijska enota,
pristojna za zaščito podatkov, vodi razvid oseb, pristojnih za izvajanje nalog
iz 4., 8., 9. in 10. člena tega pravilnika. Razvid vsebuje podatke o osebnem
imenu uslužbenca policije, notranji organizacijski enoti, v kateri je zaposlen,
in pristojnosti oziroma nalogi.
12. člen
(posegi v ITSP)
Notranja organizacijska enota, pristojna za
vzdrževanje ITSP, mora pred vsakim posegom, ki spreminja arhitekturo ITSP,
pridobiti pisno mnenje notranje organizacijske enote, pristojne za zaščito
podatkov.
13. člen
(oprema, vgrajena v ITSP)
(1) Informacijska in komunikacijska
oprema, ki je vgrajena v ITSP, mora biti skladu s standardi, ki jih določi
urad.
(2) Informacijska in komunikacijska oprema
mora biti praviloma v lasti policije. Če oprema ni v lasti policije, se lahko
uporablja le ob predhodnem soglasju notranje organizacijske enote, pristojne za
vzdrževanje ITSP, in notranje organizacijske enote za zaščito podatkov.
(3) Kdo sme vgrajevati, vzdrževati in
odstranjevati strojno opremo v ITSP, določi notranja organizacijska enota,
pristojna za vzdrževanje ITSP, v soglasju z notranjo organizacijsko enoto,
pristojno za zaščito podatkov.
(4) Informacijsko in komunikacijsko opremo
policije smejo uporabljati le uporabniki ITSP in osebe iz 23. člena tega pravilnika.
(5) Notranja
organizacijska enota, pristojna za vzdrževanje ITSP, sme onemogočiti dostop do
ITSP uporabniku, za katerega notranja organizacijska enota za zaščito podatkov
oceni, da ne ravna v skladu z določbami tega pravilnika.
14. člen
(usposabljanje)
Uporabniki ITSP morajo biti za delo v ITSP
predhodno usposobljeni. Vsak uporabnik ITSP mora enkrat letno opraviti
usposabljanje o informacijski varnostni politiki v policiji. Njihovo
usposabljanje zagotovi urad.
15. člen
(navodila)
Na predlog upravljavca evidence generalni
direktor policije izda strokovna navodila za vodenje evidence. Tehnični skrbnik
ITSP najkasneje ob vzpostavitvi evidence izda tehnična navodila za uporabo
računalniške aplikacije.
16. člen
(napake)
Vsako okvaro oziroma izpad strojne ali
programske opreme, ki zahteva poseg usposobljenega vzdrževalca, je treba takoj
javiti uradu, ki v skladu s predpisanim režimom vzdrževanja odloči, kako se bo
okvara odpravila.
17. člen
(varnostne kopije)
(1) V skladu z oceno varnostnih
tveganj ITSP urad izvaja varnostno kopiranje programske opreme in podatkov,
vključenih v ITSP, preko avtomatiziranega in centraliziranega sistema za
izdelavo varnostnih kopij, ki deluje v skladu z ustreznimi mednarodnimi
varnostnimi standardi.
(2) Izjema so podatki, shranjeni v
sistemu za obravnavanje tajnih podatkov v ITSP, ki se varnostno kopirajo ločeno
od sistema iz prejšnjega odstavka, v skladu z navodili za delovanje sistema za
obravnavanje tajnih podatkov.
III. SPLOŠNI VARNOSTNI UKREPI
18. člen
(varovanje ITSP)
(1) Ukrepi varovanja ITSP morajo
zagotavljati zaupnost, celovitost in razpoložljivost podatkov, ki se obdelujejo
v ITSP, ter celovitost in razpoložljivost ITSP.
(2) V ITSP se podatki varujejo zlasti
z ukrepi in postopki, s katerimi se:
1.     
uporabnikom ITSP dostop do podatkov omejuje na podatke, ki jih
potrebujejo za izvajanje delovnih nalog, v skladu z njihovimi pooblastili;
2.     
preprečuje razkritje podatkov nepoklicanim osebam;
3.     
preprečuje nepooblaščeno obdelavo podatkov;
4.     
omogoča poznejše ugotavljanje, kdaj so bili posamezni podatki
obdelovani, komu so bili posredovani in kdo je podatke obdeloval oziroma
posredoval;
5.     
omogoča usposabljanje in ozaveščanje uporabnikov ITSP.
19. člen
(varovanje podatkov)
Zaradi varovanja podatkov uslužbenci
policije in ministrstva, ki uporabljajo ITSP, izvajajo predvsem naslednje splošne varnostne ukrepe:
1.     
kadar zapuščajo svoje delovne prostore, morajo zakleniti pisalne mize,
omare, blagajne in pisarne, v katerih hranijo varovane podatke;
2.     
dokumentov ali medijev z varovanimi podatki ne smejo puščati na odprtih
površinah pisarniške opreme ali drugih mestih, kjer so dostopne nepoklicanim
osebam;
3.     
navodila za uporabo računalniško vodenih evidenc morajo hraniti tako, da
niso dostopna nepoklicanim osebam;
4.     
dosledno morajo izvajati postopek prijave oziroma odjave s svojim
osebnim geslom na začetku oziroma ob zaključku dostopa do varovanih podatkov;
5.     
terminali, delovne postaje ITSP in druga oprema z zasloni, ki se uporablja
za obdelavo podatkov, mora imeti zaslone nameščene tako, da je nepoklicanim
osebam onemogočen pogled na podatke, če zaslona tako ni mogoče namestiti, pa
mora biti ta v času prisotnosti nepoklicane osebe ugasnjen ali v fazi
ohranjevalnika zaslona;
6.     
po končani izdelavi dokumentov z varovanimi podatki morajo poskrbeti za
uničenje pomožnega gradiva (poskusnih oziroma neuspešnih izpisov, matric,
izračunov in grafikonov, skic ipd.), ki so ga uporabili oziroma ki je nastalo
pri izdelavi dokumenta.
20. člen
(ključne sestavine ITSP)
(1) Ključne sestavine ITSP se morajo
nahajati v varovanem območju ali komunikacijski omari, ki izpolnjuje pogoje za
varovano območje.
(2) Dovoljenje za samostojen vstop v
prostor, v katerem so nameščene ključne sestavine ITSP, izda vodja enote.
(3) Druge osebe lahko v prostor, v
katerem so nameščene ključne sestavine ITSP, vstopajo le v spremstvu oseb iz
prejšnjega odstavka.
21. člen
(varovanje opreme ITSP)
Uslužbenci policije in ministrstva, ki
uporabljajo opremo ITSP, s katero se obdelujejo varovani podatki, morajo
ravnati na način, ki onemogoča, da bi oprema prišla v roke nepoklicani osebi.
Oprema ITSP mora biti ves čas pod fizičnim nadzorom ali znotraj zaklenjenega
prostora, da je preprečen nepooblaščen dostop in zagotovljena varnost opreme.
22. člen
(pogodbe o vzdrževanju in servisiranju)
Vse pogodbe in postopki v zvezi z
vzdrževanjem in servisiranjem opreme, prostorov, sredstev in objektov policije ter objektov ministrstva, kjer se uporablja ITSP, morajo vsebovati varnostne zahteve in pogoje, ki jih mora
izpolnjevati vzdrževalno osebje oziroma oprema izvajalca vzdrževanja in
servisiranja.
23. člen
(zunanji izvajalci)
(1) Kadar je v obdelavo podatkov ali v
izgradnjo oziroma vzdrževanje infrastrukture ITSP vključen zunanji izvajalec,
mora biti dolžnost varovanja varovanih podatkov policije vključena v pogodbo, s
katero se uredijo razmerja in odnosi med policijo oziroma
ministrstvom in izvajalcem pogodbenih del.
(2) Izvajalčev delavec mora s pisno
izjavo potrditi, da je seznanjen z dolžnostjo varovanja varovanih podatkov
policije, s katerimi se bo seznanil pri izvajanju pogodbenih del. Pisna izjava
je sestavni del pogodbene dokumentacije.
(3) Nosilce podatkov je zaradi
vzdrževanja dovoljeno posredovati zunanjemu izvajalcu. Preden je nosilec
izročen zunanjemu izvajalcu, morajo biti podatki z nosilca izbrisani v skladu s
standardi in predpisi.
(4) Dostop zunanjih izvajalcev v ITSP
lahko poteka samo nadzorovano pod pogoji, ki omogočajo ustrezno zaščito in
rekonstrukcijo dostopa. Nadzor se izvaja z beleženjem aktivnosti in z drugimi
standardnimi varnostnimi mehanizmi v ITSP. Če ustreznega nadzora ni mogoče zagotoviti,
dostop zunanjih izvajalcev ni dovoljen.
(5) V primerih oddaljenega dostopa
mora imeti izvajalec ustrezno urejeno okolje, iz katerega poteka dostop.
Zahteva po ustreznosti mora biti vključena v pogodbo. Ustreznost potrdi urad s
sklepom.
IV. VAROVANJE PROSTOROV
24. člen
(ukrepi)
Prostori, v katerih se obdelujejo varovani
podatki, morajo biti varovani z organizacijskimi, fizičnimi in tehničnimi ukrepi,
ki nepooblaščenim onemogočajo dostop do medijev in naprav, s katerimi se
varovani podatki obdelujejo.
25. člen
(delo in gibanje v prostorih z opremo
ITSP)
Gibanje in delo v objektih policije in ministrstva, kjer se uporablja ITSP, poteka
v skladu s hišnim redom, za prostore, v katerih je nameščena oprema ITSP, pa
veljajo še naslednja pravila:
1.     
zadrževanje uslužbencev policije in
ministrstva v teh
prostorih, razen tistih, ki so v njih zaposleni ali je njihova prisotnost nujno
potrebna za nemoteno opravljanje delovnih nalog, ni dovoljeno;
2.     
obiski zunanjih strank (demonstracije, ogledi ipd.) so dovoljeni samo z
odobritvijo vodje enote in v spremstvu najmanj enega uslužbenca policije;
3.     
vzdrževanje opreme ITSP s strani zunanjih izvajalcev je dovoljeno samo
po predhodnem dogovoru z notranjo organizacijsko enoto, pristojno za
vzdrževanje ITSP, izvajalce pa mora med obiskom spremljati vodja LIS oziroma
uslužbenec, ki ga določi vodja enote.
26. člen
(požarna varnost)
Poleg požarnovarnostnih ukrepov, ki jih za
objekte policije in ministrstva predpisuje požarni red, velja za prostore, v katerih je nameščena
oprema ITSP, še naslednje:
1.     
prepoved uporabe odprtega ognja;
2.     
prepoved nameščanja začasne električne napeljave;
3.     
hramba gorljivih snovi samo v količinah, ki so nujno potrebne za nemoten
potek dela;
4.     
ognjevarne omare, v katerih so shranjeni mediji, morajo biti vedno
zaprte.
V. VAROVANJE OPREME
27. člen
(uporaba opreme ITSP)
Opremo ITSP je dovoljeno uporabljati le za
izvajanje nalog policije in nalog ministrstva, pri
katerih se uporablja ITSP. Uporaba v druge namene je
dopustna le izjemoma, s predhodnim dovoljenjem vodje enote.
28. člen
(škodljiva programska oprema)
(1) ITSP mora biti učinkovito zaščiten
pred računalniškimi virusi in drugo škodljivo programsko opremo.
(2) Sum ali zaznava škodljive
programske opreme je informacijski varnostni dogodek.
29. člen
(programska oprema)
(1) Za vso programsko opremo, vgrajeno
v ITSP, mora notranja organizacijska enota, pristojna za vzdrževanje ITSP,
določiti:
1.     
kdo jo sme brisati, kopirati ali spreminjati;
2.     
kje se hranijo kopije programske opreme;
3.     
kdo je odgovoren za ažurnost kopij.
(2) Kadar je program, ki je namenjen
obdelavi varovanih podatkov policije, samoiniciativno izdelal uslužbenec
policije, ki ni vključen v organiziran in načrtovan razvoj programov, mora
program pred vključitvijo v uporabo potrditi urad.
30. člen
(programi in licence)
(1) Program, ki ga za potrebe ITSP
policija kupi od proizvajalcev programske opreme, mora biti opremljen z
licenco, ki policiji dovoljuje namestitev in uporabo programa na načrtovanem
številu lokacij v notranjih organizacijskih enotah policije.
(2) Vse izvorne zapise programov ITSP
in licenčno dokumentacijo hrani urad.
VI. KONTROLA IN EVIDENTIRANJE DOSTOPA DO VAROVANIH
PODATKOV IN DRUGIH VIROV ITSP
31. člen
(kontrola in evidentiranje dostopa)
(1) Dostop do varovanih podatkov mora
biti varovan tako, da preveri identiteto uporabnika in njegova pooblastila za
dostop ter dostop evidentira.
(2) Vsak uporabnik mora imeti lastni
uporabniški račun, ki ga enolično identificira, in ga je dolžan varovati.
Zloraba ali sum zlorabe uporabniškega računa je informacijski varnostni
dogodek.
(3) Kontrola in evidentiranje dostopa
do podatkov lahko temelji na metodah, ki omogočajo zanesljiv in nedvoumen
postopek identifikacije (pametna kartica ipd.).
(4) V izjemnih primerih ima lahko
skupina uporabnikov skupen uporabniški račun, če nalog ni mogoče izvajati drugače,
vendar mora biti s posebnim postopkovnikom, ki ureja uporabo skupnih
uporabniških računov, zagotovljeno, da je možno identificirati konkretnega
uporabnika in rekonstruirati njegovo delo. Ustreznost postopkovnika potrdi
urad.
32. člen
(osebna gesla)
Kadar kontrola in evidentiranje dostopa do
varovanih podatkov temelji na osebnem geslu, si mora geslo določiti uporabnik
sam, v skladu z informacijsko varnostno politiko.
33. člen
(dodelitev varnostnega profila)
(1) Uporabniku se varnostni profil
dodeli glede na njegove delovne naloge, pri čemer se mu določi dostop do najmanjšega
obsega podatkov, ki ga potrebuje za opravljanje svojih delovnih nalog.
(2) Postopek dodelitve varnostnega
profila uporabniku se izvede na pisni zahtevek vodje enote.
(3) Varnostne profile potrdi generalni
direktor policije ali oseba, ki jo pooblasti.
(4) Organizacijska enota ministrstva,
pristojna za kadrovske zadeve, mora o sklenitvi ali prenehanju delovnega
razmerja ter premestitvi posameznega uporabnika ITSP takoj obvestiti notranjo
organizacijsko enoto policije, pristojno za vodenje razvida uporabnikov ITSP.
(5) Uporabniki izven policije lahko
pridobijo osebne podatke iz evidenc, do katerih so upravičeni na podlagi
zakona. Varnostni profil se jim dodeli v skladu s pogodbo ali drugim aktom iz
49. člena tega pravilnika.
34. člen
(dnevnik obdelave)
(1) Upravljavec
dnevnika obdelave določi podrobnejši način vodenja dnevnika obdelave in način
evidentiranja izvedbenih ter kontrolnih posegov v ITSP.
(2) Generalni
direktor policije lahko na predlog upravljavca dnevnika obdelave za spremljanje
določenih podatkov iz dnevnika obdelave pisno pooblasti posameznega uslužbenca
policije.
VII. VAROVANJE POVEZAV ITSP Z DRUGIMI INFORMACIJSKIMI
SISTEMI IN SVETOVNIM SPLETOM
35. člen
(varovanje tehničnih povezav z drugimi
sistemi)
(1) Dostop do informacijsko
telekomunikacijskih sistemov drugih državnih organov ali pravnih oseb (v
nadaljnjem besedilu: drugi informacijsko telekomunikacijski sistemi) imajo
lahko le tisti uslužbenci policije in ministrstva, ki dostop potrebujejo zaradi izvajanja svojih delovnih nalog.
(2) ITSP sme imeti vzpostavljene tehnične
povezave z drugimi informacijsko telekomunikacijskimi sistemi, če so povezave
varovane tako, da se nepoklicanim osebam onemogoči dostop do varovanih podatkov
ali naprav ITSP.
(3) Povezovalne točke morajo biti
opremljene z varnostnimi pregradami in drugimi varnostnimi mehanizmi, ki onemogočajo
zlorabe ITSP.
(4) Elektronska izmenjava varovanih
podatkov z drugimi državnimi organi ali pravnimi osebami se izvaja z vzpostavitvijo
dostopne točke ITSP v drugem državnem organu ali pravni osebi in z vzpostavitvijo
dostopne točke drugega informacijsko telekomunikacijskega sistema v policiji.
(5) ITSP nima povezave z drugim
informacijsko telekomunikacijskim sistemom, če je od njega fizično ločen ali če
je z njim fizično povezan, vendar logično ločen in zaščiten tako, da ni
omogočena izmenjava podatkov med sistemoma.
36. člen
(varnostne pregrade)
(1) Dostop uporabnikov ITSP do
podatkov in drugih virov svetovnega spleta ter drugih informacijskih sistemov
je dovoljen le preko skupnih, ustrezno varovanih priključnih točk ITSP.
(2) Na priključni točki iz prejšnjega
odstavka mora biti nameščena varnostna pregrada, ki mora omogočati:
1.     
upravljanje dostopov uslužbencev policije in
ministrstva, ki uporabljajo ITSP, do drugih informacijskih sistemov ali
svetovnega spleta;
2.     
upravljanje dostopov uporabnikov drugih informacijskih sistemov do
varovanih podatkov in naprav, s katerimi se ti podatki obdelujejo;
3.     
zaznavanje in preprečevanje poskusov dostopov zunanjih uporabnikov
svetovnega spleta do varovanih podatkov policije;
4.     
zaznavanje in preprečevanje poskusov vdorov v ITSP;
5.     
preprečevanje in odkrivanje poskusov vnosov računalniških virusov;
6.     
kriptozaščito prenosov varovanih podatkov policije preko infrastrukture
drugega informacijskega sistema ali svetovnega spleta.
37. člen
(priključitev mimo varnostne pregrade)
(1) Generalni direktor policije ali oseba,
ki jo pooblasti, lahko na pisni predlog vodje enote, ki zaradi nemotenega
izvajanja nalog potrebuje delovno postajo, ki je na svetovni splet priključena
mimo varnostne pregrade, odobri tak način priključitve.
(2) Delovna postaja, ki je s svetovnim
spletom povezana mimo varnostne pregrade, ne sme biti povezana z ITSP, na njej
ne smejo biti shranjeni varovani podatki, nameščena pa mora biti zaščita pred
škodljivimi vsebinami.
VIII. PRENOS VAROVANIH PODATKOV
38. člen
(elektronski prenos podatkov)
Prenos varovanih podatkov po
telekomunikacijskih zvezah, ki povezuje lokacije organizacijskih enot policije,
ministrstva ali lokacije
drugih pooblaščenih uporabnikov varovanih podatkov policije, mora biti varovan
s postopki in ukrepi, ki nepooblaščenim preprečujejo prilaščanje, spreminjanje
ali uničenje ter neupravičeno seznanjanje z vsebino podatkov.
39. člen
(črtan)
IX. VODENJE IN VZDRŽEVANJE EVIDENC TER OBDELAVA PODATKOV
40. člen
(upravljavec evidence in tehnični skrbnik
ITSP)
(1) Upravljavec
evidence in tehnični skrbnik ITSP sta določena v aktu o notranji organizaciji,
sistemizaciji, delovnih mestih in nazivih.
(2) Organizacijska
enota je lahko upravljavec ene ali več evidenc.
41. člen
(vzpostavitev evidence)
Evidenco na podlagi zahteve upravljavca
evidence vzpostavi tehnični skrbnik ITSP.
42. člen
(obdelava podatkov)
(1) Varovani podatki policije se lahko
uporabljajo le za opravljanje z zakonom določenih nalog in v skladu s predpisi,
ki urejajo način obdelovanja posameznih podatkov.
(2) Vsak uporabnik ITSP je dolžan, v
skladu s svojimi delovnimi nalogami, skrbeti za vestno, strokovno in ažurno
obdelavo podatkov.
X. HRAMBA, DOSTOP DO BLOKIRANIH PODATKOV IN IZBRIS
PODATKOV
43. člen
(roki hranjenja in ukinitev evidence)
(1) Podatki v evidencah se hranijo v okviru
rokov, določenih v zakonu. Po preteku roka hrambe se podatki, katerih
upravljavec je policija, v skladu z zakonom blokirajo, anonimizirajo, brišejo
oziroma psevdonimizirajo.
(2) Če se evidenca ukine, se dostop do
podatkov blokira.
(3) Po blokiranju se podatki v
evidencah lahko obdelujejo le za razvrščanje, odbiranje, označevanje in hrambo
dokumentarnega gradiva na način, določen v predpisih o varstvu dokumentarnega
in arhivskega gradiva. Generalni direktor policije določi osebe, ki lahko
obdelujejo podatke v skladu s tem odstavkom.
(4) Dokumentarno gradivo v elektronski
obliki, ki je bilo uporabljeno kot vir, se po vnosu in preveritvi točnosti
zapisanih podatkov obravnava v skladu s predpisi o dokumentarnem gradivu.
Postopek izbrisa podatkov mora biti sestavni del programske opreme za obdelavo
policijske evidence, izbris podatkov pa mora biti avtomatsko evidentiran.
(5) Dokumentarno gradivo v fizični
obliki, ki je bilo uporabljeno kot vir, se po vnosu in preveritvi točnosti
vnesenih podatkov obravnava v skladu s predpisi o dokumentarnem gradivu.
(6) Dokumenti, ki so nastali kot
izhodni dokumenti obdelave, se hranijo v skladu s predpisi, ki urejajo
poslovanje organov javne uprave z dokumentarnim gradivom.
44. člen
(dostop do arhiviranih ali blokiranih
podatkov)
(1) Uporabnik lahko izjemoma pridobi
arhivirane ali blokirane podatke iz evidenc na osnovi izkazanega zakonitega
namena za obdelavo arhiviranih podatkov.
(2) Izpis arhiviranih ali blokiranih
podatkov na medije se izvede v skladu s predpisi, ki urejajo poslovanje organov
javne uprave z dokumentarnim gradivom.
45. člen
(izbris ali uničenje varovanih podatkov)
(1) Izbris ali uničenje varovanih
podatkov iz policijskih evidenc se izvede v primeru pisne ugotovitve napake ali
pomote pri obdelavi podatkov.
(2) Izbris na podlagi pisnega zahtevka
vodje enote lahko izvede oseba, ki ima avtorizacijo za brisanje, dodeljeno s
strani glavnega skrbnika varnostnih profilov.
XI. POSREDOVANJE PODATKOV POSAMEZNIM OSEBAM
46. člen
(črtan)
47. člen
(črtan)
48. člen
(črtan)
49. člen
(elektronsko posredovanje podatkov
upravičenim pravnim osebam)
(1) Če se vzpostavi elektronsko
posredovanje podatkov iz evidenc državnim organom oziroma pravnim osebam, ki so
do podatkov iz evidenc upravičeni na podlagi zakona, se način posredovanja
podatkov določi s pogodbo ali drugim aktom o posredovanju podatkov, v katerem
se določi organizacijske, tehnične in varnostne elemente posredovanja podatkov.
(2) V primeru posamične vloge za posredovanje
podatkov uporabnikom iz prejšnjega odstavka mora vodja enote preveriti pravno
podlago za posredovanje podatkov.
(3) Posredovanje podatkov se zabeleži
v skladu z 51. členom tega pravilnika.
50. člen
(mnenje o razkritju varovanega podatka)
V primeru dvoma o upravičenosti dostopa do
varovanega podatka policije, mnenje, ali bi razkritje določenega varovanega
podatka policije povzročilo škodo organu, poteku uradnih postopkov ali fizičnim
oziroma pravnim osebam, poda komisija. Njene člane na predlog generalnega
direktorja policije imenuje minister, pristojen za notranje zadeve.
51. člen
(razvid)
(1) Če se posredujejo osebni podatki,
je treba za vsako evidenco ne glede na to, kako je vodena, zagotoviti možnost
ugotavljanja:
-       
kateri osebni podatki, kdaj in kako so bili posredovani;
-       
komu so bili osebni podatki posredovani;
-       
na kakšni podlagi so bili osebni podatki posredovani,
-       
za kakšne namene so bili osebni podatki posredovani.
(2) Za vsako posredovanje osebnih
podatkov policije se v poseben razvid zabeležijo podatki, navedeni v prejšnjem
odstavku.
(3) Razvid se za evidence, ki se
vodijo na centralnem računalniku policije, vodi centralno, v drugih primerih pa
v okviru sistema poslovanja z dokumentarnim gradivom.
XII. VARSTVO PRAVIC POSAMEZNIKA
52. člen
(črtan)
53. člen
(spremljanje in evidentiranje aktivnosti
uporabnika)
(1) Kadar je na varnostni pregradi
vključena oprema, ki omogoča spremljanje in evidentiranje aktivnosti
posameznega uporabnika ITSP, mora biti vsak uslužbenec policije in ministrstva, ki uporablja ITSP, preden
uporabi povezavo z drugim informacijskim sistemom ali svetovnim spletom, o tem
na nedvoumen in jasen način opozorjen.
(2) Varnostna pregrada mora, kadar je
uporabljena oprema iz prejšnjega odstavka, na spremljanje in evidentiranje
dostopov opozoriti tudi zunanje uporabnike svetovnega spleta in uporabnike
drugih informacijskih sistemov, preden se povežejo z viri ITSP.
54. člen
(pisna izjava)
(1) Uslužbenec policije in ministrstva, ki uporablja ITSP, ob
sklenitvi delovnega razmerja ali premestitvi na delovno mesto, na katerem bo
obdeloval varovane podatke, s pisno izjavo potrdi, da je seznanjen s predpisi,
ki v policiji urejajo varovanje podatkov.
(2) Pisne izjave uslužbencev hrani
notranja organizacijska enota ministrstva, pristojna za kadrovske zadeve, v centralni
kadrovski evidenci.
XIII. NADZOR NAD IZVAJANJEM UKREPOV IN POSTOPKOV
VAROVANJA
55. člen
(nadzor)
(1) Nadzor nad izvajanjem tega
pravilnika v policiji opravljata
notranji organizacijski enoti, pristojni za nadzor in zaščito podatkov.
(2) Nadzor nad izvajanjem tega pravilnika v
ministrstvu opravlja vodja organizacijske enote, kjer se uporablja ITSP.
(3) Za nadzor
nad obdelavo podatkov je odgovoren vodja enote, iz katere je uporabnik ITSP.
56. člen
(obveščanje o informacijskem varnostnem
dogodku)
(1) Uporabnik
ITSP, ki zazna informacijski varnostni dogodek, mora o tem nemudoma obvestiti
vodjo LIS ali vodjo informacijske varnosti v policiji. Vodja LIS, ki izve za
informacijski varnostni dogodek, mora o tem obvestiti notranjo organizacijsko
enoto policije, pristojno za zaščito podatkov, o informacijskih varnostnih
dogodkih, ki so jih zaznali uporabniki iz policije, pa tudi notranjo
organizacijsko enoto policije, pristojno za notranjo varnost.«.
(2) Uporabnik
ITSP mora izvesti prve nujne ukrepe za preprečitev nadaljnjih škodljivih
posledic in zavarovanje sledi.

Pravilnik o zaščiti podatkov policije (Uradni
list RS, št. 67/14) vsebuje naslednjo prehodno in
končni določbi:
»XIV. PREHODNA IN KONČNI DOLOČBI
57. člen
Odločbe o določitvi vodij LIS, izdane na
podlagi Pravilnika o zaščiti podatkov policije (Uradni list RS, št. 17/11 in
15/13 – ZNPPol), ostanejo v veljavi.
58. člen
Z dnem uveljavitve tega pravilnika se
preneha uporabljati Pravilnik o zaščiti podatkov policije (Uradni list RS,
št. 17/11 in 15/13 – ZNPPol).
59. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o zaščiti podatkov policije (Uradni list
RS, št. 35/22)
vsebuje naslednjo končno določbo:
»KONČNA DOLOČBA
35. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.