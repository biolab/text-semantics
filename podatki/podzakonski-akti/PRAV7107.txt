I. UVODNA DOLOČBA
1. člen
(vsebina pravilnika)
Ta pravilnik natančneje določa cilje in
vsebino programa usposabljanja kandidatov za voznike motornih vozil kategorij AM,
A1, A2, A, B1, B, C1, C, D1, D, BE, C1E, CE, D1E, DE, F in G (v nadaljnjem
besedilu: program usposabljanja) ter kriterije usposabljanja kandidatov za
voznike motornih vozil.
II. USPOSABLJANJE KANDIDATOV ZA VOZNIKE
2. člen
(cilji)
(1) Cilji usposabljanja kandidatov za
voznike so naslednji:
-      
usposobljenost kandidata za varno vožnjo;
-      
sposobnost kandidata, da ustvarja in vzdržuje kulturne medosebne odnose
v prometu;
-      
sposobnost kandidata, da sodeluje in je solidaren z udeleženci v
prometu.
(2) Kandidat za voznika med
usposabljanjem pridobi znanje, spretnost in obnašanje, da lahko:
-      
prepozna nevarnost v prometu in oceni njeno resnost;
-      
zadostno obvlada svoje vozilo, da ne povzroča nevarnih situacij in da v
primeru take situacije ustrezno reagira;
-      
upošteva prometna pravila, še zlasti tista, ki so namenjena preprečevanju
prometnih nesreč in ohranjanju tekočega prometa;
-      
prepozna vse večje tehnične okvare na vozilu, še zlasti tiste, ki
ogrožajo varnost, in jih na ustrezen način popravi;
-      
upošteva vse dejavnike, ki vplivajo na obnašanje med vožnjo
(psihoaktivne snovi, utrujenost, slab vid), da bi bil popolnoma sposoben
uporabljati vse spretnosti, ki so potrebne za varno vožnjo;
-      
s primernim upoštevanjem drugih pomaga zagotavljati varnost vseh
udeležencev v prometu, še zlasti najšibkejših in najbolj izpostavljenih.
3. člen
(program usposabljanja)
Usposabljanje kandidatov za voznike se
izvaja po programu usposabljanja, ki je kot priloga sestavni del tega
pravilnika in je objavljen skupaj z njim.
4. člen
(delitev programa usposabljanja)
(1) Program usposabljanja je sestavljen
iz teoretičnega dela usposabljanja in praktičnega dela usposabljanja.
(2) Teoretični del usposabljanja in
praktični del usposabljanja vsebujeta splošni in dodatni del. Splošni del je
namenjen kandidatom za voznike motornih vozil ne glede na kategorijo vozila,
dodatni del pa kandidatom za voznike motornih vozil določenih kategorij.
5. člen
(obseg programa usposabljanja)
(1) Teoretični del usposabljanja
obsega potrebno splošno in dodatno znanje o vožnji motornega vozila posamezne
kategorije. Po zaključku teoretičnega dela usposabljanja ima kandidat za
voznika potrebno znanje za vožnjo motornega vozila.
(2) Praktični del usposabljanja obsega
potrebno splošno ter dodatno spretnost in obnašanje pri vožnji motornega vozila posamezne kategorije. Po
zaključku praktičnega dela usposabljanja kandidat za voznika samostojno obvlada
vožnjo motornega vozila.
III. KRITERIJI USPOSABLJANJA KANDIDATOV ZA VOZNIKE
6. člen
(kraj)
(1) Teoretični del usposabljanja se
izvaja v učilnici, opremljeni z učnimi pripomočki za poučevanje teorije vožnje.
(2) Praktični del usposabljanja se
izvaja na različnih površinah glede na učno stopnjo, v katero sodijo posamezne
naloge:
-      
vaje iz prve učne stopnje se izvajajo na neprometni površini (poligonu);
-      
vaje iz druge učne stopnje se izvajajo na cestah z redkejšim prometom v
naselju in zunaj naselja;
-      
vaje iz tretje učne stopnje se izvajajo na cestah z gostejšim prometom v
naselju in zunaj naselja..
7. člen
(priprava in trajanje)
(1) Vsak učitelj teoretičnega dela
usposabljanja mora za vsako učno uro imeti izdelano pripravo, ki mora vsebovati
posamezni tematski sklop, učne teme, cilje, časovni okvir in metode dela.
(2) Teoretični del programa
usposabljanja se izvede v najmanj 40 pedagoških urah. Trajanje posamezne učne
teme določi učitelj tega usposabljanja v pripravi učne ure. Čas za izvedbo
učnih tem po teoretičnem delu programa usposabljanja je najmanj ena učna ura na
tematski sklop.
(3) Učne teme dodatnega dela
teoretičnega usposabljanja za kandidate, ki imajo veljaven splošni del
teoretičnega usposabljanja, se izvedejo za kandidate, ki se usposabljajo za
pridobitev vozniškega dovoljenja kategorij AM, A1, A2, A, B1, BE, C, C1, CE,
C1E, D1, D, D1E, DE in F, in sicer:
-      
najmanj 8 ur za kandidate, ki se usposabljajo za pridobitev vozniškega
dovoljenja kategorij AM, A1, A2, A in B1;
-      
najmanj 12 ur za kandidate, ki se usposabljajo za pridobitev vozniškega
dovoljenja kategorij BE, C, C1, CE, C1E, D1, D, D1E, DE in F.
(4) Čas za izvedbo učnih vaj po
programu praktičnega dela usposabljanja je:
-      
vaje s prve učne stopnje: najmanj eno učno uro;
-      
vaje z druge učne stopnje: najmanj sedem učnih ur;
-      
vaje s tretje učne stopnje: najmanj dvanajst učnih ur, za kategorijo F
pa najmanj osem učnih ur.
(5) Ne glede na prejšnji odstavek tega
člena mora kandidat, ki že ima vozniško dovoljenje A1 ali A2 in se usposablja
za pridobitev vozniškega dovoljenja kategorije A2 ali A, izvesti:
-      
vaje s prve učne stopnje: najmanj eno učno uro;
-      
vaje z druge učne stopnje: najmanj dve učni uri;
-      
vaje s tretje učne stopnje: najmanj šest učnih ur.
(6) Pri izvajanju učnih vaj s tretje
učne stopnje se usposabljanje izvede najmanj trikrat, po dve učni uri skupaj.
Pri tem mora kandidat za voznika pri vsaki izvedbi prevoziti razdaljo do
najmanj 50 km oddaljenega kraja, pri čemer mora skupaj prevoziti najmanj 100 km. V tem času mora voziti najmanj dve učni uri v mraku ali temi (v nadaljnjem besedilu: ponoči)
in najmanj dve učni uri po avtocesti ali cesti, rezervirani za motorna vozila,
razen če se usposablja za vožnjo vozil kategorij AM, A1, B1 in F.
(7) Za vožnjo ponoči iz prejšnjega
odstavka se štejejo naslednji časovni termini:
-      
januar, februar, november in december: do 8. ure in po 16. uri;
-      
marec, april, september in oktober: do 7. ure in po 17. uri;
-      
maj, junij, julij in avgust: do 6. ure in po 20. uri.
(8) Določbe petega in šestega odstavka
tega člena se uporabljajo tudi pri usposabljanju kandidatov, ki opravljajo samo
praktični del vozniškega izpita za vožnjo skupine vozil, katere največja
dovoljena masa presega 3500 kg in ne presega 4250 kg, če je vlečnemu vozilu dodano priklopno vozilo, ki ni lahki priklopnik.
(9) Usposabljanje na posamezni učni
stopnji se zaključi z učno vajo samostojne uporabe pridobljenega znanja s
samoocenjevanjem v trajanju ene učne ure.
8. člen
(izvedba)
(1) Teoretični del usposabljanja
zajema učne teme splošnega dela in pripadajočega dodatnega dela glede na
kategorijo motornih vozil, za katero se kandidati za voznike usposabljajo. Učne
teme splošnega in dodatnega dela sme učitelj smiselno združiti in posamezno
izvedbo vpisati v dnevnik dela.
(2) Praktični del usposabljanja zajema
učne vaje splošnega dela in pripadajočega dodatnega dela glede na kategorijo
motornih vozil, za katero se kandidat za voznika usposablja. Pri izvedbi mora
učitelj upoštevati vrstni red predpisanih vaj in stopenj ter začeti
usposabljanje na naslednji stopnji, ko kandidat obvlada učno snov predhodne.
Glede na njegovo sposobnost sme učitelj vožnje v učni uri obravnavati več učnih
vaj ali ponavljati že obravnavane. Učne vaje splošnega in dodatnega dela sme
smiselno združiti ter posamezno vajo vpisati v evidenčni karton vožnje in
dnevni razvid vožnje na način, da je razvidno, katere vaje se izvajajo ali so
bile izvedene. 
(3) V praktičnem delu programa
usposabljanja sme učitelj vožnje naenkrat poučevati le enega kandidata.
(4) Ne glede na določbo prejšnjega
odstavka sme učitelj vožnje pri usposabljanju kandidatov za voznike enoslednih
motornih vozil na prvi učni stopnji poučevati največ dva kandidata, ne glede na
to za katero kategorijo enoslednih motornih vozil se usposabljata.
(5) Ne glede na določbo tretjega
odstavka tega člena sme učitelj vožnje pri usposabljanju kandidatov za voznike
motornih vozil kategorij A2 in A pri izvajanju vaje iz 3.2 točke priloge
poučevati največ tri kandidate, če jih spremlja na motornem kolesu.

Priloga:
Program usposabljanja kandidatov za voznike motornih vozil

Pravilnik o programu usposabljanja kandidatov
za voznike motornih vozil (Uradni list RS, št. 88/05)
vsebuje naslednjo prehodno in končno določbo:
»IV. PREHODNA IN KONČNA DOLOČBA
9. člen
(prenehanje
veljavnosti)
(1) Z dnem uveljavitve tega pravilnika
se prenehata uporabljati Odredba o izobraževalnem programu praktičnega dela
usposabljanja kandidatov za voznike motornih vozil kategorije A (Uradni list
RS, št. 37/02) in Pravilnik o izobraževalnem programu praktičnega dela
usposabljanja kandidatov za voznike motornih vozil kategorije H (Uradni list
RS, št. 11/03).
(2) Kandidati za voznike motornih
vozil, ki so se začeli usposabljati pred uveljavitvijo tega pravilnika, lahko
dokončajo usposabljanje po izobraževalnem programu, po katerem so se začeli
usposabljati, vendar najkasneje v enem letu od uveljavitve tega pravilnika.
10. člen
(začetek
veljavnosti pravilnika)
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o programu usposabljanja kandidatov za voznike motornih vozil
(Uradni list RS, št. 8/10) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Prvi odstavek novega 7. člena pravilnika se
začne uporabljati šest mesecev po uveljavitvi tega pravilnika.
7. člen
(začetek
veljavnosti pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o programu usposabljanja kandidatov za voznike motornih vozil
(Uradni list RS, št. 29/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.