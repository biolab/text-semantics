I. SPLOŠNE DOLOČBE
1. člen
(namen in vsebina)
Ta pravilnik v skladu z Direktivo Sveta 96/29/EURATOM z dne
13. maja 1996 o določitvi temeljnih varnostnih standardov za varstvo
zdravja delavcev in prebivalstva pred nevarnostmi zaradi ionizirajočega sevanja
(UL L št. 159 z dne 29. 6. 1996, str. 1) določa:
1.     
pogoje za izdajo dovoljenj v primerih, ko načrtovane doze presegajo
mejne vrednosti za posameznega izpostavljenega delavca, ki opravlja izjemne
naloge, in obvezne ukrepe, ki jih je treba izvesti zaradi zmanjšanja posledic
čezmerne izpostavljenosti delavca;
2.     
vsebino in obseg ocene varstva pred sevanji;
3.     
pogoje in roke za pregled ocene varstva pred sevanji, obvezne vsebine
pregledov ocene varstva pred sevanji in druge pogoje v zvezi z obveznostjo
pregledovanja ocene varstva pred sevanji;
4.     
metodologijo za ocenjevanje doze zaradi zunanjih ionizirajočih sevanj in
doze zaradi vnosa radioaktivnih snovi v telo;
5.     
mejne vrednosti doz, če so delavci ali posamezniki iz prebivalstva
izpostavljeni radonu;
6.     
način zbiranja podatkov, shranjevanje dokumentacije glede meritev
zunanjih doz, metodologijo za ocenjevanje vnosa radionuklidov in radioaktivne
kontaminacije ter metodologijo za ocenjevanje doz, ki so jih prejele referenčne
skupine prebivalstva in prebivalstvo kot celota, v zvezi s pripravo poročila o
ocenah doz za prebivalstvo.
2. člen
(izrazi)
Izrazi, uporabljeni v tem pravilniku, pomenijo enako kot
izrazi iz 3. člena Zakona o varstvu pred ionizirajočimi sevanji in jedrski
varnosti (Uradni list RS, št. 102/04 – uradno prečiščeno besedilo, 70/08 –
ZVO-1B, 60/11 in 74/15; v nadaljnjem besedilu: ZVISJV) in iz Uredbe mejnih
dozah, radioaktivni kontaminaciji in intervencijskih nivojih (Uradni list RS,
št. 49/04).
II. OPRAVLJANJE IZJEMNIH NALOG
3. člen
(določitev izjemnih nalog)
(1) Kadar je v normalnih delovnih razmerah neizogibno,
da bodo prejete doze presegle predpisane mejne doze, izvajalec sevalne
dejavnosti pri načrtovanju efektivnih in ekvivalentnih doz za posamezne
izpostavljene delavce take izjemne naloge posebej opredeli. Primere je treba
ovrednotiti za vsakega posameznega delavca in vsako posamezno nalogo.
(2) Izjemne naloge ne vključujejo intervencijskih
ukrepov zaradi izrednih dogodkov.
4. člen
(pogoji za odobritev preseganja mejnih doz)
Preseganje mejnih doz iz prejšnjega člena je dovoljeno le,
če:
1.     
izvajalec sevalne dejavnosti vnaprej upraviči in utemelji izvajanje
izjemnih nalog, pri katerih so presežene mejne doze;
2.     
so takšne izjemne naloge vnaprej omejene časovno in na določena delovna
območja;
3.     
so določeni delavci razvrščeni v kategorijo A in izpolnjujejo pogoje, da
lahko letna poklicna izpostavljenost za posameznika preseže 3/10 vrednosti
predpisanih mej efektivnih in ekvivalentnih doz;
4.     
se izvajalec sevalne dejavnosti o postopkih dela in obsevanosti
temeljito in natančno posvetuje z vsakim posameznim delavcem, njegovim
predstavnikom, pooblaščenim zdravnikom in pooblaščenim izvedencem varstva pred
sevanji;
5.     
delavec privoli v opravljanje izjemnih nalog ter je vnaprej seznanjen s
tveganji in varnostnimi ukrepi, ki jih je treba izvajati med posamezno nalogo;
6.     
so delavci pri izvajanju posameznih nalog izpostavljeni manjšemu sevanju
od vrednosti, ki jih v dovoljenjih za preseganje mejnih doz določi organ,
pristojen za varstvo pred sevanji;
7.     
delodajalec zagotovi, da se vse doze delavcev pri izvajanju izjemnih
nalog evidentirajo ločeno od drugih doz. Podatki o teh dozah in o vsakem
delavcu se posredujejo njegovemu pooblaščenemu zdravniku v posebno zdravstveno
evidenco delavca in organu, pristojnemu za varstvo pred sevanji, v centralno
evidenco osebnih doz.
5. člen
(prepoved za praktikante, študente, noseče in doječe ženske)
Praktikantom, študentom, nosečim in doječim ženskam, za
katere je verjetno, da bi prišlo do kontaminacije njihovih teles, je prepovedan
dostop do območij, kjer se opravljajo izjemne naloge.
6. člen
(vloga za pridobitev dovoljenja za preseganje mejnih doz)
Izvajalec sevalne dejavnosti organu, pristojnemu za varstvo
pred sevanji, predloži vlogo za pridobitev dovoljenja za preseganje mejnih doz
pri izjemnih načrtovanih nalogah, ki vsebuje:
1.     
oznako, datum in veljavnost izdanega dovoljenja za izvajanje sevalne
dejavnosti;
2.     
opis izjemnih nalog z navedbo njihovih bistvenih značilnosti, delovnih
območij in trajanja;
3.     
utemeljitev upravičenosti, podatke o individualnih in skupinskih
efektivnih dozah določenih delavcev pri izjemnih nalogah, njihove prejete doze
v preteklih petih letih in načrtovane doze v naslednjih petih letih. V primerih
možne notranje kontaminacije in neenakomernega zunanjega obsevanja je treba
navesti še predvidene ekvivalentne doze;
4.     
pogoje za uporabo dodatne osebne varovalne opreme, osebnih dozimetrov,
merilnikov ravni sevanja in radioaktivne kontaminacije površin ali zraka;
5.     
podatke o delavcih, določenih za opravljanje izjemnih nalog, njihovo
kategorijo in največje načrtovano preseganje mejnih doz;
6.     
soglasje pooblaščenega zdravnika o zdravstveni zmožnosti delavcev,
določenih za opravljanje izjemnih nalog;
7.     
soglasje pooblaščenega izvedenca varstva pred sevanji glede opravljanja
izjemnih nalog;
8.     
izjave s podpisi delavcev, da privolijo v opravljanje izjemnih nalog,
kjer so mejne doze lahko presežene, ter da so vnaprej seznanjeni s tveganji in
varnostnimi ukrepi, ki jih je treba izvajati med posamezno nalogo;
9.     
druge obvezne ukrepe, ki jih je treba izvesti zaradi zmanjšanja posledic
čezmerne izpostavljenosti delavca, kot so zagotovitev dodatnega zdravstvenega
varstva in nadzora, dekontaminacija in omejitev pogostosti opravljanja izjemnih
nalog v obdobju zaporednih petih let.
7. člen
(dovoljenje za preseganje mejnih doz)
Dovoljenje za preseganje mejnih doz vsebuje:
1.     
osnovne podatke o imetniku dovoljenja;
2.     
opis izjemnih nalog z navedbo njihovih bistvenih značilnosti, delovnih
območij in trajanja ter utemeljitev upravičenosti;
3.     
podatke o delavcih, določenih za opravljanje izjemnih nalog in največje
načrtovano preseganje njihovih mejnih doz;
4.     
osnovne podatke o pooblaščenem zdravniku in pooblaščenem izvedencu
varstva pred sevanji, ki sta odobrila izvajanje izjemnih nalog;
5.     
pogoje za uporabo dodatne varovalne in merilne opreme za varstvo pred
sevanji;
6.     
druge obveznosti, ki jih mora izpolnjevati imetnik dovoljenja v skladu z
veljavnimi predpisi;
7.     
čas veljavnosti dovoljenja.
8. člen
(premestitev)
Preseganje mejnih doz zaradi posebej dovoljenih
izpostavljenosti ne sme biti razlog za to, da delodajalec izloči delavca brez
njegovega soglasja z njegove običajne zaposlitve ali ga premesti.
III. OCENA VARSTVA PRED SEVANJI
9. člen
(sevalno tveganje)
(1) Sevalno tveganje je opredeljeno z vrednostjo
efektivne doze za posameznike pri določenem načinu dela z virom sevanja.
(2) Celotno tveganje sevalne dejavnosti je vsota
sevalnih tveganj za posameznike, ki je izraženo s skupinsko efektivno dozo.
(3) Za dejavnosti, pri katerih obstajajo statistični
podatki o pogostosti izrednih dogodkov, kjer so delavci, posamezniki ali
skupine iz prebivalstva prejeli znane efektivne doze, se pri določanju
sevalnega tveganja v oceni varstva pred sevanji upoštevajo tudi potencialne
efektivne doze zaradi posameznih izrednih dogodkov in verjetnosti za nastanek
teh dogodkov.
(4) V oceni varstva pred sevanji se poleg številčnih
vrednosti lahko uporabijo tudi izrazi s pomenom, določenim v tem členu.
(5) Tveganje je:
-       
veliko, če je ocenjena efektivna doza višja od 50 mSv na leto,
-       
povečano, če je ocenjena efektivna doza višja od 20 mSv na leto,
-       
zmerno, če je je ocenjena efektivna doza višja od 6 mSv na leto,
-       
majhno, če je ocenjena efektivna doza višja od 1 mSv na leto,
-       
zelo majhno, če so doze nižje od 1 mSv leto,
-       
zanemarljivo, če so doze nižje od 0,01 mSv na leto.
(6) Efektivne doze so:
-       
zelo visoke, če so višje od 50 mSv na leto,
-       
visoke, če so višje od 20 mSv na leto,
-       
povišane, če so nad 6 mSv na leto za naravno sevanje ali nad 1 mSv na
leto za sevanje od umetnih virov,
-       
nizke, če so do 6 mSv na leto za naravno sevanje ali do 1 mSv na leto za
sevanje od umetnih virov,
-       
zelo nizke, če so do 2 mSv na leto za naravno sevanje ali do 0,3 mSv na
leto za sevanje od umetnih virov,
-       
zanemarljive, če so nižje od 0,01 mSv na leto.
(7) Verjetnost je izražena s pogostostjo nastanka izrednih
dogodkov. Dogodek je:
-       
pogost ali verjeten, če se zgodi več kot enkrat na leto,
-       
redek ali malo verjeten, če se zgodi manj kot enkrat na leto in več kot
enkrat na deset let,
-       
zelo redek ali zelo malo verjeten, če se zgodi manj kot enkrat na deset
let.
10. člen
(izdelava ocene varstva pred sevanji)
Ocena varstva pred sevanji se izdela v obsegu, določenem v
prilogi 1, ki je sestavni del tega pravilnika. Vsebina se prilagodi sevalni
dejavnosti in sevalnemu tveganju.
11. člen
(pregled ocene varstva pred sevanji)
(1) Pregled ocene varstva pred sevanji vključuje ponovno
presojo vseh bistvenih elementov varstva pred sevanji iz priloge 1 tega
pravilnika ter analizo prejetih doz za obdobje od zadnjega pregleda ocene in
določitev morebitnih kazalcev, primerjavo doznih ograd za določena dela ali
vire z dejansko prejetimi dozami in presojo drugih ukrepov, pomembnih za
ovrednotenje sevalnega tveganja.
(2) Če je pregled ocene varstva pred sevanji opravljen
na zahtevo pristojnega inšpektorja, pregled, poleg vsebin iz prejšnjega
odstavka, vključuje tudi presojo ukrepov, izvršenih na podlagi ugotovitev in
zahtev inšpektorja.
(3) Če je pregled ocene varstva pred sevanji opravljen
neposredno po izrednem dogodku, pregled poleg vsebin iz prvega odstavka tega
člena vključuje tudi analizo vzrokov izrednega dogodka, oceno prejetih doz ob
izrednem dogodku in ponovno ovrednotenje sevalnega tveganja.
(4) Če je pregled ocene varstva pred sevanji opravljen
po zaključku sanacijskih del za odpravo posledic izrednega dogodka, pregled
poleg vsebin iz prvega odstavka tega člena vključuje tudi presojo uspešnosti
sanacijskih del, oceno prejetih doz pri tem in ovrednotenje sevalnega tveganja.
12. člen
(spremenjena ocena varstva pred sevanji)
(1) Če se na podlagi pregleda ocene varstva pred sevanji
iz prejšnjega člena ugotovi, da se je sevalna dejavnost od izdelave pregledane
ocene bistveno spremenila ali da izvajanje sevalne dejavnosti in ukrepov
varstva pred sevanji bistveno odstopata od opisa v pregledani oceni, je treba
pripraviti spremenjeno oceno varstva pred sevanji.
(2) Izdelavo spremenjene ocene varstva pred sevanji je
treba pripraviti tudi, če se na podlagi pregleda iz prejšnjega člena ugotovi,
da je treba izboljšati varstvo izpostavljenih delavcev, praktikantov in
študentov pred sevanji ter spremeniti ali dopolniti ukrepe varstva pred
sevanji.
13. člen
(poročilo o pregledu ocene varstva pred sevanji)
(1) Če se na podlagi pregleda ocene varstva pred sevanji
iz 11. člena tega pravilnika ugotovi, da se izvajanje sevalne dejavnosti od
izdelave pregledane ocene ni bistveno spremenilo in se izvaja v skladu s
pregledano oceno, je treba pripraviti poročilo o pregledu ocene varstva pred
sevanji.
(2) V poročilo o pregledu ocene je vključen povzetek
ugotovitev pregleda ocene varstva pred sevanji iz 11. člena tega pravilnika.
(3) V poročilu o pregledu ocene so opisane tudi
morebitne manjše spremembe pri izvajanju sevalne dejavnosti od izdelave
pregledane ocene, morebitna manjša in nebistvena odstopanja pri izvajanju
sevalne dejavnosti in ukrepov varstva pred sevanji glede na opis v pregledani
oceni ter morebitni manjši dogodki v zvezi z izvajanjem varstva pred sevanji,
ki pa ne terjajo spremembe ali dopolnitve ukrepov varstva pred sevanji.
(4) V poročilu o pregledu ocene varstva pred sevanji se
nedvoumno navede, na katero oceno se poročilo nanaša.
14. člen
(dovoljenje za izvajanje sevalne dejavnosti)
(1) Ustreznost ocene varstva pred sevanji presoja
upravni organ pri izdaji dovoljenja za izvajanje sevalne dejavnosti iz 11.
člena ZVISJV.
(2) V izreku dovoljenja iz prejšnjega odstavka se
navedejo oznaka in datum izdelave zadnje ocene varstva pred sevanji, ki opisuje
dejavnost, na katero se dovoljenje nanaša, ter oznake in datumi izdelave vseh
poročil o pregledu te ocene varstva pred sevanji.
(3) V obrazložitvi dovoljenja iz prvega odstavka tega
člena se kratko povzamejo vsebina ocene varstva pred sevanji in glavne
značilnosti sevalne dejavnosti ter opišejo potrebni ukrepe varstva pred
sevanji.
IV. OCENJEVANJE DOZ
15. člen
(ocena efektivne in ekvivalentne doze)
Za oceno efektivnih in ekvivalentnih doz se uporabljajo
vrednosti veličin in zveze med njimi, ki so opredeljene v uredbi, ki ureja
mejne doze, radioaktivno kontaminacijo in intervencijske nivoje. Te veličine so
absorbirana doza, utežni faktor sevanja, tkivni utežni faktor, predvidena
efektivna doza, predvidena ekvivalentna doza, vnos, efektivna doza zaradi
zunanje obsevanosti ter predvidena efektivna doza na enoto vnosa.
16. člen
(uporaba enakovrednih metod)
Če vrednosti veličin iz prejšnjega člena in zveze med njimi
niso zadostne za oceno efektivnih in ekvivalentnih doz, lahko pooblaščeni
izvedenci varstva pred sevanji ali medicinske fizike, pooblaščeni izvajalci
dozimetrije ali odgovorne osebe za varstvo pred sevanji uporabijo druge
enakovredne metode, ki jih potrdi organ, pristojen za varstvo pred sevanji.
17. člen
(zunanja obsevanost)
Za oceno efektivnih in ekvivalentnih doz zaradi zunanje
obsevanosti se poleg vrednosti veličin iz 15. in 16. člena tega pravilnika in
zvez med njimi, uporabijo tudi vrednosti in zveze iz 18. in 19. člena tega
pravilnika ter iz priloge 2, ki je sestavni del tega pravilnika.
18. člen
(delovne veličine za zunanje sevanje)
(1) Pri nadzoru obsevanosti posameznikov z zunanjim
sevanjem se uporablja osebni ekvivalent doze Hp(d), kjer je d globina v
milimetrih (mm) pod površino telesa.
(2) Pri nadzoru nadzorovanih, opazovanih ali drugih
območij se uporabljata okoliški ekvivalent doze H*(d) in smerni ekvivalent doze
H’(d,Ω), kjer je d globina v mm pod površino krogle ICRU, Ω pa vpadni kot.
(3) Pri prodornem sevanju se izbere globina d = 10 mm, pri
manj prodornem sevanju pa d = 0,07 mm za kožo in d = 3 mm za
oči.
19. člen
(utežni faktorji sevanja in ekvivalentna doza)
(1) Vrednosti utežnih faktorjev sevanja w(R) veljajo za
sevanje, ki vpada na površino telesa pri zunanji obsevanosti ali za sevanje, ki
ga odda vir sevanja pri notranji obsevanosti.
(2) Kadar je polje sevanja v tkivu T sestavljeno iz
različnih vrst sevanj z različnimi energijami in vrednostmi w(R), je treba
absorbirano dozo razdeliti v podskupine (D(T,R)), kjer ima vsaka svojo vrednost
w(R). Za določitev skupne ekvivalentne doze seštejemo zmnožke w(R) in D(T,R).
(3) Če polje sevanja opišemo z zvezno porazdelitvijo
energije, vsak element absorbirane doze iz energijskega intervala med E in E +
dE pomnožimo z ustrezno vrednostjo w(R) in integriramo po vseh energijah. Za
nevtrone lahko kot približek uporabimo naslednjo zvezno matematično funkcijo:
w(R) = 5 + 17 exp{–1/6
[ln(2E)](na 2)},
kjer je E energija nevtronov v MeV.
(4) Za Augerjeve elektrone je treba w(R) računsko določiti z
uporabo metod mikrodozimetrije, če so vzbujeni atomi vezani na
deoksiribonukleinske kisline (DNK).
(5) Za druge vrste sevanj in območja energij, ki niso
navedene v Uredbi o mejnih dozah, radioaktivni kontaminaciji in intervencijskih
nivojih, se kot približek za določitev w(R) uporabi povprečni faktor kakovosti
Q(p) v globini 10 mm v krogli ICRU.
20. člen
(notranja obsevanost)
Za oceno efektivnih doz zaradi notranje obsevanosti z
radionuklidom ali zmesmi radionuklidov se poleg vrednosti veličin iz 15. in 16.
člena tega pravilnika in zvez med njimi, uporabijo tudi vrednosti in zveze iz
21. člena tega pravilnika.
21. člen
(vnos in predvidena efektivna doza na enoto vnosa)
(1) Po ingestiji ali inhalaciji radionuklidov v določenem
obdobju se predvidena efektivna doza za posameznika iz prebivalstva iz
starostne skupine g oziroma delavca, praktikanta ali študenta, starejšega od 18
let, določi tako, da se posamezni vnosi j-tega radionuklida A(j,ing) ali
A(j,inh) množijo z ustreznimi predvidenimi efektivnimi dozami na enoto vnosa
h(g)(j,ing) ali h(g)(j,inh) ter zmnožki seštejejo. Uporabijo se vrednosti g in
h(g) iz tabel 1, 2 in 3 Priloge Uredbe o mejnih dozah, radioaktivni
kontaminaciji in intervencijskih nivojih.
(2) Vrednosti h(g) veljajo pri faktorjih presnove f(1), ki so
navedeni v tabelah, navedenih v prejšnjem odstavku, označujejo pa delež prenosa
atomov iz črevesja v druge organe ali tkiva. Vrednosti f(1) se razlikujejo
glede na presnovo različnih kemičnih elementov.
(3) Vrednosti f(1) in h(g)(j,ing) se za določene elemente
spremenijo, če so ti pri vnosu z zaužitjem vezani v različne kemične spojine.
Pri izračunu h(g)(j,ing) je zato za delavce in posameznike iz prebivalstva
(razen za dojenčke) treba upoštevati vrednosti f(1) iz priloge 3, ki je
sestavni del tega pravilnika.
(4) Tudi pri vdihavanju kemično vezanih elementov v spojine
je treba v pljučnih modelih pri izračunu h(g)(j,inh) za odrasle delavce ter za
praktikante in študente, stare od 16 do 18 let, upoštevati faktorje presnove
f(1), ki so v prilogi 4, ki je sestavni del tega pravilnika.
(5) Za posameznike iz prebivalstva pljučni modeli vnosa
in faktorji presnove f(1) upoštevajo lastnosti kemičnih spojin elementov na
podlagi priporočil Mednarodne komisije za varstvo pred sevanji (International
Commission on Radiological Protection). Kadar ni dovolj podatkov o potrebnih
parametrih, se upoštevajo količine, ki po izračunu dajo višjo vrednost
h(g)(j,inh).
V. MEJNE VREDNOSTI DOZ ZARADI RADONA
22. člen
(izpostavljenost potencialni energiji pri razpadu alfa)
(1) Pri vdihavanju kratkoživih potomcev radona (222)Rn
in torona (220)Rn se uporabljajo naslednje vrednosti razmerja med efektivno
dozo in izpostavljenostjo potencialni energiji pri razpadu alfa v enotah
Sv/(J·h·m(na–3)):
-       
1,1 za radon v bivalnih prostorih,
-       
1,4 za radon na delovnem mestu,
-       
0,5 za toron na delovnem mestu.
(2) Potencialna energija pri razpadu alfa je celotna
energija delcev alfa, ki nastanejo v zraku po verižnih razpadih potomcev radona
(218)Po, (214)Pb, (214)Bi in (214)Po ali po verižnih razpadih potomcev torona
(216)Po, (212)Pb, (212)Bi, (212)Po in (208)Tl. Enota je joule (J).
(3) Izpostavljenost potencialni energiji pri razpadu
alfa je določena tako, da se gostota te energije v zraku (J·m(na–3)) množi s
časom izpostavljenosti (h).
(4) Za delavce kategorije A je mejna izpostavljenost
radonovim potomcem 14 mJ·h·m(na–3) na leto, toronovim potomcem pa 42
mJ·h·m(na–3) na leto. Za delavce kategorije B je mejna izpostavljenost 3/10 teh
vrednosti.
23. člen
(mejna efektivna doza)
(1) Mejna efektivna doza zaradi izpostavljenosti
radonovim in toronovim potomcem je 20 mSv na leto za delavce kategorije A in 6
mSv na leto za delavce kategorije B, če med svojim delom niso izpostavljeni še
drugim virom ionizirajočega sevanja. Če so izpostavljeni tudi drugim sevanjem,
skupna vsota posameznih efektivnih doz ne sme presegati teh mej.
(2) Mejna efektivna doza zaradi izpostavljenosti
radonovim in toronovim potomcem je 6 mSv na leto za posameznike iz
prebivalstva.
(3) Organ, pristojen za varstvo pred sevanji, lahko
določi nižje avtorizirane meje, če ugotovi, da je treba optimizirati varstvo
ljudi ob upoštevanju gospodarskih in družbenih dejavnikov.
VI. POROČILO O OCENAH PREJETIH DOZ ZA PREBIVALSTVO
24. člen
(način zbiranja podatkov)
(1) Pooblaščeni izvedenci varstva pred sevanji izdelajo
in do 31. marca posredujejo organu, pristojnemu za varstvo pred sevanji,
poročila o ocenah doz za celotno prebivalstvo Republike Slovenije za preteklo
leto. Pri izdelavi poročila upoštevajo podatke monitoringa radioaktivnosti v
okolju, ki se izvaja na podlagi 123. člena ZVISJV.
(2) Poročila o ocenah doz za posamezne referenčne
skupine prebivalstva, ki jih pooblaščeni izvedenci varstva pred sevanji
izdelajo na podlagi podatkov izrednega monitoringa v primeru povečane
radioaktivne kontaminacije zraka, pitne vode, vode, tal, živil, krme in
posameznih izdelkov ali materialov, se posredujejo organu, pristojnemu za
varstvo pred sevanji, v skladu s programom monitoringa in načinom poročanja,
sprejetim na podlagi prvega odstavka 90. člena ZVISJV. Prvo poročilo o ocenah
doz se posreduje najpozneje 60 dni po začetku izrednega monitoringa, zadnje
poročilo pa najpozneje 90 dni po koncu izrednega monitoringa.
(3) Poročila o ocenah doz za posamezne referenčne
skupine prebivalstva, ki jih izdelajo pooblaščeni izvedenci varstva pred
sevanji na podlagi podatkov sistematičnega pregledovanja delovnega in bivalnega
okolja, se posredujejo organu, pristojnemu za varstvo pred sevanji, in organu,
pristojnemu za jedrsko varnost, v skladu s programom, sprejetim na podlagi 45.
člena ZVISJV.
(4) Upravljavci sevalnih ali jedrskih objektov zaradi
izvajanja svojih sevalnih dejavnosti po izteku koledarskega leta zagotovijo
izdelavo poročil o ocenah doz za posamezne in značilne referenčne skupine
prebivalstva za preteklo leto in jih do 31. marca posredujejo organu,
pristojnemu za varstvo pred sevanji. Poročila izdelajo pooblaščeni izvedenci
varstva pred sevanji. Pri tem upoštevajo podatke obratovalnih monitoringov
radioaktivnosti, ki se izvajajo na podlagi 124. člena ZVISJV.
(5) Pooblaščeni izvajalci dozimetrije izdelajo poročila
o ocenah doz za posamezne skupine delavcev za preteklo leto in jih do
31. marca posredujejo organu, pristojnemu za varstvo pred sevanji.
(6) Izvajalci sevalnih dejavnosti, ki opravljajo
radiološke posege, tako pogosto, kot je to določeno v programu radioloških
posegov, oziroma vsaj enkrat v petih letih, zagotovijo izdelavo poročila o
ocenah doz za posamezne referenčne skupine prebivalstva in jih posredujejo
organu, pristojnemu za varstvo pred sevanji. Poročila izdelajo pooblaščeni
izvedenci varstva pred sevanji ali medicinske fizike. Pri tem upoštevajo
podatke programov radioloških posegov, ki se izvajajo na podlagi 48. člena
ZVISJV.
(7) Če posamezno poročilo ne vsebuje realnih ocen
efektivnih doz, značilnih referenčnih skupin prebivalstva, vrst zunanjega
sevanja, dejanskih poti prenosa radioaktivnih snovi v človekovo okolje in
vnosov v človeka, kemičnih in fizikalnih lastnostih radionuklidov pri vnosu ter
ovrednotenj nezanesljivosti ali spremenljivosti ocen doz, lahko organ,
pristojen za varstvo pred sevanji, odredi, da se posamezno poročilo ustrezno
popravi ali dopolni.
25. člen
(shranjevanje dokumentacije)
Organ, pristojen za varstvo pred sevanji, trajno shranjuje
vsa poročila iz prejšnjega člena v svojem arhivu. Če se izdelajo zbirna
poročila za več zaporednih let in če je zagotovljeno, da se v zbirnih poročilih
ohranijo vse pomembne informacije iz sedmega odstavka prejšnjega člena,
posameznih letnih poročil ni treba več shranjevati.
26. člen
(ocenjevanje vnosa in kontaminacije)
Metodologija za ocenjevanje vnosa radionuklidov in
radioaktivne kontaminacije zaradi izvajanja sevalne dejavnosti upošteva čimbolj
realne podatke o:
-       
vrsti in aktivnosti radionuklidov, ki se zaradi izvajanja sevalnih
dejavnosti izpuščajo v okolje, njihovi kemični in fizikalni obliki, ter o
mestih in načinih izpuščanja;
-       
prenosnih poteh teh radionuklidov do referenčnih skupin prebivalstva,
kjer je treba ločiti prevladujoče poti, ki prispevajo večino doze, od manj
pomembnih poti, ki prispevajo manj od 1/10 prevladujoče doze;
-       
radioaktivni kontaminaciji zraka, tal, vode, živil in drugih izdelkov,
doznih koeficientih za posamezne radionuklide ter modelih za izračun doz;
-       
referenčnih skupinah prebivalstva, razdeljenih v tri starostne skupine
(dojenčke, mlajše od enega leta; otroke, stare od 7 do 12 let; odrasle,
starejše od 17 let), njihovih normalnih in posebnih življenjskih oziroma
prehrambenih navadah;
-       
možnih odstopanjih dejanskih doz od ocenjenih in njihovih porazdelitvah
zaradi nezanesljivosti ali spremenljivosti izmerjenih ali izračunanih podatkov.
27. člen
(ocenjevanje doz za referenčne skupine prebivalstva)
(1) Metodologija za ocenjevanje doz, ki so jih prejele
referenčne skupine prebivalstva, je prilagojena sevalnim tveganjem pri
izvajanju sevalnih dejavnosti. Upošteva prispevke zunanje in notranje
obsevanosti. Če so ocenjene doze, njihove nezanesljivosti ali spremenljivosti
primerljive z avtoriziranimi mejnimi vrednostmi, so programi monitoringa radioaktivnosti
podrobni in obsežni, uporabljeni računski modeli pa realni.
(2) Če so zaradi izvajanja sevalne dejavnosti ocenjene
doze referenčnih posameznikov iz prebivalstva nižje od 10 μSv na leto ali
nižje od 10 % avtoriziranih vrednosti mejnih doz, se namesto zahtevnih
računskih modelov lahko uporabijo enostavni in splošni modeli, ki po izračunu
dajo višjo vrednost ocenjene doze in upoštevajo hipotetično referenčno skupino
prebivalstva.
(3) Poročila o ocenah doz za referenčne skupine
prebivalstva zaradi izvajanja sevalnih dejavnosti vsebujejo tudi primerjavo
ocen doz z doznimi ogradami in program zagotavljanja kakovosti. Pri izračunu
efektivne doze zaradi vnosa se uporabijo dozni koeficienti, določeni v 21. in
22. členu tega pravilnika. Poročilo upošteva tudi prispevke k dozam zaradi
nastajanja in kopičenja radioaktivnih razpadnih produktov, če so primerljivi z
dozami prevladujočih prenosnih poti.
(4) Zaradi izvajanja sevalnih dejavnosti je za
referenčne skupine prebivalstva treba določiti tudi skupinske doze. Pri sestavi
referenčne skupine se lahko upoštevajo le posamezniki, ki prejmejo dozo nad 1 %
avtorizirane mejne doze. Pri tem je treba upoštevati nezanesljivost ali
spremenljivost vrednosti posameznih doz.
28. člen
(ocenjevanje doz za celotno prebivalstvo)
Metodologija ocenjevanja doz za celotno prebivalstvo je
določena tako, da zagotavlja enakovredno in kakovostno primerjavo vrednosti doz
za celotno prebivalstvo s tistimi dozami, ki jih prejmejo posamezne referenčne
skupine prebivalstva zaradi izvajanja sevalnih dejavnosti. Posamezne doze se
celovito in redno vrednotijo, da se lahko izvajajo ukrepi optimizacije varstva
pred ionizirajočimi sevanji.
VII. PREHODNA IN KONČNI DOLOČBI
29. člen
(veljavnost že izdanih potrdil)
Potrdila ocen varstva izpostavljenih delavcev pred sevanji,
ki so bila izdana pred uveljavitvijo tega pravilnika, ostanejo v veljavi do
datuma, navedenega v potrdilu.
30. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o pogojih in metodologiji za ocenjevanje doz pri varstvu delavcev in
prebivalstva pred ionizirajočimi sevanji (Uradni list RS, št. 115/03).
31. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-53/2016/12
Ljubljana, dne 11. oktobra 2016
EVA 2016-2711-0011
Milojka Kolar Celarc l.r.
Ministrica
za zdravje
Soglašam!
Irena Majcen l.r.
Ministrica
za okolje in prostor

Priloga 1: Vsebina,
obseg in oblika ocene varstva pred sevanji
Priloga 2: Pomen
veličin za določanje zunanje obsevanosti
Priloga 3: Spojine
nekaterih kemičnih elementov in vrednosti faktorja presnove f1 za izračun
doznih koeficientov h(g) pri zaužitju.
Priloga 4: Spojine
kemičnih elementov, načini absorpcije v pljučih in vrednosti faktorja presnove
f1 za izračun doznih koeficientov h(g) pri vdihavanju. Načini F, M ali S
pomenijo hitro (fast), zmerno (moderate) in počasno (slow) odstranjevanje iz
pljuč.