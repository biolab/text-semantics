I. SPLOŠNI DOLOČBI
1. člen
(vsebina uredbe)
Ta uredba določa pogoje in način vpisa upravljavcev
nepremičnin, katerih lastnik je Republika Slovenija ali ki so javno dobro v
upravljanju Republike Slovenije, in upravljavcev nepremičnin, katerih lastnik
so samoupravne lokalne skupnosti ali ki so javno dobro v upravljanju
samoupravnih lokalnih skupnosti, v zemljiški kataster in kataster stavb.
2. člen
(upravljavci nepremičnin)
(1) Upravljavci nepremičnin, katerih lastnik je Republika
Slovenija ali ki so javno dobro v upravljanju Republike Slovenije, so državni
organi in osebe javnega prava, ki jim je pravica upravljanja nepremičnin
podeljena z zakonom, podzakonskim predpisom, aktom o ustanovitvi, ki ga sprejme
Vlada Republike Slovenije (v nadaljnjem besedilu: vlada), ali s sklepom vlade,
ter druge pravne osebe, ki jim je pravica upravljanja nepremičnin podeljena s
posebnim zakonom. 
(2) Upravljavci nepremičnin, katerih lastnik so samoupravne
lokalne skupnosti ali ki so javno dobro v upravljanju samoupravnih lokalnih
skupnosti, so organi samoupravne lokalne skupnosti in osebe javnega prava, ki
jim je pravica upravljanja nepremičnin podeljena z akti samoupravne lokalne
skupnosti.
II. VPIS UPRAVLJAVCA NEPREMIČNIN V ZEMLJIŠKI KATASTER IN
KATASTER STAVB
3. člen
(pogoji za vpis upravljavca nepremičnin v zemljiški kataster
in kataster stavb)
(1) Vpis podatka o upravljavcu nepremičnin v zemljiški
kataster in kataster stavb (v nadaljnjem besedilu: vpis upravljavca) se opravi
na podlagi prijave prijavitelja ali sklepa vlade oziroma akta samoupravne
lokalne skupnosti, s katerim so nepremičnine podeljene v upravljanje
upravljavcu. 
(2) Vpis upravljavca se izvede: 
-    
če je nepremičnina vpisana v zemljiški kataster ali kataster stavb, in 
-    
če je upravljavec vpisan na Seznam upravljavcev nepremičnin.
4. člen
(Seznam upravljavcev nepremičnin)
(1) Seznam upravljavcev nepremičnin iz prejšnjega člena je
skupen seznam upravljavcev nepremičnin iz 2. člena te uredbe. 
(2) Seznam upravljavcev nepremičnin vzpostavi in vodi
Geodetska uprava Republike Slovenije (v nadaljnjem besedilu: geodetska uprava)
na podlagi zakonov, podzakonskih predpisov, aktov o ustanovitvi, ki jih sprejme
vlada, ali sklepov vlade in aktov samoupravnih lokalnih skupnosti. 
(3) Akt o določitvi upravljavcev nepremičnin, ki so v lasti
samoupravne lokalne skupnosti ali ki so javno dobro v upravljanju samoupravne
lokalne skupnosti, mora samoupravna lokalna skupnost poslati geodetski upravi
po elektronski poti v sedmih dneh po sprejetju akta. Šteje se, da je organ
samoupravne lokalne skupnosti objavil seznam upravljavcev nepremičnin v njegovi
lasti, ko so ti vpisani na Seznam upravljavcev nepremičnin. 
(4) Seznam upravljavcev nepremičnin vsebuje podatke o
pristojnem državnem organu ali samoupravni lokalni skupnosti in podatke o
upravljavcih nepremičnin. 
(5) Podatki o pristojnem državnem organu ali samoupravni
lokalni skupnosti so: ime državnega organa ali samoupravne lokalne skupnosti in
naslov državnega organa ali samoupravne lokalne skupnosti. 
(6) Podatki o upravljavcih nepremičnin so: ime oziroma naziv
upravljavca, matična številka upravljavca in naslov upravljavca. 
(7) Seznam upravljavcev nepremičnin vodi geodetska uprava v
digitalni obliki in je javno dostopen na njenih spletnih straneh.
5. člen
(spremembe podatkov o pristojnem državnem organu ali
samoupravni lokalni skupnosti)
(1) Ob spremembi pristojnosti državnih organov ali
samoupravnih lokalnih skupnosti geodetska uprava na podlagi predpisov oziroma
aktov iz drugega odstavka prejšnjega člena po uradni dolžnosti vpiše na Seznam
upravljavcev nepremičnin spremembe podatkov o pristojnem državnem organu ali
samoupravni lokalni skupnosti. 
(2) Ob spremembi imena ali naslova pristojnega državnega
organa ali samoupravne lokalne skupnosti mora pristojni državni organ ali
samoupravna lokalna skupnost v 30 dneh od te spremembe poslati geodetski upravi
podatek o novem imenu ali naslovu.
6. člen
(spremembe in dopolnitve podatkov o upravljavcih
nepremičnin)
(1) Spremembe in dopolnitve podatkov o upravljavcih
nepremičnin se nanašajo na: 
-    
vpis novega upravljavca nepremičnin na Seznam upravljavcev nepremičnin, 
-    
spremembe podatkov o upravljavcih nepremičnin in 
-    
izbris upravljavca nepremičnin s Seznama upravljavcev nepremičnin. 
(2) Če upravljavec nepremičnin ni vpisan na Seznam
upravljavcev nepremičnin, ga vpiše geodetska uprava na podlagi zakona,
podzakonskega predpisa, akta o ustanovitvi ali sklepa vlade o določitvi novega
upravljavca za posamezno nepremičnino ali na podlagi akta samoupravne lokalne
skupnosti. Če upravljavca nepremičnin določa zakon, ga geodetska uprava vpiše
na Seznam upravljavcev nepremičnin po uradni dolžnosti. Če upravljavca
nepremičnin določa akt, s katerim vlada, pristojno ministrstvo in samoupravna
lokalna skupnost določi novega upravljavca nepremičnin, mora organ akt, ki ga
je sprejel, poslati geodetski upravi po elektronski poti v sedmih dneh po
sprejetju, nato pa geodetska uprava vpiše novega upravljavca nepremičnin na
Seznam upravljavcev nepremičnin po uradni dolžnosti. 
(3) Spremembe podatkov o upravljavcu nepremičnine mora
poslati geodetski upravi upravljavec, pristojni državni organ ali samoupravna
lokalna skupnost v 30 dneh od nastanka spremembe. 
(4) Geodetska uprava lahko spremeni podatke iz prejšnjega
odstavka po uradni dolžnosti s prevzemom podatkov iz uradnih evidenc. 
(5) Izbris upravljavca nepremičnin s Seznama upravljavcev
nepremičnin se lahko opravi, če v zemljiškem katastru ali katastru stavb ni pri
nobeni nepremičnini vpisan upravljavec, za katerega se predlaga izbris. Izbris
upravljavca opravi geodetska uprava na predlog subjektov iz drugega odstavka
tega člena. Če ugotovi, da je upravljavec vpisan pri drugih nepremičninah,
obvesti o tem pristojni državni organ ali samoupravno lokalno skupnost. Izbris
upravljavca se ne opravi do določitve novega upravljavca teh nepremičnin.
7. člen
(prijavitelj)
(1) Prijavo za vpis upravljavca nepremičnin, katerih lastnik
je Republika Slovenija ali ki so javno dobro v upravljanju Republike Slovenije,
lahko vloži upravljavec, pristojno ministrstvo ali vlada. 
(2) Ministrstvo, pristojno za sistem ravnanja s stvarnim
premoženjem v lasti države, lahko vloži prijavo za vpis upravljavca nepremičnin
iz pristojnosti drugih ministrstev. 
(3) Prijavo za vpis upravljavca nepremičnin, katerih lastnik
je samoupravna lokalna skupnost ali ki so javno dobro v upravljanju samoupravne
lokalne skupnosti, lahko vloži upravljavec ali samoupravna lokalna skupnost.
8. člen
(prijava)
(1) Prijavitelj vloži prijavo za vpis upravljavca (v
nadaljnjem besedilu: prijava) pri geodetski upravi. 
(2) Prijava se vloži pisno ali se posreduje po elektronski
poti. 
(3) Prijava mora vsebovati: 
a) 
podatke o upravljavcu iz šestega odstavka 4. člena te uredbe in 
b) 
podatke o nepremičnini: 
-   
za nepremičnine, vpisane v zemljiškem katastru: katastrska občina in
identifikacijska oznaka parcele; 
-   
za nepremičnine, vpisane v katastru stavb: katastrska občina,
identifikacijska oznaka stavbe in identifikacijska oznaka dela stavbe. 
(4) Če akt, s katerim vlada, pristojno ministrstvo in
samoupravna lokalna skupnost določi upravljavca nepremičnin, vsebuje vse
podatke iz prejšnjega odstavka in je poslan geodetski upravi po elektronski
poti, se šteje za prijavo. Če akt ne vsebuje vseh podatkov o upravljavcu iz
šestega odstavka 4. člena te uredbe, ga geodetska uprava po uradni dolžnosti
dopolni s prevzemom podatkov iz uradnih evidenc, kadar to ni mogoče, pa pozove
vlado, pristojno ministrstvo in samoupravno lokalno skupnost, da manjkajoče
podatke dopolni. 
(5) Po vložitvi prijave geodetska uprava preveri, ali jo je
vložil prijavitelj in ali sta izpolnjena pogoja iz drugega odstavka 3. člena te
uredbe. 
(6) Če je prijavo vložil subjekt, ki ni prijavitelj iz 7.
člena te uredbe, geodetska uprava vpisa upravljavca ne opravi in o tem obvesti
subjekt, ki je vložil prijavo. 
(7) Če prijava ne vsebuje vseh podatkov iz tretjega odstavka
tega člena, geodetska uprava pozove prijavitelja, da dopolni prijavo. V tem
pozivu ga opozori, s katerimi podatki je treba prijavo dopolniti, obvesti pa ga
tudi, da vpis upravljavca ne bo opravljen, če pomanjkljivosti ne bodo
odpravljene v postavljenem roku.
9. člen
(vpis in spremembe vpisa upravljavca)
(1) Geodetska uprava vpiše upravljavca v zemljiški kataster
in kataster stavb na podlagi podatkov iz prijave.
(2) Ne glede na prejšnji odstavek geodetska uprava v
zemljiški kataster in kataster stavb vpiše več upravljavcev, če jim je pravica
upravljanja nepremičnin podeljena s posebnim zakonom.
(3) Vpis upravljavcev nepremičnin, katerih lastnik je
Republika Slovenija ali ki so javno dobro v upravljanju Republike Slovenije, je
dokončen, če jim je pravica upravljanja nepremičnin podeljena z zakonom,
podzakonskim predpisom, aktom o ustanovitvi, ki ga sprejme vlada, ali s sklepom
vlade. V prijavi mora prijavitelj poleg podatkov iz tretjega odstavka
prejšnjega člena obvezno navesti pravno podlago, na podlagi katere mu je
podeljena pravica upravljanja nepremičnin. Dokončen vpis upravljavcev
nepremičnin se lahko spremeni samo na podlagi nove prijave prijavitelja.
(4) Vpis upravljavca, ki je za posamezno nepremičnino določen
z aktom samoupravne lokalne skupnosti, je dokončen in se lahko spremeni samo na
podlagi novega akta samoupravne lokalne skupnosti.
(5) Geodetska uprava o vpisu upravljavca obvesti prijavitelja
in upravljavca, če ta ni prijavitelj. 
(6) Spremembe vpisa upravljavca se izvedejo po postopku,
določenem za vpis upravljavca.
10. člen
(začasni vpis upravljavca)
Če za posamezno nepremičnino upravljavec ni določen na način
iz drugega, tretjega ali četrtega odstavka prejšnjega člena, geodetska uprava
pri tej nepremičnini začasno vpiše enega ali več upravljavcev.
11. člen
(izbris upravljavca)
(1) Geodetska uprava po uradni dolžnosti izbriše upravljavca,
ki je vpisan na podlagi prejšnjega člena, ko prejme sklep vlade ali akt
samoupravne lokalne skupnosti o določitvi upravljavca nepremičnine. 
(2) Če je na podlagi prejšnjega člena pri posamezni
nepremičnini vpisan en upravljavec, ga geodetska uprava izbriše kot upravljavca
le, če je vložena prijava za vpis novega upravljavca ali če novega upravljavca
geodetski upravi sporoči ministrstvo iz drugega odstavka 7. člena te uredbe.
(3) Geodetska uprava izbriše upravljavca, če Republika
Slovenija ali samoupravna lokalna skupnost ni več lastnik nepremičnine ali če
javno dobro ni več v upravljanju Republike Slovenije ali samoupravne lokalne
skupnosti. Geodetska uprava izbriše upravljavca na predlog vlade, če gre za
nepremičnino, ki je bila v lasti Republike Slovenije ali ki je bila javno dobro
v upravljanju Republike Slovenije, ali samoupravne lokalne skupnosti, če gre za
nepremičnino, ki je bila v lasti samoupravne lokalne skupnosti ali ki je bila
javno dobro v upravljanju samoupravne lokalne skupnosti, ali na zahtevo novega
lastnika ali pridobitelja nepremičnine. Geodetska uprava izbriše upravljavca,
ki je vpisan na podlagi prejšnjega člena, če je upravljavec vpisan pri
nepremičnini, ki ni v lasti Republike Slovenije ali samoupravne lokalne
skupnosti ali ni javno dobro.
(4) Izpolnjevanje pogojev iz prejšnjega odstavka geodetska
uprava preveri z vpogledom v evidenco zemljiške knjige. Če pogoj ni izpolnjen,
geodetska uprava zahtevo zavrne z odločbo.

Uredba o načinu vpisa upravljavcev nepremičnin
v zemljiški kataster in kataster stavb (Uradni list RS, št. 121/06) vsebuje naslednji prehodni in
končni določbi:
»III. PREHODNI IN KONČNI DOLOČBI
12. člen
(vzpostavitev Seznama
upravljavcev nepremičnin)
Geodetska uprava v 30 dneh po uveljavitvi te uredbe vzpostavi
Seznam upravljavcev nepremičnin tako, da: 
-    
kot upravljavce nepremičnin, katerih lastnik je Republika Slovenija ali
ki so javno dobro v upravljanju Republike Slovenije, vpiše upravljavce nepremičnin
s Seznama upravljavcev nepremičnin v državni lasti, ki ga je sprejela vlada s
sklepom šifra 47800-8/2006/10 z dne 11. 5. 2006 in 
-    
kot upravljavce nepremičnin, ki so v lasti samoupravnih lokalnih
skupnosti ali so javno dobro v upravljanju samoupravnih lokalnih skupnosti,
vpiše samoupravne lokalne skupnosti, ustanovljene na podlagi Zakona o
ustanovitvi občin ter o določitvi njihovih območij (Uradni list RS, št. 108/06
– uradno prečiščeno besedilo).
13. člen
(prijava na podlagi izdanih
aktov)
(1) Kot prijava iz 8. člena te uredbe se šteje tudi akt, s
katerim je vlada, pristojno ministrstvo in samoupravna lokalna skupnost
določila upravljavca nepremičnin, če vsebuje podatke iz tretjega odstavka 8.
člena te uredbe in je bil izdan pred uveljavitvijo te uredbe. 
(2) Če akt iz prejšnjega odstavka ne vsebuje vseh podatkov o
upravljavcu iz šestega odstavka 4. člena te uredbe, ga geodetska uprava po
uradni dolžnosti dopolni s prevzemom podatkov iz uradnih evidenc, kadar to ni
mogoče, pa pozove prijavitelja k dopolnitvi podatkov.
14. člen
(prenehanje veljavnosti)
Z dnem uveljavitve te uredbe preneha veljati Uredba o vpisu
upravljavcev nepremičnin v državni lasti v zemljiški kataster in kataster stavb
(Uradni list RS, št. 20/02 in 47/06 – ZEN).
15. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
načinu vpisa upravljavcev nepremičnin v zemljiški kataster in kataster stavb
(Uradni list RS, št. 104/13) vsebuje naslednjo končno določbo:
»5. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi in dopolnitvah Uredbe o
načinu vpisa upravljavcev nepremičnin v zemljiški kataster in kataster stavb
(Uradni list RS, št. 180/20) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.