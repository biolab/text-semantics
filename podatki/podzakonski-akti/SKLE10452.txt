1. člen
(predmet sklepa)
(1) Ta sklep določa podrobnejšo vsebino določb nekaterih
zavarovalnih pogodb, ki so pri zavarovanjih, pri katerih zavarovalec prevzema
naložbeno tveganje, kot obvezne sestavine zavarovalne pogodbe predpisane v 8.,
9. In 10. točki prvega odstavka 521. člena Zakona o
zavarovalništvu (Uradni list RS, št. 93/15; v nadaljnjem besedilu:
ZZavar-1), in vsebino obrazca, ki je sestavni del zavarovalne pogodbe, na
katerem so zbrani vsi stroški in druge pomembne informacije ter se nahaja v
prilogi, ki je sestavni del tega sklepa.
(2) Ta sklep se ne uporablja za pozavarovalne pogodbe.
2. člen
(zavarovanja, pri katerih so upravičenja iz zavarovanja
neposredno povezana z vrednostjo enote premoženja kolektivnih naložbenih
podjemov za vlaganja v prenosljive vrednostne papirje)
(1) Zavarovalne pogodbe, pri katerih zavarovalec
prevzema naložbeno tveganje in so upravičenja iz zavarovanja neposredno
povezana z vrednostjo enot premoženja kolektivnih naložbenih podjemov za
vlaganja v prenosljive vrednostne papirje (v nadaljnjem besedilu: KNPVP),
morajo določati:
-       
opredelitev profila tveganj, povezanih z naložbeno politiko, pri čemer
je potrebno profil tveganja opredeliti kot nizko, srednje ali visoko tveganje,
ki ga prevzema zavarovalec,
-       
zneske oziroma način obračuna nevarnostne premije in premije za dodatne
nevarnosti, če zavarovalna pogodba te vključuje,
-       
višino vseh posrednih in neposrednih stroškov, ki izhajajo iz
zavarovalne pogodbe, vključno z razkritjem metodologije oziroma načina obračuna
teh stroškov (stroški, ki v zavarovalni pogodbi niso razkriti, ne morejo biti
obračunani oziroma upoštevani),
-       
višino in način obračuna pomembnih stroškov, ki vplivajo na vrednost
enote premoženja KNPVP (kot na primer provizija za upravljanje sredstev), ter
-       
znesek predvidenih prihodnjih obveznosti zavarovalnice po zavarovalni
pogodbi, ki se izračuna z uporabo obrestno-obrestnega računa, pri najmanj
naslednjih nominalnih letnih stopnjah donosa: –2 %, 0 % in 4 % na leto, pri
čemer nominalna stopnja donosa odraža rast vrednosti enote premoženja KNPVP in
že upošteva vse zneske in stroške iz predhodnih alinej tega odstavka.
(2) Če znesek predvidenih obveznosti zavarovalnice po
zavarovalni pogodbi vsebuje tudi ponazoritev vpliva inflacije, mora biti ta
znesek izračunan z uporabo obrestno-obrestnega računa pri naslednjih realnih
letnih stopnjah donosa vrednosti enote premoženja KNPVP: 0 %, 1 % in 2 % na
leto.
(3) V primeru iz druge alineje prvega odstavka tega
člena zadostuje, da se ločeno razkrije način in obdobje obračunavanja nevarnostne
premije ter premije za dodatne nevarnosti. Premija za dodatne nevarnosti se
nanaša na dodatna zavarovanja, sklenjena k življenjskemu zavarovanju,
opredeljena v 19. točki drugega odstavka 7. člena ZZavar-1.
(4) V primeru iz tretje alineje prvega odstavka tega
člena je lahko vrednost posrednih in neposrednih stroškov, ki vplivajo na
višino premije oziroma znižujejo osnovo za obveznost zavarovalnice po
zavarovalni pogodbi, izražena v absolutni vrednosti ali v odstotkih.
Metodologija oziroma način obračuna posrednih in neposrednih stroškov mora
določati, kdaj se omenjeni stroški obračunajo (obdobje obračunavanja), v
primeru, da je višina stroškov izražena v odstotkih, pa tudi osnovo za obračun
stroškov. Zavarovalnica lahko stroške, za katere se uporablja enaka
metodologija in način obračuna, prikaže kot skupen strošek, neodvisno od narave
stroška.
(5) V primeru iz tretje alineje prvega odstavka tega
člena je lahko v zavarovalni pogodbi navedeno, da bo stroške, ki jih
zavarovalnica zaračuna kot enkraten strošek pri opravljanju storitev na zahtevo
zavarovalca in ne vplivajo na obveznost zavarovalnice po zavarovalni pogodbi,
obračunala v skladu z veljavnim cenikom zavarovalnice.
(6) Zavarovalna pogodba zadosti zahtevi iz četrte
alineje prvega odstavka tega člena, tudi če razkrije pomembne stroške, ki
vplivajo na vrednost enote premoženja KNPVP, v dokumentu s ključnimi podatki za
vlagatelje, ki ga zavarovalnica predloži k zavarovalni pogodbi.
(7) Predvidene prihodnje obveznosti zavarovalnice po
zavarovalni pogodbi iz pete alineje prvega odstavka tega člena so tiste
obveznosti, ki jih mora zavarovalnica na podlagi zavarovalne pogodbe izpolniti
glede na v zavarovalni pogodbi zavarovane nevarnosti ob upoštevanju predpostavk
določenih v peti alineji prvega odstavka 2. člena tega sklepa. Zavarovalna
pogodba mora v primeru zavarovanja z minimalno zajamčeno donosnostjo prikazati
predvidene prihodnje obveznosti zavarovalnice po zavarovalni pogodbi z
upoštevanjem in brez upoštevanja minimalne zajamčene donosnosti ter jasno in
enopomensko pojasniti, katere vrednosti se nanašajo na obveznost zavarovalnice,
ki vključuje minimalno zajamčeno donosnost.
(8) Na obrazcu iz prvega odstavka 1. člena tega
sklepa, ki ga je treba izdati kot poseben dokument oziroma ga ločiti od ostalih
delov zavarovalne pogodbe, so zbrani vsi stroški in druge ključne informacije o
lastnostih zavarovanja, ki jih mora zavarovalnica razkriti zavarovalcu.
Zavarovalnica je dolžna zavarovalcu izročiti ali poslati navedeni obrazec
najkasneje v roku štirinajst dni od dneva sklenitve zavarovalne pogodbe. Za
obrazec veljajo naslednje jezikovne in oblikovne zahteve:
-       
podatki in informacije morajo biti podani oziroma napisani na jasen,
nedvoumen in povprečnemu potrošniku razumljiv način, ki omogoča lažje
razumevanje informacij, to je v jasnem, jedrnatem in razumljivem jeziku;
-       
oblikovan mora biti tako, da je lahko berljiv, s črkami primerne
velikosti za branje (ne manj kot 10 pt);
-       
osredotočen mora biti na ključne informacije, ki jih potrošniki potrebujejo;
-       
kadar je namesto zavarovalniškega žargona in ostalih strokovnih izrazov
mogoče uporabiti vsakdanje besede, se je treba izogibati uporabi tistih, za
katere je mogoče utemeljeno pričakovati, da povprečnemu potrošniku niso poznani
in mu s tem brez dodatne razlage onemogočajo ali prekomerno otežujejo razumevanje
vsebine;
-       
podatki in informacije morajo biti zapisani v enakem zaporedju in z
oznakami (A. – H.), kot je to zapisano v prilogi tega sklepa;
-       
uporabljene barve ne smejo zmanjšati razumljivosti informacij, če je
obrazec natisnjen ali fotokopiran v črno-beli tehniki;
-       
obrazec mora biti kratek in strnjen ter ga mora biti mogoče natisniti na
največ treh straneh formata A4, kar omogoča večjo primerljivost.
(9) Na obrazcu je dovoljeno sklicevanje na posamezne
sklope pogodbene dokumentacije, če je to potrebno zaradi obsega določb, ki
določajo pravice in obveznosti strank. Sklicevanje mora obsegati tudi navedbo,
kje se nahaja oziroma je zavarovalcu dostopna posamezna dokumentacija (na
primer: internetni naslov, poslovne enote zavarovalnice itd.).
3. člen
(zavarovanja, pri katerih so upravičenja neposredno povezana
z vrednostjo indeksa vrednostnih papirjev ali z drugo referenčno vrednostjo)
(1) Zavarovalne pogodbe, pri katerih zavarovalec
prevzema naložbeno tveganje in so upravičenja iz zavarovanja neposredno povezana
z vrednostjo indeksa vrednostnih papirjev ali z drugo referenčno vrednostjo,
morajo določati:
-       
opredelitev profila tveganj, povezanih z naložbeno politiko, pri čemer
je potrebno profil tveganja opredeliti kot nizko, srednje ali visoko tveganje,
ki ga prevzema zavarovalec,
-       
zneske oziroma način obračuna nevarnostne premije in premije za dodatne
nevarnosti,
-       
višino vseh posrednih in neposrednih stroškov, ki izhajajo iz
zavarovalne pogodbe, vključno z razkritjem metodologije oziroma načina obračuna
teh stroškov (stroški, ki v zavarovalni pogodbi niso razkriti, ne morejo biti
obračunani oziroma upoštevani),
-       
način izračuna oziroma določitev vrednosti indeksa oziroma druge
referenčne vrednosti, vključno z razkritjem vseh pomembnih posrednih in
neposrednih stroškov, ki vplivajo na vrednost indeksa oziroma drugo referenčno
vrednost,
-       
zneske predvidenih prihodnjih obveznosti zavarovalnice po zavarovalni
pogodbi, ki se izračunajo z uporabo obrestno-obrestnega računa, pri najmanj
naslednjih nominalnih letnih stopnjah donosa: –2 %, 0 % in 4 % na leto, pri
čemer nominalna stopnja donosa odraža rast indeksa vrednostnih papirjev ali
druge referenčne vrednosti ter že upošteva vse posredne in neposredne stroške,
ki zmanjšujejo vrednost indeksa vrednostnih papirjev ali drugo referenčno
vrednost in že upošteva vse zneske in stroške iz predhodnih alinej tega
odstavka ter 
-       
prikaz zneskov predvidenih obveznosti zavarovalnice po zavarovalni
pogodbi, če ta vsebuje tudi ponazoritev vpliva inflacije, pri čemer morajo biti
omenjeni zneski izračunani z uporabo obrestno-obrestnega računa pri naslednjih
realnih letnih stopnjah donosa: 0 %, 1 % in 2 % na leto.
(2) Za predhodni odstavek tega člena se smiselno
uporabljajo določbe od tretjega do devetega odstavka 2. člena tega sklepa.
4. člen
(zavarovanja, pri katerih so upravičenja neposredno povezana
z vrednostjo sredstev notranjega sklada zavarovalnice)
(1) Zavarovalne pogodbe, pri katerih zavarovalec
prevzema naložbeno tveganje in so upravičenja iz zavarovanja neposredno
povezana z vrednostjo sredstev, vsebovanih v notranjem skladu zavarovalnice,
morajo določati:
-       
naložbeno politiko ter pomembne informacije o vrstah naložb in tehnikah
upravljanja,
-       
opredelitev profila tveganj, povezanih z naložbeno politiko, pri čemer
je potrebno profil tveganja opredeliti kot nizko, srednje ali visoko tveganje,
ki ga prevzema zavarovalec,
-       
zneske oziroma način obračuna nevarnostne premije in premije za dodatne
nevarnosti,
-       
višino vseh posrednih in neposrednih stroškov, ki izhajajo iz
zavarovalne pogodbe, vključno z razkritjem metodologije oziroma načina obračuna
teh stroškov, upoštevajoč, da stroški, ki v zavarovalni pogodbi niso razkriti,
ne morejo biti obračunani oziroma upoštevani,
-       
višino in način obračuna vseh posrednih in neposrednih stroškov, ki
zmanjšujejo vrednost sredstev, vsebovanih v notranjem skladu zavarovalnice,
upoštevajoč, da stroški, ki v zavarovalni pogodbi niso razkriti, ne morejo biti
obračunani v breme sredstev, vsebovanih v notranjem skladu zavarovalnice,
-       
znesek predvidenih prihodnjih obveznosti zavarovalnice po zavarovalni
pogodbi, ki se izračuna z uporabo obrestno-obrestnega računa, pri najmanj
naslednjih nominalnih letnih stopnjah donosa: –2 %, 0 % in 4 % na leto, pri
čemer nominalna stopnja donosa že upošteva vse posredne in neposredne stroške, ki
zmanjšujejo vrednost sredstev, vsebovanih v notranjem skladu zavarovalnice in
vse stroške ter zneske iz tretje, četrte in pete alineje tega odstavka, in
-       
če prikaz zneskov predvidenih obveznosti zavarovalnice po zavarovalni
pogodbi vsebuje tudi ponazoritev vpliva inflacije, mora biti omenjeni znesek
izračunan z uporabo obrestno-obrestnega računa pri naslednjih realnih letnih
stopnjah donosa: 0 %, 1 % in 2 % na leto.
(2) Za prejšnji odstavek tega člena se smiselno
uporabljajo določbe od tretjega do devetega odstavka 2. člena tega sklepa.
5. člen
(prehodna in končna določba)
(1) Določbe tega sklepa veljajo za vse zavarovalne
pogodbe iz 1. člena tega sklepa, ki jih zavarovalnica sklene po
uveljavitvi tega sklepa.
(2) Ta sklep začne veljati 1. aprila 2016.
Št. 00701-6/2016-1
Ljubljana, dne 14. januarja 2016
EVA 2015-1611-0081
Predsednik
strokovnega sveta
Agencije za zavarovalni nadzor
Sergej Simoniti l.r.

Priloga: Vsebina, ki
mora biti zapisana na obrazcu in njeni sklopi