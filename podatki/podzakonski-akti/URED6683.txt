1. člen
Ta uredba ureja obliko in barvo zastave
Finančne uprave Republike Slovenije (v nadaljnjem besedilu: zastava), znaka
Finančne uprave Republike Slovenije (v nadaljnjem besedilu: znak) ter njuno
uporabo.
2. člen
(1) Zastava in znak se smeta
uporabljati le v obliki, barvi in z vsebino ter na način, določen s to uredbo.
(2) Geometrijska, likovna in barvna
pravila za oblikovanje zastave in znaka so kot priloga 1 sestavni del te
uredbe.
3. člen
(1) Zastave oziroma znaka ni dovoljeno
uporabljati, če sta poškodovana ali po zunanjosti neprimerna za uporabo.
(2) Zastave oziroma znaka ni dovoljeno
uporabljati v nasprotju z javnim redom ali tako, da se zmanjšuje ugled Finančne
uprave Republike Slovenije.
(3) Posamezniki, državni organi,
gospodarske družbe, samoupravne lokalne skupnosti, samostojni podjetniki posamezniki
ali posamezniki, ki samostojno opravljajo dejavnost, društva ter druge osebe ne
smejo reproducirati ali uporabljati zastave in znaka, ki sta po barvi in obliki
enaka ali podobna zastavi in znaku Finančne uprave Republike Slovenije po tej
uredbi.
4. člen
Materialne avtorske pravice do zastave in
znaka so pridržane Finančni upravi Republike Slovenije.
5. člen
Zastava je v treh odtenkih modrozelene
barve. Razmerje med širino in dolžino zastave je ena proti dve. Na sredini
zastave je znak, določen v 10. členu te uredbe, v beli barvi. Pod znakom je
napis »Finančna uprava Republike Slovenije« v beli barvi.
6. člen
Zastava je stalno izobešena ob zastavi
Republike Slovenije pred poslopjem Generalnega finančnega urada in poslopij, v
katerih je sedež finančnih uradov.
7. člen
Zastava je lahko izobešena ob zastavi
Republike Slovenije tudi:
1.     
na proslavah in drugih slovesnostih Finančne uprave Republike Slovenije;
2.     
ob mednarodnih srečanjih, športnih, kulturnih in drugih dogodkih, na
katerih se predstavlja oziroma ki se jih udeležuje Finančna uprava Republike
Slovenije;
3.     
v drugih primerih, če tako določi minister, pristojen za finance, na
predlog predstojnika Finančne uprave Republike Slovenije ob pogojih, ki jih
določa ta uredba.
8. člen
Zastava se lahko uporablja kot vezeni ali
tkani našitek, namizna zastavica, nalepka, kovinska značka, plaketa in
spominska značka v različnih grafičnih izvedbah.
9. člen
Zastava se izobesi na način, kot ga določa
zakon, ki ureja grb, zastavo in himno Republike Slovenije, ter uredba, ki ureja
uporabo zastave in himne Evropske unije v Republiki Sloveniji.
10. člen
Znak ima stilizirano obliko Triglava v
modrozeleni barvi s poudarjenim poševnim elementom v temnejši modrozeleni
barvi. Pod znakom je napis »Finančna uprava Republike Slovenije« v barvi znaka.
11. člen
Znak se uporablja:
1.     
v prostorih in na poslopjih Generalnega finančnega urada ter finančnih
uradov;
2.     
na specialnih vozilih in drugih službenih vozilih, ki jih določi
predstojnik Finančne uprave Republike Slovenije;
3.     
na oblačilih in drugih simbolih, s katerimi uslužbenci predstavljajo
Finančno upravo Republike Slovenije;
4.     
na vabilih, čestitkah, vizitkah, službenih izkaznicah in podobnih
uradnih izkazih ter dokumentih, ki jih za službene namene uporabljajo
uslužbenci Finančne uprave Republike Slovenije;
5.     
v drugih primerih, če tako določi minister, pristojen za finance, na
predlog predstojnika Finančne uprave Republike Slovenije ob pogojih, ki jih
določa ta uredba.
12. člen
Znak se lahko uporablja kot vezeni ali
tkani našitek, nalepka, kovinska značka, plaketa in spominska značka v
različnih grafičnih izvedbah. Znak in kovinska značka sta lahko izdelana
tridimenzionalno.
13. člen
(1) Z globo od 2.000 do 4.000 eurov se
za prekršek kaznuje pravna oseba, če pa se pravna oseba po zakonu, ki ureja
gospodarske družbe, šteje za srednjo ali veliko gospodarsko družbo, pa se za prekršek
kaznuje z globo od 4.000 do 10.000 eurov, če ravna v nasprotju s tretjim
odstavkom 3. člena te uredbe.
(2) Z globo od 800 do 2.000 eurov se
za prekršek iz prvega odstavka tega člena kaznuje samostojni podjetnik
posameznik ali posameznik, ki samostojno opravlja dejavnost.
(3) Z globo od 400 do 1.200 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
(4) Z globo od 400 do 1.200 eurov se
za prekršek iz prvega odstavka tega člena kaznuje posameznik.
14. člen
Nadzor nad izvajanjem te uredbe opravlja
Finančna uprava Republike Slovenije.
15. člen
Z dnem začetka uporabe te Uredbe se
prenehata uporabljati Uredba o obliki in barvi zastave in znaka carinske službe
ter njuni uporabi (Uradni list RS, št. 64/06 in 25/14 – ZFU) in Uredba o obliki
in barvi zastave in znaka davčne službe ter njuni uporabi (Uradni list RS, št.
71/07 in 25/14 – ZFU).
16. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2015.
Št. 00712-47/2014
Ljubljana, dne 17. decembra 2014
EVA 2013-1611-0189
Vlada Republike Slovenije
dr. Miroslav Cerar l.r.
Predsednik

Priloga 1:
Geometrijska, likovna ter barvna pravila znaka in zastave finančne uprave
Republike Slovenije