I. TEMELJNE DOLOČBE
1. člen
Zavod za pokojninsko in invalidsko zavarovanje Slovenije (v
nadaljevanju: Zavod) je bil kot univerzalni pravni naslednik prejšnje Skupnosti
pokojninskega in invalidskega zavarovanja v Republiki Sloveniji s 1. 7. 1992
ustanovljen z zakonom o pokojninskem in invalidskem zavarovanju (Uradni list
Republike Slovenije št. 12/92) in je po ZPIZ-1-UPB4 edini nosilec in izvajalec
obveznega pokojninskega in invalidskega zavarovanja na podlagi medgeneracijske
solidarnosti v Sloveniji.
Zavod je vpisan v sodni register pri Okrožnem sodišču v
Ljubljani pod št. vložka 30013500.
2. člen
Zavod je organiziran, upravljan in voden enotno za območje
Republike Slovenije.
3. člen
Zavod je pravna oseba z imenom: »Zavod za pokojninsko in
invalidsko zavarovanje Slovenije«.
Skrajšano ime Zavoda je: ZPIZ.
Zavod lahko poleg imena v slovenskem jeziku, pri poslovanju s
tujino, uporablja ime v angleškem jeziku: »The Institute of Pension and
Disability Insurance of Slovenia«.
Sedež Zavoda je v Ljubljani, Kolodvorska ulica 15.
Zavod ima pečat, ki ima obliko kroga, s premerom 32 mm. Pečat
ima naokrog izpisan napis: »Zavod za pokojninsko in invalidsko zavarovanje
Slovenije«, v sredini pa »Ljubljana«.
Območne enote Zavoda imajo pečat z navedbo imena Zavoda in
območne enote.
Zavod lahko pri poslovanju poleg imena uporablja tudi znak
Zavoda, ki je sestavljen iz stiliziranih velikih črk kratice bele barve na
modri podlagi.
Zunanjo podobo pečata, kratice in znaka Zavoda določi Svet
Zavoda s posebnim sklepom.
4. člen
Zavod izvaja obvezno pokojninsko in invalidsko zavarovanje
ter opravlja z njim povezane naloge v skladu z zakonom, drugimi predpisi, tem
statutom in drugimi splošnimi akti Zavoda. Kot nosilec in izvajalec obveznega
zavarovanja, Zavod zlasti:
-       
rešuje zahtevke za uveljavljanje in varstvo pravic iz obveznega
pokojninskega in invalidskega zavarovanja,
-       
izvaja zavarovanje po mednarodnih sporazumih,
-       
izplačuje pokojnine in druge denarne dajatve,
-       
opravlja funkcijo organa za zvezo z nosilci pokojninskega in
invalidskega zavarovanja v drugih državah,
-       
vodi matično evidenco o zavarovancih in uživalcih pravic ter prispevkih,
-       
podaja izvedeniška mnenja v zvezi z invalidnostjo,
-       
upravlja in gospodari s sredstvi Zavoda,
-       
opravlja finančna in knjigovodska dela,
-       
pripravlja gradiva za Svet Zavoda,
-       
opravlja dela v zvezi z razvojem sistema obveznega pokojninskega in
invalidskega zavarovanja,
-       
opravlja plansko-analitska dela,
-       
zagotavlja kakovosten in učinkovit informacijski sistem z ustrezno
informacijsko tehnologijo, računalniško vodi postopke in obdelavo podatkov ter
v skladu z usmeritvami in razvojem v javni upravi zagotavlja ustrezno
elektronsko poslovanje, povezano z drugimi nosilci javnih pooblastil,
-       
vodi in objavlja statistične podatke s področja obveznega pokojninskega
in invalidskega zavarovanja,
-       
izvaja ter obračunava obveznosti Republike Slovenije iz obveznega
zavarovanja,
-       
zagotavlja pravno in drugo pomoč zavarovancem in uživalcem pravic,
-       
izvaja interni strokovni nadzor ter zagotavlja redno opravljanje
notranje revizije,
-       
opravlja vsa potrebna strokovna, administrativna, tehnična in tem
podobna dela,
-       
opravlja druga dela na podlagi zakonov in podzakonskih aktov.
Kadar Svet Zavoda obravnava gradiva v funkciji organa
ustanovitelja druge pravne osebe, mora gradiva za seje Sveta Zavoda pripraviti
ta pravna oseba oziroma njen direktor.
Zavod lahko opravljanje posameznih del in nalog s pogodbo
poveri drugi pravni osebi, če je to gospodarno, zanesljivo in smotrno, lahko pa
po pogodbi prevzame opravljanje del tudi za druge organe, organizacije in
družbe, če ima proste zmogljivosti in če to dopušča narava dejavnosti.
Dejavnosti Zavoda po standardni klasifikaciji so:
-       
75.300     Obvezno socialno zavarovanje
-       
72.300     Obdelava podatkov
-       
72.400     Omrežne podatkovne storitve
-       
55.23       Dejavnost drugih nastanitvenih obratov
-       
22.1         Založništvo
-       
70.200     Dajanje lastnih nepremičnin v najem
-       
74.110     Pravno svetovanje
-       
74.873     Druge poslovne dejavnosti, d.n.
-       
80.422     Drugo izobraževanje, izpopolnjevanje in usposabljanje, d.n.
5. člen
Pri opravljanju dejavnosti mora Zavod zagotavljati:
-       
kakovostno, učinkovito in pravočasno uveljavljanje in varstvo pravic ter
ustrezno strokovno in pravno pomoč zavarovancem in uživalcem pravic,
-       
gospodarno uporabo sredstev, smotrno poslovanje in racionalno
organiziranost,
-       
ustrezno strokovno-raziskovalno delo na področju sistema obveznega
pokojninskega in invalidskega zavarovanja,
-       
neposredno sodelovanje z državnimi organi, z organizacijami in
delodajalci, s sindikati, z organizacijami upokojencev in invalidov ter vsemi
drugimi dejavniki, povezanimi s področjem obveznega pokojninskega in
invalidskega zavarovanja.
6. člen
Zavod samostojno gospodari s sredstvi, ki jih pridobiva
skladno z določbami zakona, in z njimi zagotavlja pravočasno in redno
uresničevanje vseh pravic in obveznosti iz obveznega pokojninskega in
invalidskega zavarovanja v zakonsko določenem obsegu ter nemoteno izvajanje
dejavnosti Zavoda.
7. člen
Zavod je pravna oseba javnega prava, ki nastopa v pravnem
prometu samostojno in brez omejitev, v okviru dejavnosti, določenih z zakonom
in tem statutom.
Za obveznosti, prevzete v pravnem prometu, odgovarja Zavod s
svojim celotnim premoženjem.
8. člen
Delo Zavoda je javno.
Zavod lahko s splošnim aktom v skladu z zakonom določi,
katero delo, posamezna dejanja, podatki ali opravila niso dostopna javnosti.
9. člen
Zavod obvešča javnost o svojem delu in izvajanju obveznega
pokojninskega in invalidskega zavarovanja preko medijev, z zagotavljanjem
pogojev za delo novinarjev, s spoštovanjem in izvajanjem predpisov o
zagotavljanju dostopa do informacij javnega značaja, z objavami sklepov in
drugih odločitev v Uradnem listu Republike Slovenije, preko svoje spletne
strani, z letnimi poročili in statističnimi pregledi, s svojim glasilom ter na
druge ustrezne načine.
10. člen
Zavod ima glasilo Vzajemnost, ki ga izdaja v skladu s
posebnim splošnim aktom sam ali skupaj z drugimi izdajatelji oziroma soizdajatelji.
II. ORGANI ZAVODA
11. člen
Organa Zavoda sta:
-       
Svet Zavoda – organ upravljanja Zavoda ter
-       
Generalni direktor – poslovodni organ Zavoda.
1. Svet zavoda
1.1. Pristojnosti, naloge in sestava
12. člen
Pristojnosti Sveta Zavoda so določene z zakonom in s tem
statutom. Poleg nalog, določenih z zakonom, opravlja Svet Zavoda tudi naslednje
naloge:
1.     
obravnava in spremlja sistemska vprašanja izvajanja obveznega
pokojninskega in invalidskega zavarovanja ter daje predloge in pobude za
potrebne ukrepe,
2.     
imenuje predsednike in člane invalidskih komisij, zdravnike posameznike
ter druge strokovne institucije kot izvedenske organe Zavoda,
3.     
imenuje stalne ali občasne komisije, odbore ali druga delovna telesa za
opravljanje nalog iz svojih pristojnosti,
4.     
spremlja in koordinira volilne aktivnosti, vodi postopke imenovanj in
razrešitev, objavlja razpise ter opravlja druga dejanja s kadrovskega področja,
ki sodijo v okvir pristojnosti Sveta Zavoda,
5.     
daje soglasje generalnemu direktorju k imenovanju namestnika generalnega
direktorja, direktorjev sektorjev in direktorjev območnih enot Zavoda,
6.     
odloča o odpisu, prodaji ter odtujitvi osnovnih sredstev Zavoda,
7.     
ureja odnose, ki zadevajo delo, pravice, obveznosti in odgovornosti
generalnega direktorja in delavcev Zavoda, sprejema oziroma daje soglasje k v
zakonu in v tem statutu določenim aktom Zavoda ter sklepa kolektivno pogodbo
Zavoda,
8.     
opravlja druge upravljalske in izvršilne naloge za izvajanje dejavnosti
Zavoda v skladu s tem statutom in drugimi splošnimi akti Zavoda, izdanimi na
njegovi podlagi ali na podlagi zakona oziroma drugih predpisov.
13. člen
Svet Zavoda sestavlja 27 članov, ki jih po predstavniškem
načelu imenujejo oziroma izvolijo Vlada Republike Slovenije, štiri v zakonu
določene interesne skupine (v nadaljevanju: interesne skupine) ter delavci
Zavoda, tako da:
-       
10 članov imenuje Vlada Republike Slovenije;
-       
6 članov imenujejo sindikati, reprezentativni za območje države, od tega
lahko imenujejo zveze ali konfederacije, ki so po registru reprezentativnih
sindikatov reprezentativne za območje države, najmanj enega predstavnika;
-       
4 člane imenujejo delodajalska združenja na ravni države;
-       
5 članov imenujejo zveze oziroma organizacije upokojencev na ravni
države;
-       
1 člana imenujejo organizacije delovnih invalidov na ravni države;
-       
1 člana izvolijo delavci Zavoda.
1. 2. Način imenovanja oziroma izvolitve članov
14. člen
Vlada Republike Slovenije, interesne skupine iz 13. člena
tega statuta ter delavci Zavoda imenujejo oziroma izvolijo člane Sveta Zavoda
neposredno ali posredno.
15. člen
Neposredno v Svet Zavoda:
-       
imenuje 10 članov Vlada Republike Slovenije,
-       
najmanj po enega člana lahko imenujejo tiste zveze ali konfederacije
sindikatov, ki so po registru reprezentativnih sindikatov reprezentativne za
območje države,
-       
izvolijo enega člana delavci Zavoda.
Vlada Republike Slovenije, interesne skupine iz prejšnjega
odstavka ter delavci Zavoda imenujejo oziroma izvolijo člane v Svet Zavoda
skladno z zakonom oziroma na način in po postopku, kot ga določijo same.
Člani Sveta Zavoda, predstavniki Vlade Republike Slovenije,
interesnih skupin iz prvega odstavka tega člena ter delavcev Zavoda so
imenovani oziroma izvoljeni, ko volilna komisija Zavoda prejme pisno sporočilo
Vlade Republike Slovenije, interesnih skupin ter Sveta delavcev Zavoda o
njihovem imenovanju oziroma izvolitvi v Svet Zavoda.
16. člen
Posredno imenujejo člane v Svet Zavoda interesne skupine iz
tretje, četrte in pete alinee 13. člena tega statuta.
V primeru, da kateri od sindikatov, ki je reprezentativen za
območje države iz druge alinee 13. člena tega statuta, ne izkoristi zakonske
možnosti neposrednega imenovanja enega člana v Svet Zavoda, se za preostala
prazna mesta imenujejo člani te interesne skupine posredno.
Člane Sveta Zavoda v okviru svojih interesnih skupin lahko
predlagajo vsa delodajalska združenja na ravni države, vse zveze oziroma
organizacije upokojencev na ravni države, vse organizacije delovnih invalidov
na ravni države in vsi tisti sindikati, reprezentativni za območje države, ki
so že pravočasno imenovali po enega člana Sveta Zavoda (v nadaljevanju:
notranje interesne organizacije).
Notranje interesne organizacije v posamezni interesni skupini
imenujejo člane Sveta Zavoda na podlagi medsebojnega pisnega sporazuma.
V primeru, da interesne skupine iz prejšnjega odstavka ne
dosežejo sporazuma, se opravi imenovanje članov iz te interesne skupine s
predhodnimi internimi volitvami, kot jih določa ta statut.
1. 3. Razpis za imenovanje oziroma volitve
17. člen
Imenovanje oziroma volitve članov Sveta Zavoda s posebnim
sklepom razpiše Svet Zavoda najprej 135 dni ter najkasneje 105 dni pred iztekom
mandatne dobe članov Sveta Zavoda.
Imenovanje oziroma volitve se opravi najprej 60 dni in
najkasneje 15 dni pred iztekom mandatne dobe članov.
Stroške izvedbe imenovanja oziroma volitev krije Zavod.
Krog upravičencev, merila, kriterije in način vračila
stroškov po prejšnjem odstavku določi Svet Zavoda s posebnim aktom.
18. člen
V sklepu o razpisu se določijo dan razpisa, poziv za
imenovanje oziroma izvolitev članov Sveta Zavoda ter dnevi glasovanja volilnih
teles, za morebitne volitve.
Dnevi glasovanja volilnih teles interesnih skupin so lahko
različni, vendar pa morajo biti glasovanja v vseh volilnih telesih opravljena v
roku 7 dni od dneva prvega glasovanja.
Z dnem, ki je določen kot dan razpisa imenovanja oziroma
volitev, začnejo teči roki za imenovanje oziroma volilna opravila.
Razpis imenovanja oziroma volitev se objavi v sredstvih
javnega obveščanja.
1.4. Volilna komisija Zavoda
19. člen
Za koordiniranje in spremljanje imenovanja ter volilnih
postopkov in za druga v statutu določena opravila v zvezi s temi postopki
imenuje Svet Zavoda volilno komisijo Zavoda.
Volilna komisija je sestavljena tako, da ima v njej vsaka v
zakonu in v 13. členu tega statuta določena interesna skupina – razen Vlade
Republike Slovenije in delavcev Zavoda, ki imenujejo oziroma izvolijo člane
Sveta Zavoda neposredno, najmanj po enega predstavnika.
Članstvo v Svetu Zavoda ni pogoj za imenovanje člana volilne
komisije.
Član volilne komisije ne more biti imenovan ali izvoljen v
nov Svet Zavoda.
Volilna komisija Zavoda ima predsednika, ki ga izmed svojih
članov izvolijo člani volilne komisije.
Predsednik sklicuje in vodi seje volilne komisije ter vodi
volilno komisijo v skladu s tem statutom.
20. člen
Notranje interesne organizacije interesnih skupin iz 16.
člena tega statuta, ki želijo sodelovati pri imenovanju ali volitvah članov
Sveta Zavoda, pošljejo svojo pisno prijavo volilni komisiji Zavoda v 15 dneh po
dnevu razpisa. V primeru, da se v zahtevanem roku ne prijavijo volilni komisiji
Zavoda, v postopku imenovanja ali volitev članov Sveta Zavoda ne morejo
sodelovati.
V primeru, da zveza ali konfederacija sindikatov iz druge
alinee 13. člena tega statuta v 15 dneh od dneva razpisa ne imenuje svojega
predstavnika v Svet Zavoda, v nadaljnjem postopku imenovanja članov ne more več
sodelovati. Za tako prazno mesto lahko kandidirajo vse zveze in konfederacije
sindikatov, ki so pravočasno imenovale svojega predstavnika v Svet Zavoda.
Volilna komisija Zavoda sestavi seznam prijavljenih notranjih
interesnih organizacij in jih pozove, da v roku 30 dni sklenejo sporazum o
imenovanju članov Sveta Zavoda ter ga posredujejo volilni komisiji.
Volilna komisija Zavoda prijavljene notranje interesne
organizacije tudi pozove, da ji posredujejo podatke, zahtevane v določilih, ki
veljajo za postopek internih volitev po tem statutu, če sporazuma v določenem
roku 30 dni ne morejo ali ne nameravajo skleniti.
1.5. Imenovanje na podlagi sporazuma
21. člen
Prijavljene notranje interesne organizacije, ki tvorijo
interesno skupino, imenujejo člane Sveta Zavoda sporazumno tako, da na podlagi
medsebojnega dogovora oziroma po svojih dogovorjenih internih pravilih med
seboj sklenejo poseben pisni sporazum o imenovanju članov Sveta Zavoda.
Šteje se, da je sporazum veljaven, če vsebuje seznam vseh
notranjih interesnih organizacij, ki so se prijavile volilni komisiji Zavoda in
so sporazum sklenile, ter seznam imenovanih članov v številu, ki ga za to
interesno skupino določa 13. člen tega statuta.
1. 6. Interne volitve znotraj interesnih skupin
22. člen
Če vse prijavljene notranje interesne organizacije v
posamezni interesni skupini v določenem roku ne sklenejo pisnega sporazuma o
imenovanju članov Sveta Zavoda, ali jih imenujejo v neustreznem številu, se za
imenovanje članov Sveta Zavoda iz te interesne skupine opravijo predhodne
interne volitve v posebnih interesnih volilnih telesih, ki jih sestavljajo
predstavniki vseh interesnih organizacij te interesne skupine.
23. člen
Preostale člane Sveta Zavoda, predstavnike sindikatov, po
končanem neposrednem imenovanju upravičenih zvez ali konfederacij sindikatov iz
druge alinee 13. člena tega statuta voli interno volilno telo, ki ga
sestavljajo predstavniki reprezentativnih sindikatov za območje države, ki so
pravočasno prijavili kandidate.
Reprezentativna zveza oziroma konfederacija sindikatov lahko
imenuje v interno volilno telo toliko predstavnikov, kolikor je v njej
združenih sindikatov.
Poleg predstavnikov iz prejšnjega odstavka lahko imenuje
zveza in konfederacija še po enega predstavnika na vsakih deset tisoč članov.
Seznamu predstavnikov, imenovanih v interno volilno telo,
priložijo reprezentativni sindikati odločbo o reprezentativnosti, pravila
organizacije in podatke o številu članov, v kolikor s temi podatki Zavod še ne
razpolaga.
24. člen
Člane Sveta Zavoda, predstavnike delodajalskih združenj, voli
interno volilno telo, ki ga sestavljajo predstavniki gospodarskih ter obrtnih
zbornic in reprezentativnih združenj delodajalcev, organiziranih za območje
države.
Kot reprezentativna združenja delodajalcev se upoštevajo
tista, ki jih določa poseben predpis in tiste organizacije, ki so podpisniki
splošne kolektivne pogodbe za gospodarske dejavnosti na strani delodajalcev in
so zastopane v Ekonomsko socialnem svetu.
Vsaka gospodarska ter obrtna zbornica in vsako
reprezentativno združenje delodajalcev lahko imenuje v interno volilno telo po
enega predstavnika na vsakih deset tisoč delavcev, zaposlenih pri članih
zbornice ali združenja.
Seznamu predstavnikov, imenovanih v interno volilno telo,
priložijo zbornice in združenja dokazilo o vpisu v register, pravila zbornice
ali združenja in podatke o številu delavcev, zaposlenih pri članih zbornice ali
združenja, v kolikor s temi podatki Zavod še ne razpolaga.
25. člen
Člane Sveta Zavoda, predstavnike upokojencev, voli interno
volilno telo, ki ga sestavljajo predstavniki njihovih interesnih organizacij,
to je vseh zvez oziroma organizacij upokojencev na ravni države, ki so poslale
svojo prijavo volilni komisiji Zavoda.
Za zvezo oziroma organizacijo upokojencev na ravni države se
šteje združenje, društvo ali druga organizacijska oblika upokojencev na ravni
države, ki je vpisana v ustrezen register.
Zveza ali organizacija lahko imenuje v interno volilno telo
toliko predstavnikov, kolikor je v njej združenih društev ali drugih
organizacij, posamezna organizacija ali društvo, ki ni članica zveze ali
združenja, pa enega predstavnika.
Seznamu predstavnikov, imenovanih v interno volilno telo,
priložijo organizacije dokazilo o vpisu v register, dokazilo o organiziranosti
za območje države, pravila organizacije in podatke o številu članov, v kolikor
s temi podatki Zavod še ne razpolaga.
26. člen
Člana Sveta Zavoda, predstavnika delovnih invalidov, voli
interno volilno telo, ki ga sestavljajo predstavniki njihovih interesnih
organizacij, to je vseh organizacij delovnih invalidov na ravni države, ki so
poslale svojo prijavo volilni komisiji Zavoda.
Za organizacijo delovnih invalidov na ravni države se štejejo
zveze, združenja, društva ali druge organizacijske oblike delovnih invalidov na
ravni države, ki so vpisane v ustrezen register in tam izrecno opredeljene kot
organizacije delovnih invalidov. Druge invalidske organizacije, ki niso
organizacije delovnih invalidov, se ne štejejo za organizacijo delovnih
invalidov po tem statutu.
Organizacija delovnih invalidov lahko imenuje v interno
volilno telo toliko predstavnikov, kolikor je v njej združenih društev ali
drugih organizacijskih oblik delovnih invalidov, posamezna organizacija, ki ni
članica zveze ali združenja, pa enega predstavnika.
Poleg predstavnikov iz prejšnjega odstavka, lahko imenuje
vsaka organizacija iz drugega odstavka tega člena v interno volilno telo še po
enega predstavnika na vsakih pet tisoč članov.
Seznamu predstavnikov, imenovanih v interno volilno telo,
priložijo organizacije dokazilo o vpisu v register kot organizacije delovnih
invalidov, dokazilo o organiziranosti za območje države, pravila organizacije
in podatke o številu članov, v kolikor s temi podatki Zavod še ne razpolaga.
27. člen
Notranje interesne organizacije iz 23., 24., 25. in 26. člena
tega statuta določijo svoje predstavnike v internem volilnem telesu po svojih
pravilih in v številu, določenem v tem statutu za posamezno interesno
organizacijo.
Volilna komisija Zavoda po preteku roka za imenovanje, na
podlagi dokazil o vpisu v register, odločb o reprezentativnosti in drugih
dokazil oziroma podatkov, sestavi seznam upravičenih notranjih interesnih
organizacij in seznam njihovih predstavnikov v volilnem telesu, ki imenujejo
svoje predstavnike v interna volilna telesa, predlagajo kandidate in sodelujejo
v postopku volitev.
Volilna komisija Zavoda potrdi sezname v roku 15 dni po
izteku roka za imenovanje članov Sveta Zavoda.
28. člen
Kandidate za člane Sveta Zavoda določijo notranje interesne
organizacije po svojih pravilih.
Vsaka notranja interesna organizacija lahko določi največ
toliko kandidatov, kolikor članov po 13. členu tega statuta pripada posamezni
interesni skupini.
Notranje interesne organizacije predložijo kandidature z
osebnimi podatki in pisnimi soglasji kandidatov volilni komisiji Zavoda v roku,
ki je določen za imenovanje članov Sveta Zavoda.
29. člen
Volilna komisija Zavoda sestavi na podlagi kandidatur za
vsako interno volilno telo ločen seznam kandidatov.
Kandidate razvrsti po abecednem redu, začenši s črko, ki jo
volilna komisija Zavoda izžreba. Za imenom kandidata je na seznamu ime notranje
interesne organizacije, ki je kandidata predlagala.
30. člen
Volilna telesa izvolijo in s tem imenujejo člane Sveta Zavoda
posamezne interesne skupine na svojih volilnih zborih na podlagi seznama
potrjenih kandidatur.
Volilne zbore skliče volilna komisija Zavoda najkasneje osem
dni pred dnem glasovanja tako, da o tem obvesti notranje interesne
organizacije, ki so imenovale svoje predstavnike v interno volilno telo in
vabilu priloži seznam imenovanih predstavnikov v internem volilnem telesu z
navedbo notranje interesne organizacije, ki je predstavnika imenovala, in
seznam kandidatov.
31. člen
Volitve na volilnem zboru se opravijo na dan glasovanja in v
času, ki ga za to določi volilna komisija Zavoda ne glede na število prisotnih
članov volilnega zbora, ki so upravičeni, da glasujejo.
32. člen
Glasuje se tajno z glasovnicami. Vrstni red kandidatov na
glasovnici je enak vrstnemu redu na seznamu kandidatov. Vsak član internega
volilnega telesa lahko glasuje največ za toliko kandidatov, kolikor članov
Sveta Zavoda se voli v internem volilnem telesu. V nasprotnem primeru je
glasovnica neveljavna.
Glasovanje se opravi tako, da se obkroži številko pred imenom
kandidata.
Za člane Sveta Zavoda so izvoljeni tisti kandidati, ki so
dobili največ glasov. Če sta dva ali več kandidatov dobila enako število
glasov, odloči med njimi žreb, ki ga opravi volilna komisija Zavoda.
1.7. Poročilo volilne komisije in konstitutivna seja Sveta
Zavoda
33. člen
Volilna komisija Zavoda na podlagi poročil, zapisnikov in
ostale dokumentacije iz postopka volitev pripravi skupno poročilo o opravljenih
volitvah in imenovanjih članov Sveta Zavoda in ga posreduje Svetu Zavoda pred
sklicem njegove konstitutivne seje.
Pritožbe iz celotnega postopka volitev sprejema volilna
komisija Zavoda ter jih skupaj s svojim mnenjem posreduje Svetu Zavoda, ki o
pritožbi odloči, njegova odločitev pa je dokončna.
Konstitutivno sejo Sveta skliče predsednik prejšnjega Sveta
Zavoda najkasneje 30 dni po imenovanju ali izvolitvi vseh članov Sveta Zavoda.
Na konstitutivni seji Svet Zavoda verificira mandate svojih
članov.
1.8. Mandat članov Sveta Zavoda
34. člen
Mandat članov Sveta Zavoda traja štiri leta.
Članu Sveta Zavoda lahko predčasno preneha mandat zaradi
smrti, odpoklica interesne organizacije, na podlagi pisne odpovedi ali če
izgubi status predstavnika Vlade Republike Slovenije ali skupine, iz katere je
bil imenovan. V zadnjem primeru preneha mandat na pobudo člana ali notranje
interesne organizacije z dnem, ko je Svet o tem pisno obveščen.
V primeru predčasnega prenehanja mandata članu Sveta Zavoda
imenuje novega člana za preostali del mandata tista notranja interesna
organizacija, katere predstavnik je bil član, ki mu je mandat prenehal.
1.9. Predsednik Sveta Zavoda in njegov namestnik
35. člen
Svet Zavoda ima predsednika in njegovega namestnika.
Mandat predsednika in njegovega namestnika traja štiri leta.
Predsednika Sveta Zavoda in njegovega namestnika izvoli Svet
Zavoda iz vrst svojih članov na podlagi prejetih kandidacijskih predlogov, ki
jih lahko podajo člani Sveta Zavoda.
Svet Zavoda najprej izvoli predsednika in nato namestnika
predsednika, ki pa ne moreta biti iz vrst iste interesne skupine.
Podrobnejši način in postopek izvolitve predsednika Sveta
Zavoda ter njegovega namestnika določa poslovnik o delu Sveta Zavoda.
36. člen
Predsednik Sveta Zavoda sklicuje in vodi seje Sveta,
podpisuje splošne akte in druge sklepe, ki jih sprejema Svet Zavoda, opravlja
druge zadeve, ki jih določajo statut in drugi akti Zavoda, ter zadeve, za
katere ga pooblasti Svet Zavoda.
Namestnik predsednika Sveta Zavoda nadomešča predsednika v
vseh njegovih pravicah in dolžnostih, kadar je ta odsoten ali zadržan. Če je
predsedniku predčasno potekel mandat, opravlja namestnik njegove naloge do
izvolitve novega predsednika.
Predsednik in njegov namestnik sta za svoje delo odgovorna
Svetu Zavoda.
Svet Zavoda ima sekretarja.
1.10. Delo Sveta Zavoda
37. člen
Svet zaseda na sejah, ki se sklicujejo in potekajo skladno z
določili poslovnika o delu Sveta Zavoda.
Svet Zavoda je sklepčen in veljavno odloča, če je na seji
navzoča večina članov.
Svet Zavoda sprejema odločitve z večino glasov navzočih članov.
Statut, finančni načrt, zaključni račun, letno poročilo o
poslovanju Zavoda, splošne akte za izvajanje zavarovanja, izvolitev predsednika
in namestnika predsednika Sveta Zavoda ter imenovanje in razrešitev generalnega
direktorja Zavoda, sprejema Svet Zavoda z večino glasov vseh članov.
Način in roke sklica, vodenje sej, način odločanja,
vzdrževanje reda na sejah, vsebino in obliko zapisnika in druga vprašanja
določi Svet Zavoda s poslovnikom.
1. 11. Komisije ali druga delovna telesa Sveta Zavoda
38. člen
Za pripravo stališč, mnenj, predlogov ali za izvršitev
posameznih zahtevnejših, obsežnejših ali periodičnih nalog oziroma zadolžitev
lahko Svet Zavoda s sklepom imenuje iz vrst svojih članov stalne ali občasne
komisije ali druga delovna telesa.
V sklepu o imenovanju Svet Zavoda komisijam ali drugim
delovnim telesom določi področja, vsebino, roke in pristojnosti delovanja ter
imenuje njihove predsednike in namestnike.
Svet Zavoda lahko glede na naravo in vsebino nalog v sklepu o
imenovanju komisij ali drugih delovnih teles določi, da pri njihovem delu poleg
imenovanih članov Sveta Zavoda sodelujejo tudi predstavniki Službe Zavoda ali
drugi imenovani posamezniki.
Komisije ali druga delovna telesa Sveta Zavoda so za svoje
delo odgovorni Svetu Zavoda.
39. člen
Področja in naloge, za katere lahko Svet Zavoda imenuje
komisije ali druga delovna telesa, so zlasti:
-       
spremljanje sistemskih vprašanj izvajanja obveznega pokojninskega in
invalidskega zavarovanja ter dajanje predlogov in pobud za potrebne ukrepe,
-       
obravnava statuta in njegovih sprememb ter dopolnitev,
-       
spremljanje in koordiniranje volilnih aktivnosti, vodenje postopkov
imenovanj in razrešitev, objavljanje razpisov in pripravljanje predlogov izbire
ter druga opravila s tega področja.
1.12. Sejnine ter povračila stroškov
40. člen
Predsednik Sveta Zavoda, njegov namestnik in predsedniki
stalnih komisij ali delovnih teles Sveta Zavoda prejemajo za svoje delo sejnino
v višini, kot jo določi Svet Zavoda s posebnim sklepom.
Člani Sveta Zavoda prejemajo za delo v Svetu Zavoda sejnino v
višini, kot jo določi Svet Zavoda s posebnim sklepom. Svet Zavoda lahko določi
sejnino tudi za delo članov komisij ali delovnih teles Sveta Zavoda.
Vsi člani Sveta Zavoda, komisij ali drugih delovnih teles
Sveta Zavoda imajo poleg prejemkov iz prejšnjih odstavkov pravico do povračila
materialnih in drugih stroškov ter povračila morebitnih nadomestil za
izgubljeni zaslužek.
2. Generalni direktor zavoda
41. člen
Poslovodni organ Zavoda je generalni direktor, ki ga imenuje
Svet Zavoda. K imenovanju da soglasje Vlada Republike Slovenije.
42. člen
Generalni direktor organizira in vodi delo ter poslovanje
Zavoda in je odgovoren za zakonitost dela Zavoda, predstavlja in zastopa Zavod
ter je odredbodajalec za Zavod. V ta namen zlasti:
1.     
podpisuje poslovno pravne akte, listine, pogodbe in druge dokumente, ki
se nanašajo na poslovanje Zavoda,
2.     
predlaga temelje poslovne politike Zavoda in ukrepe za njihovo
izvajanje,
3.     
poroča o rezultatih dela in o poslovanju Zavoda,
4.     
spremlja izvajanje finančnega načrta Zavoda in planskih aktov Službe
Zavoda ter sprejema ukrepe za njihovo uresničevanje,
5.     
v skladu s statutom in drugimi predpisi predlaga in sprejema splošne
akte ter organizacijske predpise, s katerimi se ureja organizacija dela ali
določa obveznosti, ki jih morajo delavci poznati zaradi izpolnjevanja
pogodbenih in drugih obveznosti,
6.     
izdaja posamične akte in izvršuje posamične ukrepe,
7.     
odloča o pravicah delavcev Zavoda iz delovnih razmerij skladno z
zakonom, kolektivno pogodbo in splošnimi akti Zavoda,
8.     
ob soglasju Sveta Zavoda imenuje namestnika generalnega direktorja,
direktorje sektorjev in direktorje območnih enot ter samostojno ostale vodilne
delavce, ki jih določajo akti o notranji organizaciji in sistemizaciji delovnih
mest, upoštevaje pogoje in postopke iz teh aktov,
9.     
odobrava stroške za dejavnost Zavoda in poslovanje Službe Zavoda,
10.  
opravlja naloge varnosti, obrambe in zaščite skladno z zakonom,
11.  
imenuje posebne delovne skupine, komisije ali druga delovna in
svetovalna telesa za razrešitev določenih vprašanj ter jim daje naloge,
12.  
opravlja druge naloge v skladu z zakonom, kolektivno pogodbo, tem
statutom in drugimi splošnimi akti Zavoda.
43. člen
Generalni direktor je za svoje delo in delo Zavoda odgovoren
Svetu Zavoda.
44. člen
Generalni direktor in tisti vodilni delavci, ki jih kot
zastopnike Zavoda na predlog generalnega direktorja imenuje Svet Zavoda, se kot
zastopniki Zavoda vpišejo v sodni register in zastopajo Zavod neomejeno.
V primeru zadržanosti oziroma odsotnosti nadomešča
generalnega direktorja njegov namestnik s pravicami, pristojnostmi in
odgovornostmi na podlagi pisnega pooblastila, ki ga za take primere izda
generalni direktor.
Namestnik generalnega direktorja ima tudi druge pristojnosti,
odgovornosti in naloge, določene z akti, ki urejajo notranjo organizacijo in
sistemizacijo delovnih mest ter s pisnimi pooblastili, ki jih izda generalni
direktor.
45. člen
Generalni direktor lahko v okviru uresničevanja svojih nalog
in pristojnosti, določenih z zakonom, drugimi predpisi, tem statutom in drugimi
splošnimi akti Zavoda, s pisnimi pooblastili prenese opravljanje posameznih
zadev, nalog ali delovnih področij na posamezne vodilne in druge delavce, prav
tako pa lahko s pooblastili prenese na te delavce tudi pravico podpisovanja
aktov, pogodb in listin.
Za predstojnike enot, pristojnih za izdajo oziroma
podpisovanje odločb po tretjem odstavku 253. člena ZPIZ-1-UPB4, se po tem
statutu štejejo direktorji pristojnih enot Zavoda in delavci, ki jih za to
posebej pisno pooblasti generalni direktor Zavoda.
46. člen
Generalni direktor lahko v posameznih primerih za zastopanje
Zavoda pooblasti posamezne delavce Zavoda.
Zastopnik Zavoda je upravičen, da v imenu Zavoda in v okviru
njegove poslovne dejavnosti ter prejetih pooblastil sklepa pogodbe in opravlja
druga pravna dejanja, kakor tudi, da zastopa Zavod pred sodiščem in drugimi
organi.
47. člen
Generalnega direktorja na podlagi javnega razpisa imenuje
Svet Zavoda za dobo, določeno z zakonom in je po poteku te dobe lahko ponovno
imenovan.
Postopek razpisa vodi Svet Zavoda.
48. člen
Za generalnega direktorja je lahko imenovan državljan
Republike Slovenije, ki izpolnjuje z zakonom predpisane pogoje ter ima
univerzitetno izobrazbo družboslovne smeri in najmanj osem let ustreznih
delovnih izkušenj na podobnih delovnih mestih, ki potrjujejo, da ima potrebne
strokovne, organizacijske in druge poslovodne sposobnosti za uspešno
opravljanje te funkcije.
49. člen
Razpis mora biti objavljen najmanj dva meseca pred potekom
mandata.
Rok, do katerega se sprejemajo prijave kandidatov, ne sme
biti krajši kot osem dni, rok, v katerem se kandidati obvestijo o izbiri, pa ne
daljši kot 30 dni od dneva objave razpisa.
50. člen
Če se na razpis nihče ne prijavi ali če nihče od prijavljenih
kandidatov ni izbran, se razpis ponovi. Za čas do imenovanja generalnega
direktorja na podlagi ponovljenega razpisa Svet Zavoda imenuje vršilca
dolžnosti generalnega direktorja, vendar najdlje za eno leto.
Smiselno enako Svet Zavoda ravna tudi v primeru prenehanja
delovnega razmerja generalnemu direktorju pred potekom mandata ali v drugih
primerih, ko generalni direktor preneha z delom v Zavodu.
III. SLUŽBA ZAVODA
1. Organizacija
51. člen
Delavci Zavoda, ki opravljajo strokovna, finančna,
administrativno-tehnična in druga dela, tvorijo Službo Zavoda, ki je
organizacijski del Zavoda.
52. člen
Služba Zavoda posluje v Centrali na sedežu v Ljubljani in po
posameznih območnih enotah ter njihovih izpostavah, kot jih določa ta statut,
lahko pa tudi v stalnih ali občasnih krajevnih pisarnah, organiziranih s posebnimi
sklepi Sveta Zavoda za določeno vrsto dela ali za učinkovitejšo pravno ter
drugo pomoč zavarovancem in upokojencem.
53. člen
V Centrali so organizirani sektorji, pristojni in odgovorni
za izvajanje posameznih delovnih področij Zavoda, in sicer za:
1.     
pokojninsko in invalidsko zavarovanje,
2.     
izvedenstvo,
3.     
finance,
4.     
razvoj in organizacijo,
5.     
informacijske tehnologije,
6.     
pravne in splošne zadeve,
7.     
nakazovanje pokojnin.
54. člen
Območne enote so:
1.     
Območna enota Celje za območje občin: mestna občina Celje, Bistrica ob
Sotli, Braslovče, Brežice, Dobje, Dobrna, Kozje, Laško, Podčetrtek, Polzela,
Prebold, Radeče, Rogaška Slatina, Rogatec, Sevnica, Slovenske Konjice, Šentjur
pri Celju, Šmarje pri Jelšah, Štore, Tabor, Vitanje, Vojnik, Vransko, Zreče in
Žalec,
2.     
Območna enota Koper za območje občin: mestna občina Koper, Divača,
Hrpelje - Kozina, Ilirska Bistrica, Izola, Komen, Piran, Pivka, Postojna in
Sežana,
3.     
Območna enota Kranj za območje občin: mestna občina Kranj, Bled, Bohinj,
Cerklje na Gorenjskem, Gorenja Vas - Poljane, Jesenice, Jezersko, Kranjska
Gora, Naklo, Preddvor, Radovljica, Šenčur, Škofja Loka, Tržič, Železniki, Žiri
in Žirovnica,
4.     
Območna enota Ljubljana za območje občin: mestna občina Ljubljana,
Bloke, Borovnica, Brezovica, Cerknica, Dobrepolje, Dobrova - Polhov Gradec, Dol
pri Ljubljani, Domžale, Grosuplje, Horjul, Hrastnik, Ig, Ivančna Gorica,
Kamnik, Kočevje, Komenda, Kostel, Litija, Logatec, Loška dolina, Loški Potok,
Lukovica, Medvode, Mengeš, Moravče, Osilnica, Ribnica, Sodražica, Škofljica,
Trbovlje, Trzin, Velike Lašče, Vodice, Vrhnika in Zagorje ob Savi,
5.     
Območna enota Maribor za območje občin: mestna občina Maribor, mestna
občina Ptuj, Benedikt, Cerkvenjak, Destrnik, Dornava, Duplek, Gorišnica,
Hajdina, Hoče - Slivnica, Juršinci, Kidričevo, Kungota, Lenart, Lovrenc na
Pohorju, Majšperk, Markovci, Miklavž na Dravskem polju, Oplotnica, Ormož,
Pesnica, Podlehnik, Rače - Fram, Ruše, Selnica ob Dravi, Slovenska Bistrica,
Starše, Sveta Ana, Sveti Andraž, Šentilj, Trnovska vas, Videm, Zavrč in Žetale,
6.     
Območna enota Murska Sobota za območje občin: mestna občina Murska
Sobota, Beltinci, Cankova, Črenšovci, Dobrovnik, Gornja Radgona, Gornji
Petrovci, Grad, Hodoš, Kobilje, Križevci, Kuzma, Lendava, Ljutomer, Moravske
Toplice, Odranci, Puconci, Radenci, Razkrižje, Rogašovci, Sveti Jurij, Šalovci,
Tišina, Turnišče, Velika Polana in Veržej,
7.     
Območna enota Nova Gorica za območje občin: mestna občina Nova Gorica,
Ajdovščina, Bovec, Brda, Cerkno, Idrija, Kanal, Kobarid, Miren - Kostanjevica,
Šempeter - Vrtojba, Vipava in Tolmin,
8.     
Območna enota Novo mesto za območje občin: mestna občina Novo mesto,
Črnomelj, Dolenjske Toplice, Krško, Metlika, Mirna Peč, Semič, Šentjernej,
Škocjan, Trebnje in Žužemberk,
9.     
Območna enota Ravne na Koroškem za območje občin: mestna občina Velenje,
mestna občina Slovenj Gradec, Gornji Grad, Dravograd, Črna na Koroškem, Ljubno,
Luče, Mežica, Mislinja, Mozirje, Muta, Nazarje, Podvelka, Prevalje, Radlje ob
Dravi, Ravne na Koroškem, Ribnica na Pohorju, Solčava, Šmartno ob Paki, Šoštanj
in Vuzenica.
55. člen
Posamezne območne enote opravljajo svoje delo tudi v
izpostavah in sicer:
-       
Območna enota Kranj v izpostavi na Jesenicah za območje občin: Jesenice,
Kranjska Gora, Bled, Bohinj, Radovljica in Žirovnica,
-       
Območna enota Ljubljana v izpostavi v Trbovljah za območje občin:
Trbovlje, Hrastnik in Zagorje,
-       
Območna enota Ravne na Koroškem v izpostavi Velenje za območje občin:
mestna občina Velenje, Gornji Grad, Ljubno, Luče, Mozirje, Nazarje Solčava,
Šmartno ob Paki in Šoštanj,
-       
Območna enota Maribor v izpostavi Ptuj za območje občin: mestna občina
Ptuj, Ormož, Destrnik, Trnovska vas, Dornava, Gorišnica, Juršinci, Kidričevo,
Majšperk, Videm in Zavrč.
56. člen
Svet Zavoda lahko v primeru potrebe po spremembi notranje
organizacije ali spremembe v organizaciji občin ali regij do naslednjih
sprememb statuta s sklepom spremeni krajevno pristojnost posamezne območne
enote Zavoda.
V primeru in za čas iz prvega odstavka tega člena lahko Svet
Zavoda poleg sektorjev, območnih enot, izpostav in krajevnih pisarn iz 52. do
55. člena tega statuta s sklepom ustanovi tudi druge take enote Zavoda, ali jih
ustrezno spremeni.
57. člen
Sektorji in območne enote imajo službe in oddelke kot svoje
notranje organizacijske enote, lahko pa, v skladu s splošnim aktom o notranji
organizaciji, tudi ožje organizacijske enote.
58. člen
Sektorje in območne enote Zavoda vodijo direktorji, ki so
odgovorni za stanje in poslovanje v sektorjih in območnih enotah, ki jih
vodijo.
Za stanje in poslovanje služb in oddelkov ter ožjih
organizacijskih enot iz 57. člena, so odgovorni vodje teh enot.
59. člen
Pravice in obveznosti iz delovnih razmerij, materialni
položaj, druge medsebojne odnose, pravice in obveznosti, uresničujejo delavci
Zavoda v skladu z zakonom, kolektivno pogodbo, tem statutom in drugimi splošnimi
akti Zavoda.
2. Svet delavcev
60. člen
Svet delavcev izvolijo delavci Zavoda.
Svet delavcev je sestavljen tako, da imajo v njem sektorji in
območne enote po enega člana.
Mandat članov traja štiri leta. Člani so lahko ponovno
izvoljeni.
Pravico voliti člane v Svet delavcev imajo vsi delavci, ki
delajo v Zavodu.
Generalni direktor ter delavci s posebnimi pooblastili in
odgovornostmi nimajo pravice voliti članov v Svet delavcev.
Pravico biti izvoljen v svet delavcev imajo vsi delavci, ki
imajo pravico voliti v Svet delavcev in ki delajo v Zavodu.
61. člen
Člane Sveta delavcev volijo delavci Zavoda na tajnih in
neposrednih volitvah.
Svet delavcev izmed članov izvoli predsednika in njegovega
namestnika.
Predsednik zastopa in predstavlja Svet delavcev, namestnik
predsednika pa opravlja to funkcijo v njegovi odsotnosti.
62. člen
Oblikovanje, sestava, kandidiranje, volitve in razrešitve ter
pristojnosti, področje in način dela Sveta delavcev podrobneje določajo pravila
sveta delavcev.
Svet delavcev na podlagi prejetih predlogov iz vrst
zaposlenih, sindikata ali posameznih organizacijskih enot Zavoda voli člana iz
vrst delavcev Zavoda v Svet Zavoda po postopku in na način, kot ga določajo
pravila sveta delavcev.
IV. IZVEDENSKI ORGANI ZAVODA
63. člen
Izvedenska mnenja o invalidnosti, telesni okvari, potrebi po
stalni pomoči in postrežbi, o nezmožnosti za delo oziroma nezmožnosti za delo
vdove ali vdovca oziroma drugih zavarovančevih družinskih članov ter o
okoliščinah iz 201. člena ZPIZ-1-UPB4 dajejo invalidske komisije oziroma
zdravniki posamezniki in druge strokovne institucije, ki jih imenuje Svet
Zavoda, kot izvedenski organ Zavoda.
Izvedenski organi Zavoda dajejo izvedenska mnenja tudi na
zahtevo drugih organov in institucij ter tujih nosilcev zavarovanja, če tako določa
zakon, drugi predpisi ali mednarodni sporazumi.
Organizacijo in način delovanja invalidskih komisij ter
drugih izvedenskih organov določi Zavod s splošnim aktom, ki ga sprejme Svet
Zavoda.
V. OBVEŠČANJE
64. člen
Zavod je nosilec informacijske službe za področje obveznega
pokojninskega in invalidskega zavarovanja v Sloveniji.
V Zavodu se organizira obveščanje tako, da je organizacijam
in delodajalcem, zavarovancem in uživalcem pravic ter delavcem Zavoda omogočen
vpogled v poslovanje Zavoda ob doslednem izvajanju predpisov o zagotavljanju
dostopa do informacij javnega značaja.
65. člen
Obveščanje se zagotavlja z javnimi statističnimi podatki s
področja obveznega pokojninskega in invalidskega zavarovanja, s poslovnimi
poročili, z objavami v Uradnem listu Republike Slovenije ter drugimi javnimi
objavami in obvestili Zavoda v medijih, preko spletne strani Zavoda, z glasilom
Zavoda Vzajemnost in drugimi ustreznimi načini, upoštevaje tudi predpise o
zagotavljanju dostopa do informacij javnega značaja ter predpise o varstvu
osebnih podatkov.
66. člen
Za izdajanje glasila Vzajemnost je Zavod skupaj z Zvezo
društev upokojencev Slovenije ter ob soglasju Vlade Republike Slovenije
ustanovil Zavod Vzajemnost.
Izdajanje glasila Vzajemnost, medsebojna razmerja ustanoviteljev,
naloge, status, organizacija, organi, upravljanje in vodenje, vsebinska zasnova
urejanja glasila in vsa druga vprašanja Zavoda Vzajemnost so urejena s sklepom,
pogodbo o ustanovitvi in statutom Zavoda Vzajemnost.
VI. SPLOŠNI IN IZVRŠILNI AKTI ZAVODA
67. člen
Splošni in izvršilni akti Zavoda so statut Zavoda, poslovnik
o delu Sveta Zavoda, splošni akti in sklepi za izvajanje zavarovanja,
pravilniki, organizacijski in izvršilni sklepi ter drugi akti.
68. člen
Splošni akti in sklepi za izvajanje zavarovanja na splošen
način urejajo vprašanja, ki so potrebna za izvedbo posameznih določil zakona o
pokojninskem in invalidskem zavarovanju in drugih zakonov, za katere ni po
zakonih izrecno določena pristojnost državnih organov.
69. člen
Poslovnik o delu Sveta Zavoda ureja način dela Sveta Zavoda
ter njegovih komisij ali drugih delovnih teles.
70. člen
Statut in splošne ter izvršilne akte iz 67. in 68. člena tega
statuta sprejema Svet Zavoda.
71. člen
Za urejanje makro in mikro organizacije Zavoda, določanje organizacijskih,
delovnih in drugih postopkov ter urejanje pravic, obveznosti in odgovornosti
delavcev Zavoda, ima Zavod v skladu z zakonom, drugimi predpisi, zahtevami
delovnega procesa ter organizacijskimi in drugimi potrebami tudi druge akte, ki
podrobneje urejajo zlasti naslednja področja:
1.     
notranjo organizacijo Zavoda,
2.     
sistemizacijo delovnih mest,
3.     
računovodstvo in finančno poslovanje,
4.     
postopke javnega naročanja,
5.     
popis sredstev in virov – inventuro,
6.     
poslovanje z dokumentarnim gradivom, njegovo hranjenje ter pisarniško
poslovanje,
7.     
varstvo pri delu in pred požarom,
8.     
normative in ugotavljanje delovne uspešnosti delavcev,
9.     
notranjo revizijo in notranje kontrole,
10.  
varstvo osebnih podatkov,
11.  
delovna razmerja delavcev Zavoda,
12.  
stanovanjsko pomoč in koriščenje počitniških kapacitet ter
13.  
druge.
72. člen
Akt iz 1. točke prejšnjega člena sprejema Svet Zavoda na
predlog generalnega direktorja.
Akt iz 2. točke prejšnjega člena sprejema generalni direktor
ob soglasju Sveta Zavoda.
Akte iz 3. do vključno 10. točke prejšnjega člena izdaja
generalni direktor na predlog pristojne organizacijske enote Službe Zavoda.
Akt iz 11. točke prejšnjega člena sprejema generalni direktor
po predhodnem mnenju sindikata delavcev Zavoda in to za razmerja, ki niso
urejena s kolektivno pogodbo na nivoju Zavoda, ki jo skleneta Svet Zavoda in v
Zavodu organizirani sindikati delavcev Zavoda.
Akt iz 12. točke prejšnjega člena sprejema Svet delavcev na
predlog generalnega direktorja.
Druge akte, ki jih mora Zavod sprejeti na podlagi zakonov,
uredb in drugih predpisov, ter pravilnike, organizacijske in druge akte iz 13.
točke prejšnjega člena izdaja generalni direktor, če za njihov sprejem ni
določena pristojnost drugega organa.
73. člen
Statut Zavoda se sprejema po naslednjem postopku:
1.     
Služba Zavoda pripravi osnutek statuta in ga predloži generalnemu
direktorju;
2.     
Generalni direktor po pridobitvi mnenj in pripomb direktorjev sektorjev
sprejme predlog statuta in ga predloži Svetu Zavoda;
3.     
Svet Zavoda po obravnavi pripomb in amandmajev k predlogu, podanih v skladu
s poslovnikom o delu Sveta, statut Zavoda sprejme;
4.     
V primeru, da so pri obravnavi na Svetu Zavoda podane zahtevnejše in
obsežnejše pripombe ali amandmaji, ki terjajo dodatno usklajevanje, lahko Svet
Zavoda pred sprejemom statuta gradivo vrne v dopolnitev generalnemu direktorju;
5.     
Svet Zavoda pošlje statut v soglasje Vladi Republike Slovenije;
6.     
Statut se po prejetem soglasju Vlade Republike Slovenije objavi v
Uradnem listu Republike Slovenije.
Spremembe in dopolnitve statuta Zavoda se sprejemajo po
enakem postopku kot statut.
74. člen
Drugi akti Zavoda, ki jih sprejema Svet Zavoda, se sprejemajo
po naslednjem postopku:
1.     
Služba Zavoda pripravi, generalni direktor pa predloži Svetu Zavoda
predlog akta;
2.     
Svet Zavoda predlog obravnava in na podlagi obravnave ter ob upoštevanju
utemeljenih pripomb in predlogov predloženi akt sprejme;
3.     
Akti za izvajanje zavarovanja se objavijo v Uradnem listu Republike
Slovenije, drugi akti pa na oglasnih deskah Zavoda.
Za spremembe in dopolnitve teh aktov velja enak postopek kot
za njihov sprejem.
VII. PLANIRANJE IN SREDSTVA
75. člen
Zavod samostojno gospodari s sredstvi za pokojninsko in
invalidsko zavarovanje v skladu z zakonom in finančnimi načrti, pri čemer je
prednostna naloga Zavoda pravočasno izplačevanje pokojninskih, invalidskih ter
drugih dajatev.
Zavod lahko ob pogojih iz zakona, drugih predpisov,
finančnega načrta ter drugih splošnih in izvršilnih aktov namenja ustrezna
sredstva tudi za aktivnosti, pripomočke in objekte na področjih prevencije
invalidnosti, rehabilitacije invalidov, za delovanje invalidskih podjetij, za
rekreativne, športne in kulturne dejavnosti, ki jih organizirajo organizacije,
zveze in društva upokojencev in delovnih invalidov ter za druge podobne naloge,
aktivnosti in dejavnosti, povezane s področjem pokojninskega in invalidskega
zavarovanja.
76. člen
V okviru planiranih finančnih sredstev v finančnem načrtu
Zavod zagotavlja sredstva za izvajanje dejavnosti Zavoda in za delovanje Službe
Zavoda.
77. člen
Zavod planira svoje poslovanje s programom dejavnosti in s
finančnim načrtom, ki sta lahko ločena ali pa glede na vsebino tvorita enoten
pravni akt.
78. člen
Na podlagi sprejetega finančnega načrta Zavoda generalni
direktor predlaga Svetu Zavoda letni program dela, kadrovski načrt, plan
investicij in investicijskega vzdrževanja ter finančni načrt Službe Zavoda.
Z letnim programom dela in kadrovskim načrtom se podrobneje
opredeli vrsta in količina nalog in storitev, ki so jih dolžni opraviti delavci
Zavoda, potreben delovni čas, roke za izpolnitev nalog, nosilce nalog ter
število in strukturo potrebnih kadrov.
Pri izhodiščih za sestavo kadrovskega načrta se upošteva
doseženi obseg storitev v preteklem letu in spremembe v obsegu ter vrsti nalog,
ki izhajajo iz programa dejavnosti Zavoda in sklepov Sveta Zavoda. Upošteva se
tudi možne racionalizacije delovnih postopkov, povečanje produktivnosti dela in
smotrno porabo materialnih sredstev.
Predlog plana investicij in investicijskega vzdrževanja
usklajeno in vsak za svoje področje, ob upoštevanju predlogov direktorjev
sektorjev in območnih enot, pripravita sektor za razvoj in organizacijo ter
sektor informacijskih tehnologij.
Finančni načrt Službe Zavoda je interni operativni izvedbeni
planski akt finančnega načrta Zavoda, ki razčlenjuje njegove že sprejete
globalne postavke in v katerem se še podrobneje kot v finančnem načrtu
opredelijo in določijo izdatki za poslovanje Službe Zavoda.
Predlog finančnega načrta Službe Zavoda pripravi na podlagi
ostalih planskih aktov in planov direktorjev sektorjev finančni sektor Zavoda.
79. člen
Svet Zavoda in generalni direktor sta odgovorna za
uresničevanje finančnega načrta Zavoda in drugih planskih aktov s tem, da
sprejemata ukrepe za njegovo izvajanje.
Ob obravnavanju letnih poročil o poslovanju Zavoda generalni
direktor poroča Svetu Zavoda o izvajanju planskih obveznosti in doseganju
ciljev ter rezultatov Zavoda.
VIII. VAROVANJE OSEBNIH PODATKOV IN POSLOVNE TAJNOSTI
80. člen
Varstvo osebnih podatkov obsega pravice, načine in ukrepe, s
katerimi Zavod pri zbiranju, obdelavi, shranjevanju, posredovanju osebnih
podatkov ter njihovi uporabi preprečuje nezakonit in neupravičen poseg v
integriteto človekove osebnosti, njegovega osebnega in družinskega življenja.
Zavarovanje osebnih podatkov obsega pravne, organizacijske in
druge ustrezne postopke, ukrepe in odgovornosti, s katerimi Zavod preprečuje
nepooblaščen ali neregistriran dostop do prostorov, strojne in programske
opreme, slučajno ali namerno uničenje podatkov, njihovo spremembo ali izgubo,
kakor tudi nepooblaščen dostop, obdelavo in posredovanje teh podatkov ter
njihovo uporabo.
81. člen
S posebnim splošnim aktom se ureja varstvo osebnih podatkov,
vsebovanih v zbirkah podatkov, s katerimi upravlja Zavod, njihovo zavarovanje,
pravice posameznika in omejitve pravic, iznos osebnih podatkov, zaščita strojne
opreme in programskih produktov ter nadzor.
82. člen
Z aktom iz prejšnjega člena se lahko določi, da so posamezni
podatki poslovna tajnost.
Delavci Zavoda morajo razen tako opredeljenih podatkov kot
poslovno tajnost varovati tudi listine in podatke, ki jih kot take razglasi
oziroma določi pristojni organ, ali podatke, ki so po zakonu ali drugih
predpisih opredeljeni kot tajni.
IX. PREHODNE IN KONČNE DOLOČBE
83. člen
Kolektivna pogodba Zavoda ter drugi splošni, izvršilni in
organizacijski akti, ki so se uporabljali do začetka veljavnosti tega statuta,
se uporabljajo še naprej, kolikor niso v nasprotju z zakonom, drugimi predpisi
in tem statutom, sicer pa jih morata Svet Zavoda in generalni direktor
uskladiti najkasneje v roku treh mesecev po sprejemu statuta.
Zunanja podoba pečata, kratice in znaki Zavoda, ki se
uporabljajo do začetka veljavnosti tega statuta, se uporabljajo še naprej.
84. člen
Z dnem začetka veljavnosti tega statuta preneha veljati
Statut Zavoda za pokojninsko in invalidsko zavarovanje Slovenije (Uradni list
Republike Slovenije, št. 78/00, 37/02 in 29/03).
85. člen
Sprejeti statut se takoj po danem soglasju Vlade Republike
Slovenije objavi v Uradnem listu Republike Slovenije, veljati pa začne
naslednji dan po objavi.
Št. 0300-10/2006
Ljubljana, dne 20. junija 2006
EVA 2006-2611-0074
Zavod za pokojninsko in invalidsko
zavarovanje Slovenije 
Predsednik Sveta Zavoda 
Ivan Sisinger l.r.
Opomba: V skladu s tretjim
odstavkom 269. člena Zakona o pokojninskem in invalidskem zavarovanju je Vlada
Republike Slovenije, s sklepom št. 01403-3/2006/7, z dne 12. 10. 2006, podala
soglasje k statutu.