1. člen
(vsebina)
Ta pravilnik podrobneje določa vrste podatkov, ki se štejejo
za državno meteorološko informacijo.
2. člen
(državna meteorološka informacija)
(1) Za državno meteorološko informacijo se štejejo
meteorološki izdelki kot obdelani izbrani meteorološki podatki ter izračuni
izbranih meteoroloških veličin, ki temeljijo na meritvah in opazovanjih,
pridobljenih v okviru državne mreže meteoroloških postaj, in sicer: 
1.     
osnovni meteorološki podatki: 
- 
terminski in povprečni dnevni točkovni podatki o vremenu, vodah in tleh,
- 
polurni nekontrolirani točkovni podatki o vremenu, vodah in tleh
izmerjeni na avtomatskih meteoroloških postajah, 
- 
izbrani točkovni fenološki podatki, 
- 
terminski višinski podatki nad Ljubljano, 
- 
10-minutne slike radarskih podatkov za območje Slovenije; 
2.     
meteorološke prognoze: 
- 
splošna tekstovna napoved vremena nad Slovenijo in splošna napoved
vremena v sliki, 
- 
splošna tekstovna napoved stanja voda v Sloveniji, 
- 
tekstualna napoved vremenskih razmer nad Slovenijo za potrebe splošnega
letalstva, 
- 
triurni grafični prikazi numeričnih napovedi polj in presekov izbranih
prognostičnih meteoroloških veličin; 
3.     
meteorološke analize: 
- 
točkovni izračuni izbranih izvedenih meteoroloških veličin, 
- 
povzetki dolgoletnih povprečij in letni povzetki izbranih točkovnih
fenoloških podatkov, izbranih točkovnih podatkov o vremenu, izbranih točkovnih
podatkov o tleh in izbranih točkovnih podatkov o vodah, 
- 
georeferencirane karte in podatkovni sloji z analizami za različna
klimatološka obdobja za izbrane prostorske podatke o vremenu in izbrane
prostorske podatke o tleh, 
- 
mesečne prostorske in točkovne analize odstopanj osnovnih podatkov o
vremenu od dolgoletnega povprečja za tekoči mesec. 
(2) Za državno meteorološke informacijo se štejejo tudi
tekstovna ali grafična opozorila dežurnega prognostika o trenutnem vremenskem
pojavu oziroma predvidenem razvoju nevarnih vremenskih razmer drugim pristojnim
državnim organom in javnosti.
3. člen
(meteorološki podatek)
Meteorološki podatek je vsaka informacija, ki določa
vremensko ali podnebno stanje ter razmere, in sicer: 
1.     
podatek o vremenu, ki je informacija o stanju ozračja; 
2.     
podatek o vodah, ki je informacija o količinskem stanju voda; 
3.     
podatek o tleh, ki je informacija o vremensko pogojenem stanju površine
tal ter temperaturnih in vlažnostnih razmerah v tleh do globine enega metra; 
4.     
fenološki podatek, ki je informacija o nastopu fenoloških faz rastlin.
4. člen
(izbrani meteorološki podatek)
Izbrani meteorološki podatek je: 
1.     
osnovni podatek o vremenu, ki je podatek o temperaturi zraka dva metra
nad tlemi, količini padavin in trajanju sončnega obsevanja; 
2.     
točkovni podatek, ki obsega vsak podatek izmerjen na postajah v okviru
državne mreže meteoroloških postaj; 
3.     
izbrani točkovni podatek o vremenu, ki obsega točkovni podatek o
temperaturi zraka dva metra nad tlemi, količini padavin, trajanju sončnega
obsevanja, številu dni s pojavom nevihte in številu dni z meglo; 
4.     
izbrani točkovni podatek o tleh, ki obsega točkovni podatek o številu
dni s snežno odejo; 
5.     
izbrani točkovni podatek o vodah, ki obsega točkovni podatek o gladini
in temperaturi podzemne vode ter vodostaju, pretoku in temperaturi površinske
vode; 
6.     
izbrani točkovni fenološki podatek, ki obsega točkovni podatek o nastopu
izbranih fenofaz negojenih rastlin; 
7.     
izbrani prostorski podatek o vremenu kot interpolirani podatek o
temperaturi zraka dva metra nad tlemi, trajanju kurilne sezone, temperaturnem
primanjkljaju v kurilni sezoni, količini padavin, hitrosti vetra in trajanju
sončnega obsevanja za območje Slovenije, podani v vektorski obliki kot poligoni
enotnih kvantitativnih razredov; 
8.     
izbrani prostorski podatek o tleh, ki obsega interpolirani podatek o
številu dni s snežno odejo in višini novozapadlega snega za območje Slovenije,
podan v vektorski obliki kot poligoni enotnih kvantitativnih razredov; 
9.     
podatek meteorološkega radarja, ki je podatek o vremenu in vključuje
informacijo o vertikalni vodnosti v ozračju, največji jakosti padavin, največji
odbojnosti padavin, višini vrhov padavin in prizemni jakosti padavin na
izbranem območju; 
10.  
višinski podatek, ki je podatek o vremenu in vključuje informacijo o
temperaturi zraka, temperaturi rosišča, zračnem tlaku ter smeri in hitrosti
vetra na različnih nadmorskih višinah v prosti atmosferi.
5. člen
(meteorološke veličine)
(1) Meteorološke veličine so spremenljivke ali pojavi,
značilni za vreme ali podnebje na določenem krajevnem območju v določenem
časovnem obdobju. 
(2) Izbrane meteorološke veličine so: 
1.     
izbrane prognostične meteorološke veličine, ki so temperatura zraka na
dveh metrih, skupna oblačnost, akumulirane padavine, smer in hitrost vetra na
10 metrih, smer in hitrost vetra na pritiskovi ploskvi 925 hPa, relativna
zračna vlaga, temperatura zraka ter smer in hitrost vetra na pritiskovi ploskvi
850 mb, 
2.     
izbrane izvedene meteorološke veličine, ki so evapotranspiracija in
površinska vodna bilanca, trajanje kurilne sezone in temperaturni primanjkljaj
v kurilni sezoni, temperaturni presežki nad pragovi 18 °C, 21 °C in 23 °C,
vsote efektivnih temperatur nad pragovi 0 °C, 5 °C, 8 °C, 10 °C, izračuni
povratnih dob za intenzivne padavine.
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-255/2010
Ljubljana, dne 19. aprila 2011
EVA 2010-2511-0117
dr. Roko Žarnić l.r. 
Minister 
za okolje in prostor