I. SPLOŠNA DOLOČBA
1. člen
(vsebina pravilnika)
Ta pravilnik določa način vodenja in vzdrževanja evidence
trga nepremičnin ter način in roke pošiljanja podatkov v evidenco trga
nepremičnin.
II. VODENJE IN VZDRŽEVANJE EVIDENCE TRGA NEPREMIČNIN
2. člen
(podatki evidence trga nepremičnin)
(1) V evidenci trga nepremičnin se vodijo in vzdržujejo
podatki o kupoprodajnih in najemnih pravnih poslih s parcelami, stavbami in
deli stavb. 
(2) V evidenci trga nepremičnin se za vsak evidentiran
kupoprodajni in najemni pravni posel vodijo naslednji podatki: 
1.     
ime in priimek ter enotna matična številka občana (EMŠO), če je
pogodbena stranka fizična oseba, oziroma naziv ter matična številka pravne
osebe, če je pogodbena stranka pravna oseba; 
2.     
državljanstvo, če je pogodbena stranka fizična oseba, oziroma država
sedeža, če je pogodbena stranka pravna oseba, ter vrsta pogodbenih strank; 
3.     
datum sklenitve pravnega posla, za katerega se šteje datum sklenitve
kupoprodajne ali najemne pogodbe, ko jo podpiše zadnja izmed pogodbenih strank;
4.     
vrsta pravnega posla; 
5.     
vrsta nepremičnine (parcela, stavba, del stavbe); 
6.     
identifikacijska oznaka parcele, stavbe in dela stavbe: 
- 
za parcele: samoupravna lokalna skupnost, kot je evidentirana v registru
prostorskih enot, katastrska občina in parcelna številka; 
- 
za stavbe: samoupravna lokalna skupnost, kot je evidentirana v registru
prostorskih enot, katastrska občina, številka stavbe in naslov stavbe, če ga
stavba ima; 
- 
za del stavbe: samoupravna lokalna skupnost, kot je evidentirana v
registru prostorskih enot, katastrska občina, številka dela stavbe in naslov
stavbe, v kateri je del stavbe, če ga stavba ima; 
7.     
tehnični podatki o parceli, stavbi in delu stavbe: 
- 
za parcele: površina v m2, vrsta zemljišča in status
zemljišča; 
- 
za stavbe: podatki o parcelah, na katerih stoji stavba (katastrska
občina, parcelna številka, površina v m2 in delež prodaje parcele),
podatek o prenosu stavbne pravice, namembnost stavbe, možnost parkiranja, neto
tlorisna površina stavbe v m2 v skladu s slovenskim standardom SIST
ISO 9836 Standardi za lastnosti stavb – Definicija in računanje indikatorjev
površine in prostornine, neto tlorisna površina stavbe v m2, ki je
oddana v najem (če ni oddana v najem cela stavba), zazidana (tlorisna) površina
stavbe v m2, leto izgradnje stavbe, podatki, če stavba ni dokončana
(gradbena faza, način gradnje in podatek o montažni gradnji); 
- 
za dele stavb: podatki o parcelah, na katerih stoji stavba (katastrska
občina in parcelna številka), namembnost dela stavbe, neto tlorisna površina
dela stavbe v m2 v skladu s slovenskim standardom SIST ISO 9836
Standardi za lastnosti stavb – Definicija in računanje indikatorjev površine in
prostornine, uporabna površina stanovanja ali poslovnih prostorov v m2,
neto tlorisna površina dela stavbe v m2, ki je oddana v najem (če ni
oddan v najem cel del stavbe), število sob v stanovanju; 
8.     
cena ali najemnina: cena parcel, stavb in delov stavb, ki so predmet
kupoprodajnega pravnega posla, najemnina parcel, stavb in delov stavb, ki so
predmet najemnega pravnega posla, preračunana na mesečno raven, podatki o
pogodbeni ceni ali najemnini, če je napisana v pogodbi o pravnem poslu
(pogodbena cena ali najemnina po vrstah zemljišča, pogodbena cena ali najemnina
stavbe oziroma pogodbena cena ali najemnina dela stavbe s pripadajočimi
skupnimi deli), delež prodaje parcele oziroma njenega najema, delež prodaje
stavbe oziroma njenega najema, delež prodaje dela stavbe oziroma njenega
najema. 
(3) Iz registra najemnih pogodb se v skladu z določbami 164.
člena Stanovanjskega zakona (Uradni list RS, št. 69/03, 18/04 – ZVKSES in 47/06
– ZEN; v nadaljnjem besedilu: Stanovanjski zakon) v evidenco trga nepremičnin
pošiljajo naslednji podatki: 
-       
ime in priimek lastnika; 
-       
ime in priimek najemnika; 
-       
identifikacijska oznaka iz katastra stavb; 
-       
vrsta najema po kategorijah najemnih stanovanj iz 83. člena
Stanovanjskega zakona; 
-       
površina, ki je oddana v najem, če ni predmet najema celo stanovanje, in
-       
višina mesečne najemnine. 
(4) Geodetska uprava Republike Slovenije (v nadaljnjem
besedilu: geodetska uprava) na svojih spletnih straneh objavi podrobnejše opise
podatkov in šifrante za vrsto pogodbenih strank iz 2. točke, za vrsto pravnega
posla iz 4. točke, za vrsto nepremičnine iz 5. točke ter za vrsto zemljišča,
status zemljišča, namembnost stavbe, možnost parkiranja, gradbeno fazo in način
gradnje stavbe (če stavba ni dokončana), namembnost dela stavbe in število sob
v stanovanju iz 7. točke drugega odstavka tega člena.
III. POŠILJANJE PODATKOV V EVIDENCO TRGA NEPREMIČNIN
3. člen
(roki in način pošiljanja podatkov evidenco trga
nepremičnin)
(1) V evidenco trga nepremičnin se pošiljajo podatki iz
prejšnjega člena po elektronski poti vsaj enkrat mesečno za vsak sklenjen
kupoprodajni ali najemni pravni posel. 
(2) Davčna uprava Republike Slovenije, notarji pri
sestavljanju notarskih zapisov, nepremičninske družbe ter občine in upravne
enote (v nadaljnjem besedilu: posredovalci podatkov) morajo poslati podatke v
evidenco trga nepremičnin v elektronski obliki z uporabo računalniškega
programa za vnos podatkov prek elektronskih obrazcev, ki ga zagotovi geodetska
uprava, ali v predpisanem izmenjevalnem formatu. 
(3) Predpisan izmenjevalni format iz prejšnjega odstavka za
posredovanje podatkov v evidenco trga nepremičnin geodetska uprava objavi na
svojih spletnih straneh. 
(4) Če geodetska uprava ugotovi, da je posredovalec podatkov
poslal podatke v izmenjevalnem formatu, ki ni v skladu s predpisanim
izmenjevalnim formatom iz prejšnjega odstavka, vrne posredovalcu podatkov v
dopolnitev izmenjevalno datoteko s kratkim opisom napake. 
(5) Posredovalec podatkov lahko prek računalniškega programa
za vnos podatkov v evidenco trga nepremičnin vpogleda v evidentirane podatke za
posamezen kupoprodajni in najemni pravni posel v skladu s predpisi, ki urejajo
evidentiranje nepremičnin. Če so v evidenci trga nepremičnin vpisani podatki o
tem pravnem poslu, potrdi pravilnost in popolnost evidentiranih podatkov v
evidenci trga nepremičnin. Posamezen posredovalec podatkov v evidenco trga
nepremičnin lahko vpogledane podatke popravi in dopolni tako, da ustrezajo
dejanskemu stanju ob sklenitvi kupoprodajnega ali najemnega pravnega posla.
IV. PREHODNE IN KONČNE DOLOČBE
4. člen
(zagotovitev tehničnih možnosti za posredovanje podatkov)
Geodetska uprava zagotovi tehnične možnosti za posredovanje
podatkov v evidenco trga nepremičnin in vpogled v podatke evidence trga
nepremičnin najpozneje do 1. januarja 2007.
5. člen
(začetek posredovanja podatkov)
V evidenci trga nepremičnin se evidentirajo podatki o kupoprodajnih
in najemnih pravnih poslih s parcelami, stavbami in deli stavb, sklenjenih po
31. decembru 2006. Posredovalci podatkov v evidenco trga nepremičnin do 2.
marca 2007 posredujejo podatke o kupoprodajnih in najemnih pravnih poslih s
parcelami, stavbami in deli stavb, ki so sklenjeni v mesecu januarju 2007.
6. člen
(vzpostavitev evidence trga nepremičnin)
Vzpostavitev evidence trga nepremičnin se najpozneje do 1.
februarja 2007 izvede s prevzemom podatkov skupne baze podatkov o posredovanju
v prometu z nepremičninami za vse pogodbe, sklenjene do vključno 31. decembra
2006.
7. člen
(posredovanje identifikacijskih oznak za stavbe in dele
stavb do vzpostavitve registra nepremičnin)
Do vzpostavitve registra nepremičnin v skladu s predpisi, ki
urejajo evidentiranje nepremičnin, posredovalci podatkov za stavbe in dele
stavb, ki še niso evidentirane v registru nepremičnin ali v katastru stavb, za
številko stavbe in za številko dela stavbe vpišejo številko 9999.
8. člen
(prenehanje veljavnosti)
Z dnem začetka uporabe tega pravilnika prenehata veljati
Pravilnik o rokih in načinu posredovanja podatkov Davčne uprave Republike
Slovenije v evidenco prometa nepremičnin (Uradni list RS, št. 93/04) in
Navodilo o vodenju in posredovanju podatkov nepremičninske družbe o sklenjenih
poslih pri prometu z nepremičninami (Uradni list RS, št. 93/04).
9. člen
(začetek veljavnosti in uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2007.
Št. 0071-226/2006
Ljubljana, dne 23. novembra 2006
EVA 2006-2511-0021
Janez Podobnik l.r. 
Minister 
za okolje in prostor
Soglašam!
dr. Andrej Bajuk l.r. 
Minister 
za finance
 