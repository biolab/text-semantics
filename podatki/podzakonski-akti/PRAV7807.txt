I. UVODNE DOLOČBE
1. člen
Ta pravilnik določa pravice, obveznosti in
odgovornosti članov Sveta Banke Slovenije (v nadaljevanju: člani Sveta BS) in
delavcev s posebnimi pooblastili, ki izvirajo iz delovnega razmerja.
Delavci s posebnimi pooblastili so: generalni sekretar,
direktorji oddelkov, svetovalci guvernerja, strateški analitik, vodja Kabineta
guvernerja in svetovalec za odnose z javnostmi.
2. člen
Za pravice, obveznosti in odgovornosti, ki
jih ne ureja ta pravilnik, se uporabljajo določbe zakona, ki ureja delovna
razmerja, Kolektivna pogodba Banke Slovenije ter določbe drugih notranjih aktov
Banke Slovenije.
S pogodbo o zaposlitvi se lahko določijo
dodatne pravice iz delovnega razmerja članov Sveta BS in delavcev s posebnimi
pooblastili, dodatne obveznosti in odgovornosti pa, če ne nasprotujejo
prisilnim predpisom.
3. člen
V pravilniku uporabljeni izrazi, zapisani v
moški spolni obliki, so uporabljeni kot nevtralni izrazi za ženski in moški
spol.
II. PRAVICE, OBVEZNOSTI IN ODGOVORNOSTI ČLANOV SVETA BANKE
SLOVENIJE
4. člen
Član Sveta BS je imenovan za 6-letni
mandat. Ob nastopu mandata član Sveta BS podpiše posebno izjavo, s katero
jamči, da v njegovem primeru ni podan razlog nezdružljivosti s funkcijo člana Sveta
BS po 38. členu Zakona o Banki Slovenije.
Član Sveta BS lahko po imenovanju nastopi
svojo funkcijo, ko svoj status uskladi s tretjim odstavkom 38. člena
Zakona o Banki Slovenije.
Član Sveta BS lahko sklene z Banko
Slovenije pogodbo o zaposlitvi, ko izpolni pogoje iz prejšnjega odstavka tega
člena. Član Sveta BS nastopi delovno razmerje z dnem, ki je določen v pogodbi o
zaposlitvi.
5. člen
Pogodbo o zaposlitvi sklene član Sveta BS z
Banko Slovenije za polni delovni čas.
6. člen
Pogodbo o zaposlitvi člana Sveta BS
podpišeta član Sveta BS in v imenu Banke Slovenije guverner.
Pogodbo o zaposlitvi guvernerja podpiše v
imenu Banke Slovenije viceguverner, ki je imenovan za namestnika. Če noben od
viceguvernerjev ni imenovan za namestnika guvernerja, pogodbo o zaposlitvi z
guvernerjem v imenu Banke Slovenije podpiše viceguverner, ki najdlje opravlja
funkcijo viceguvernerja.
7. člen
Za svoje delo po pogodbi o zaposlitvi član
Sveta BS prejema plačo. Plača člana Sveta BS je sestavljena iz osnovne plače,
dela plače za delovno uspešnost in dodatkov.
Osnovna plača člana Sveta BS se določi v
razmerju do povprečne bruto osnovne plače, izplačane po Kolektivni pogodbi
Banke Slovenije za tekoči mesec.
Osnovna plača člana Sveta BS ne more biti
nižja od najvišje osnovne plače direktorja oddelka, povečane za 20%.
Višina plače se določi s pogodbo o
zaposlitvi.
Za dodatke, povračila stroškov v zvezi z
delom, jubilejne nagrade, odpravnino ob upokojitvi in druge pravice članov
Sveta BS se uporabljajo določbe zakona, ki ureja delovna razmerja, ter določbe
Kolektivne pogodbe Banke Slovenije in splošnih aktov Banke Slovenije.
8. člen
Član Sveta BS ima pravico do povračila
stroškov v zvezi s službenimi potovanji (dnevnica, stroški prevoza in
prenočevanja), pri čemer se dnevnica izplača v skladu s podzakonskim aktom, ki
ureja povračilo stroškov in drugih prejemkov v zvezi z delom.
9. člen
Dolžina letnega dopusta člana Sveta BS se
določi v pogodbi o zaposlitvi, pri čemer pa ta ne sme biti krajši od letnega
dopusta, ki bi članu Sveta BS pripadal po Kolektivni pogodbi Banke Slovenije.
10. člen
Članu Sveta BS preneha mandat z iztekom
mandata oziroma z dnem, ko Državni zbor Republike Slovenije v skladu z zakonom
ugotovi, da je nastopil razlog za predčasno razrešitev člana Sveta BS.
Če član Sveta BS sam zahteva razrešitev, se
šteje, da je dal odpoved pogodbe o zaposlitvi z dnem, ko Državni zbor Republike
Slovenije sprejme sklep o njegovi razrešitvi, razen, če je dogovorjeno drugače.
Če Državni zbor Republike Slovenije
predčasno razreši člana Sveta BS iz drugega razloga, kot je naveden v prejšnjem
odstavku tega člena, Banka Slovenije začne postopek odpovedi pogodbe o
zaposlitvi v skladu z zakonom, ki ureja delovna razmerja, razen v primeru, če
Banka Slovenije in razrešeni član Sveta BS skleneta pisni sporazum o razveljavitvi
pogodbe o zaposlitvi.
11. člen
Članu Sveta BS, ki mu je prenehal mandat in
ni bil ponovno imenovan, mora Banka Slovenije z iztekom mandata ponuditi
sklenitev nove pogodbe o zaposlitvi za delovno mesto, ki ustreza vrsti in
stopnji njegove izobrazbe in njegovim delovnim izkušnjam.
Članu Sveta BS, ki po poteku mandata
odkloni sklenitev pogodbe o zaposlitvi za delovno mesto, ki ustreza vrsti in
stopnji njegove izobrazbe in delovnim izkušnjam, in mu zato preneha delovno
razmerje, pripada odpravnina v višini 6 – kratnika njegove bruto povprečne
mesečne plače v zadnjih treh mesecih pred iztekom mandata.
V primeru, da delovno razmerje preneha
zaradi upokojitve, pripada članu Sveta BS ob odhodu v pokoj odpravnina v skladu
s Kolektivno pogodbo Banke Slovenije.
III. PRAVICE, DOLŽNOSTI IN ODGOVORNOSTI DELAVCEV S POSEBNIMI
POOBLASTILI
12. člen
Delavca s posebnimi pooblastili imenuje
Svet Banke Slovenije na predlog guvernerja za dobo 4 let (v nadaljevanju:
mandat) in je lahko ponovno imenovan.
13. člen
Delavec s posebnimi pooblastili iz drugega,
četrtega, petega, šestega in sedmega odstavka tega člena je razporejen v
organizacijsko enoto Vodstvo Banke Slovenije in je za svoje delo neposredno
odgovoren guvernerju Banke Slovenije.
Generalni sekretar aktivno sodeluje pri
pripravi sej Sveta BS in sej kolegija guvernerja, ki ga sestavljajo člani Sveta
BS, koordinira sektor za katerega je zadolžen, ter na podlagi posebnega sklepa
guvernerja vodi in organizira delo posameznega oddelka. Generalni sekretar
sodeluje pri urejanju in izvajanju protokolarnih zadev banke ter po pooblastilu
guvernerja opravlja tudi druge naloge. O delu neposredno poroča guvernerju.
Direktor oddelka organizira, vodi, planira,
koordinira, spremlja, nadzoruje in povezuje delo oddelka ter opravlja druga
dela, ki so povezana z delovanjem oddelka.
Svetovalci guvernerja opravljajo naloge, ki
jih je potrebno organizirati v okviru vodstva Banke Slovenije, ali jih je glede
na zahtevana specialna znanja ali zaradi narave svetovanja, ki zahteva
samostojnost in visoko stopnjo neodvisnosti, bolj primerno organizirati izven
drugih organizacijskih enot Banke Slovenije.
Vodja Kabineta guvernerja organizira delo
vodi, planira, koordinira, spremlja, nadzoruje in povezuje delo Kabineta
guvernerja, po pooblastilu guvernerja pa opravlja tudi druge naloge.
Svetovalec za odnose z javnostmi je uradna
oseba za dostop do informacij javnega značaja in pooblaščena oseba za stike z
mediji. Odgovoren je za stike z javnostjo in daje izjave za javnost. Delovno
mesto je sistemizirano v Kabinetu guvernerja.
Strateški analitik neodvisno in samostojno
opravlja naloge na področju razvoja, pozicioniranja in usmerjanja delovanja
Banke Slovenije, skrbi za oblikovanje in predlaganje strateških zamisli,
nadzira uvajanje in uresničevanje sprejetih usmeritev, zbira podatke in
oblikuje informacije o zadevah strateškega pomena za Banko Slovenije. O delu
neposredno poroča članom Sveta Banke Slovenije.
14. člen
Podrobnejše pravice in obveznosti delavca s
posebnimi pooblastili so določene z delovnim listom, ki je sestavni del pogodbe
o zaposlitvi.
15. člen
Guverner Svetu Banke Slovenije najkasneje
tri mesece pred predvidenim potekom mandata posameznega delavca s posebnimi
pooblastili predlaga njegovo ponovno imenovanje oziroma Svetu Banke Slovenije
predlaga drugega kandidata. O predlogu Svet Banke Slovenije odloča na svoji
prvi seji.
Če Svet Banke Slovenije ne sprejme predloga
guvernerja o imenovanju delavca s posebnimi pooblastili, se postopek imenovanja
delavca s posebnimi pooblastili ponovi. Guverner mora nov predlog posredovati
Svetu Banke Slovenije v odločanje v roku 15 dni, šteto od zavrnitve predloga na
Svetu Banke Slovenije. O predlogu Svet Banke Slovenije odloča na svoji prvi
seji.
Če tudi nov kandidat ne dobi potrebne
večine članov Sveta Banke Slovenije, se mandat dosedanjega delavca s posebnimi
pooblastili, ob njegovem pisnem soglasju, podaljša, vendar največ za dobo 12
mesecev.
16. člen
Kadar je delavec s posebnimi pooblastili
ponovno imenovan, sklene novo pogodbo o zaposlitvi.
Pogodbo o zaposlitvi podpišeta delavec s
posebnimi pooblastili, ki sklepa delovno razmerje, in guverner ali od njega
pooblaščena oseba, kot predstavnik delodajalca.
17. člen
Osnovna plača delavca s posebnimi pooblastili
se določi v razmerju do povprečne bruto osnovne plače, izplačane po Kolektivni
pogodbi Banke Slovenije za tekoči mesec.
Osnovna plača generalnega sekretarja in
direktorja oddelka ne more biti nižja od najvišje osnovne plače namestnika
direktorja oddelka, povečane za 20 %.
Osnovna plača svetovalcev guvernerja,
svetovalca za odnose z javnostmi, strateškega analitika in vodje Kabineta
guvernerja ne more biti nižja od najvišje osnovne plače namestnika direktorja
oddelka.
18. člen
Delavec s posebnimi pooblastili ima pravico
do povračila stroškov v zvezi s službenimi potovanji (dnevnica, stroški prevoza
in prenočevanja), pri čemer se dnevnica izplača v skladu s podzakonskim aktom,
ki ureja povračilo stroškov in drugih prejemkov v zvezi z delom.
19. člen
Dolžina letnega dopusta delavca s posebnimi
pooblastili se določa v pogodbi o zaposlitvi, pri čemer pa ta ne sme biti
krajši od letnega dopusta, ki bi delavcu s posebnimi pooblastili pripadal po
Kolektivni pogodbi Banke Slovenije.
20. člen
Svet Banke Slovenije lahko na predlog
guvernerja razreši delavca s posebnimi pooblastili pred potekom mandata iz
poslovnega razloga ali iz razloga nesposobnosti.
V primeru predčasne razrešitve iz
prejšnjega odstavka tega člena, mora Banka Slovenije delavcu s posebnimi pooblastili
ponuditi sklenitev pogodbe o zaposlitvi za delovno mesto, ki ustreza vrsti in
stopnji njegove strokovne izobrazbe in delovnim izkušnjam. V primeru, če
delavec s posebnimi pooblastili ne sprejme ponudbe za sklenitev nove pogodbe o
zaposlitvi za ustrezno delo in nedoločen čas, je upravičen do odpravnine,
delovno razmerje pa mu preneha v skladu z določili zakona, ki ureja delovna
razmerja. Delavec s posebnimi pooblastili je v primeru odpovedi pogodbe o
zaposlitvi iz poslovnega razloga upravičen do odpravnine po Kolektivni pogodbi
Banke Slovenije.
V primeru, da je bil delavec s posebnimi
pooblastili razrešen iz krivdnih razlogov, Banka Slovenije začne postopek
odpovedi pogodbe o zaposlitvi v skladu z določili zakona, ki ureja delovna
razmerja.
21. člen
Delavcu s posebnimi pooblastili, ki mu je
prenehal mandat in ni bil ponovno imenovan, mora Banka Slovenije ponuditi
sklenitev nove pogodbe o zaposlitvi za delovno mesto, ki ustreza vrsti in
stopnji njegove izobrazbe in njegovim delovnim izkušnjam.
Delavec s posebnimi pooblastili, ki po
poteku mandata odkloni sklenitev pogodbe o zaposlitvi na delovnem mestu, ki
ustreza vrsti in stopnji njegove izobrazbe in delovnim izkušnjam, in mu zato
preneha delovno razmerje, pripada odpravnina v višini 6-kratnika njegove povprečne
mesečne bruto plače v zadnjih treh mesecih pred iztekom mandata.
Če je Svet BS dosedanjega delavca s
posebnimi pooblastili imenoval, da začasno opravlja dela in naloge delavca s
posebnimi pooblastili, mu odpravnina pripada, če mu preneha delovno razmerje z
dnem, ko preneha začasno opravljati dela in naloge delavca s posebnimi
pooblastili.
V primeru, da delovno razmerje preneha
zaradi upokojitve, pripada delavcu s posebnimi pooblastili ob odhodu v pokoj
odpravnina v skladu s Kolektivno pogodbo Banke Slovenije.
IV. SKUPNE DOLOČBE O PRAVICAH, OBVEZNOSTIH IN ODGOVORNOSTIH
ČLANOV SVETA BS IN DELAVCEV S POSEBNIMI POOBLASTILI
22. člen
Ne glede na določila Kolektivne pogodbe
Banke Slovenije, pripada članu Sveta BS in delavcu s posebnimi pooblastili
regres za letni dopust, najmanj v višini povprečnega regresa v Banki Slovenije,
izplačanega po Kolektivni pogodbi Banke Slovenije za tekoče leto.
23. člen
Člani Sveta BS in delavci s posebnimi
pooblastili so dolžni ravnati skladno z določili Kodeksa ravnanja zaposlenih v
Banki Slovenije.
24. člen
Člani Sveta BS in delavci s posebnimi
pooblastili ne smejo biti lastniki delnic ali kupovati delnic bank, hranilnic
ali drugih oseb pod nadzorom Banke Slovenije.
Člani Sveta BS in delavci s posebnimi
pooblastili morajo Banki Sloveniji prijaviti vsak nakup ali prodajo vrednostnih
papirjev iz prejšnjega odstavka tega člena, če jih je opravil njihov ožji
družinski član.
Banka Slovenije hrani podatke o
uresničevanju pravic in obveznosti članov Sveta BS in delavcev s posebnimi pooblastili
iz tega člena kot zaupne podatke, ki jih razkrije samo na zahtevo sodišča ali
organov pregona v okviru sodnega postopka ali s privoljenjem člana Sveta BS
oziroma delavca s posebnimi pooblastili.
Svet BS lahko z internim aktom določi način
in postopek poročanja o obveznostih članov Sveta BS in delavcev s posebnimi
pooblastili po tem členu.
25. člen
Članu Sveta BS ne pripada pravica do
odpravnine, če je bil razrešen iz razloga po 39. členu ZBS. Delavcu s
posebnimi pooblastili ne pripada pravica do odpravnine, če je sam odpovedal
pogodbo o zaposlitvi, oziroma, če mu je delovno razmerje prenehalo iz krivdnih
razlogov.

Pravilnik o pravicah, obveznostih in
odgovornostih članov Sveta Banke Slovenije in delavcev s posebnimi pooblastili
Banke Slovenije (Uradni list RS, št. 66/06)
vsebuje naslednje prehodne in končne določbe:
»V. PREHODNE IN KONČNE DOLOČBE
26. člen
Nove pogodbe o zaposlitvi se sklepajo
skladno z določili tega pravilnika.
Pogodbe o zaposlitvi, ki urejajo delovno
razmerje med Banko Slovenije in guvernerjem, viceguvernerjem, članom Sveta BS
ali delavcem s posebnimi pooblastili in veljajo na dan uveljavitve tega
pravilnika, se uskladijo z določili Zakona o Banki Slovenije in določbami tega
pravilnika, najkasneje ob morebitnem ponovnem imenovanju.
27. člen
Ta pravilnik prične veljati 15. dan po
objavi v Uradnem listu Republike Slovenije.
Z dnem uveljavitve tega pravilnika preneha
veljati Pravilnik o pravicah, obveznostih in odgovornostih članov Sveta Banke
Slovenije in delavcev s posebnimi pooblastili Banke Slovenije (Uradni list RS,
št. 107/03).
Ne glede na
določila tega pravilnika se za člane Sveta BS – visokošolske učitelje, do
izteka njihovih mandatov uporabljajo določbe drugega, tretjega, in četrtega
odstavka 5. člena, tretjega odstavka 7. člena in drugega odstavka
8. člena Pravilnika o pravicah, obveznostih in odgovornostih članov Sveta
Banke Slovenije in delavcev s posebnimi pooblastili Banke Slovenije (Uradni list
RS, št. 107/03), ki so veljale do uveljavitve tega pravilnika.«.

Pravilnik o spremembah Pravilnika o pravicah,
obveznostih in odgovornostih članov Sveta Banke Slovenije in delavcev s
posebnimi pooblastili Banke Slovenije (Uradni list RS, št. 6/10) vsebuje naslednjo končno določbo:
»5. člen
Pravilnik začne veljati 1. 2. 2010.«.

Spremembe Pravilnika o pravicah, obveznostih
in odgovornostih članov Sveta Banke Slovenije in delavcev s posebnimi
pooblastili Banke Slovenije (Uradni list RS, št. 65/13) vsebujejo naslednjo končno
določbo:
»5. člen
Sprememba pravilnika začne veljati
naslednji dan po objavi v Uradnem listu Republike Slovenije.«.