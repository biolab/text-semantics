1. člen
(vsebina koncesije)
Ta uredba je koncesijski akt, na podlagi katerega Vlada
Republike Slovenije (v nadaljnjem besedilu: vlada) podeli koncesijo za graditev
šestsedežnice Šimnovec na Veliki planini (v nadaljnjem besedilu: koncesija),
predvidoma na zemljiščih parc. št. 744/42, 744/89, 744/92, 744/97,
744/140, 744/149, 744/160, 744/161, 744/162, 745/33, 745/40, 745/77 in 745/78,
vse k. o. 1890 Črna.
2. člen
(vsebina vloge)
Vloga za pridobitev koncesije obsega:
1.     
navedbo organa, ki se mu pošilja vloga,
2.     
zadevo,
3.     
zahtevek ali predlog,
4.     
navedbo morebitnega zastopnika ali pooblaščenca,
5.     
družbo ali ime vlagatelja, prebivališče ali sedež vlagatelja oziroma
njegovega zastopnika ali pooblaščenca,
6.     
navedbo predvidene lokacije žičniške naprave,
7.     
navedbo tehničnih značilnosti žičniške naprave in njene zmogljivosti,
8.     
namen uporabe in način obratovanja žičniške naprave,
9.     
podatke v zvezi z ureditvijo smučarskih prog ali drugih rekreacijskih
oziroma turističnih površin ali objektov, vključno z njihovimi pomožnimi
objekti in napravami (na primer naprave za zasneževanje in podobno),
10.  
podatke glede zagotavljanja varnosti pred snežnimi plazovi,
11.  
izračun usklajenosti zmogljivosti žičniške naprave s prepustnostjo
pripadajočih smučarskih prog,
12.  
investicijski načrt za gradnjo.
3. člen
(pogoji za koncesionarja)
(1) Koncesionar mora izpolnjevati naslednje pogoje:
-       
ima poravnane vse davke, prispevke in druge obvezne dajatve,
-       
ni v postopku prisilne poravnave, stečaja ali likvidacije,
-       
je finančno in poslovno sposoben,
-       
ima veljavno registracijo za opravljanje žičniške dejavnosti in
-       
ima usposobljeno osebje in zadostne tehnične zmogljivosti za opravljanje
koncesije.
(2) Koncesionar obratovalni čas žičniške naprave
prilagodi v skladu z naravovarstvenim soglasjem in naravovarstvenimi pogoji.
4. člen
(gradbeno dovoljenje za žičniško napravo)
Koncesionar na podlagi podeljene koncesije po predhodni
presoji nosilne zmogljivosti prostora in sprejemljivosti posega pridobi
gradbeno dovoljenje za žičniško napravo in po pridobitvi gradbenega dovoljenja
z njo obratuje.
5. člen
(odločba o podelitvi koncesije)
(1) Na podlagi drugega odstavka 28. člena Zakona o
žičniških napravah za prevoz oseb (Uradni list RS, št. 126/03, 56/13,
33/14 in 200/20; v nadaljnjem besedilu: zakon) se koncesija podeli brez javnega
razpisa.
(2) Koncesija iz prejšnjega odstavka se podeli na
podlagi vloge upravičenca iz prvega odstavka 29. člena zakona z upravno
odločbo, ki jo izda vlada.
6. člen
(koncesijsko obdobje)
(1) Koncesija se podeli za 40 let.
(2) Rok iz prejšnjega odstavka začne teči z dnem izdaje
dovoljenja za obratovanje žičniške naprave.
(3) Koncesija se lahko podaljša v skladu z zakonom.
7. člen
(stroški podelitve koncesije)
Koncesionar nosi vse stroške v zvezi s koncesijo, ki se
podeljuje s to uredbo.
8. člen
(koncesijska pogodba)
(1) Medsebojna razmerja med koncedentom in
koncesionarjem se podrobneje uredijo s koncesijsko pogodbo.
(2) Koncesijsko pogodbo sklene v imenu koncedenta
minister, pristojen za žičniške naprave (v nadaljnjem besedilu: minister).
9. člen
(prenos koncesije)
Koncesijo lahko koncesionar prenese na drugo osebo samo s
soglasjem ministra.
10. člen
(prenehanje koncesijskega razmerja)
Koncesijsko razmerje preneha:
-       
s prenehanjem koncesijske pogodbe,
-       
z odvzemom koncesije ali
-       
s stečajem koncesionarja.
11. člen
(prenehanje koncesijske pogodbe)
Koncesijska pogodba preneha:
-       
s potekom časa, za katerega je bila sklenjena;
-       
z njenim razdrtjem;
-       
zaradi popolne in trajne ustavitve obratovanja žičniške naprave;
-       
zaradi neupoštevanja oziroma neizvajanja omilitvenih ukrepov, določenih
v gradbenem dovoljenju.
12. člen
(razdrtje koncesijske pogodbe)
Koncesijska pogodba se razdre, če koncesionar kljub izdani
odločbi inšpektorja za žičniške naprave ne odpravi pomanjkljivosti, ki ogrožajo
varnost obratovanja. Pravice in obveznosti v primeru razdrtja pogodbe se
določijo v koncesijski pogodbi.
13. člen
(vzpostavitev prvotnega stanja)
Če koncesijsko razmerje preneha in žičniška naprava preneha
trajno obratovati, mora koncesionar žičniško napravo razgraditi in na zemljišču
vzpostaviti prvotno stanje. Način in pogoji razgraditve žičniške naprave se
določijo v koncesijski pogodbi.
14. člen
(nadzor)
Nadzor nad izvajanjem te uredbe opravlja ministrstvo,
pristojno za žičniške naprave.
PREHODNA IN KONČNA DOLOČBA
15. člen
(rok za vložitev vloge)
Koncesionar mora vlogo za pridobitev koncesije iz
2. člena te uredbe vložiti v 90 dneh od uveljavitve te uredbe.
16. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-55/2022
Ljubljana, dne 16. februarja 2022
EVA 2022-2430-0012
Vlada Republike Slovenije
Janez Janša
predsednik