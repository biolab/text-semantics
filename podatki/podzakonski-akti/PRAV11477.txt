I. SPLOŠNI DOLOČBI
1. člen
(vsebina pravilnika)
S tem pravilnikom se določa metodologija
financiranja javno-veljavnih vzgojno-izobraževalnih programov na področju srednjega
šolstva, ki vključuje način določitve cene na udeleženca izobraževanja (v
nadaljnjem besedilu: dijak), vrednosti posameznega javno-veljavnega
vzgojno-izobraževalnega programa in postopek določitve letnega obsega sredstev,
ki se jih zagotavlja javnim vzgojno-izobraževalnim zavodom, ki izvajajo te programe
(v nadaljnjem besedilu: zavodi).
2. člen
(pomen pojmov)
(1) Pojmi, uporabljeni v tem
pravilniku, imajo enak pomen, kot v pravilniku, ki določa normative in
standarde za izvajanje izobraževalnih programov in vzgojnega programa na
področju srednjega šolstva (v nadaljnjem besedilu: normativi in standardi).
(2) Pojmi, ki niso definirani v
pravilniku iz prejšnjega odstavka, imajo naslednji pomen:
-       
programi srednjega šolstva so javno-veljavni izobraževalni programi
nižjega poklicnega izobraževanja, srednjega poklicnega izobraževanja, srednjega
splošnega in srednjega strokovnega izobraževanja, poklicno-tehniškega izobraževanja,
poklicnega tečaja, maturitetnega tečaja in javno-veljavni vzgojni program
dijaških domov;
-       
cena programa srednjega šolstva na dijaka je obseg sredstev za izvedbo
programa srednjega šolstva, preračunan na dijaka na letni ravni;
-       
letni obseg sredstev za izvajanje programa srednjega šolstva je zmnožek
cene programa srednjega šolstva na dijaka in števila vpisanih dijakov v ta
program v posameznem šolskem letu v zavodu.
II. NAČIN DOLOČITVE CENE NA DIJAKA V PROGRAMIH SREDNJEGA
ŠOLSTVA
3. člen
(podlaga za določitev cene programa
srednjega šolstva na dijaka)
Podlage za določitev cene programa srednjega
šolstva na dijaka v programih srednjega šolstva so:
-       
zakonsko opredeljen namen financiranja programov srednjega šolstva,
-       
predpisani normativi in standardi za izvajanje programov srednjega
šolstva,
-       
javno veljavni vzgojno-izobraževalni programi, opredeljeni v prvi alineji
drugega odstavka prejšnjega člena, ki so objavljeni na spletni strani
ministrstva, pristojnega za srednje šolstvo (v nadaljnjem besedilu: ministrstvo),
-       
predpisana merila za vrednotenje materialnih stroškov za izvajanje
izobraževalnih programov in vzgojnega programa na področju srednjega šolstva,
-       
predpisi s področja plač v javnem sektorju in področne kolektivne
pogodbe,
-       
izhodišča in vrednosti posameznih elementov cene, določena s tem
pravilnikom in
-       
cenik posameznih elementov cene programov, ki ga določi minister,
pristojen za srednje šolstvo (v nadaljnjem besedilu: minister), za proračunsko
obdobje.
4. člen
(sestava in vrednotenje cene programa
srednjega šolstva na dijaka)
(1) Ceno programa srednjega šolstva na
dijaka sestavljajo stroški dela, ki se določijo v skladu s 5. členom tega
pravilnika in izdatki za blago in storitve, ki se določijo v skladu s 6. členom
tega pravilnika, ob upoštevanju obsega dejavnosti posameznega programa
srednjega šolstva, določenega v skladu s 7., 8. in 9. členom tega pravilnika.
(2) Cene programov srednjega šolstva
na dijaka določi minister za vsako proračunsko leto v skladu s tem pravilnikom
in se objavijo na spletni strani ministrstva.
(3) Ne glede na prejšnji odstavek,
lahko minister spremeni vrednost cene programa srednjega šolstva na dijaka
zaradi uskladitve s proračunskimi zmožnostmi.
5. člen
(sestavine stroškov dela in njihova
vrednost)
(1) Stroške dela sestavljajo plače,
prispevki delodajalca, stroški iz dela in drugi prejemki delavcev, potrebnih za
izvedbo programov srednjega šolstva.
(2) Obseg sredstev za plače se določi tako,
da se za obseg dejavnosti iz 7., 8. in 9. člena tega pravilnika upošteva
število in vrsta delovnih mest v skladu z normativi in standardi (v nadaljnjem
besedilu: normativno število delavcev), s tem, da se za posamezno delovno mesto
upošteva naslednji plačni razred:
-       
pomočnik ravnatelja (v srednji šoli) VII/2: 46. plačni razred,
-       
učitelj VII/1 – razrednik, učitelj VII/2 – razrednik: 43. plačni
razred,
-       
učitelj VII/1, učitelj VII/2, učitelj praktičnega pouka VII/1, učitelj
praktičnega pouka VII/2: 42. plačni razred,
-       
učitelj praktičnega pouka VI: 39. plačni razred,
-       
učitelj praktičnega pouka V: 37. plačni razred,
-       
svetovalni delavec VII/2, knjižničar VII/2: 42. plačni razred,
-       
pomočnik ravnatelja (v dijaškem domu) VII/2: 46. plačni razred,
-       
vzgojitelj VII/2: 42. plačni razred,
-       
organizator praktičnega pouka VI, organizator praktičnega izobraževanja
v delovnem procesu VI, vodja posestva VI: 39. plačni razred,
-       
laborant III: 29. plačni razred,
-       
računovodja VI: 32. plačni razred,
-       
tajnik VIZ VI: 31. plačni razred,
-       
administrator V: 27. plačni razred,
-       
vzdrževalec računalniške opreme VII/1: 34. plačni razred,
-       
tehnični delavec-vzdrževalec učne tehnologije V: 28. plačni razred,
-       
tehnični delavec-vzdrževalec učne tehnologije IV: 23. plačni
razred,
-       
hišnik IV: 23. plačni razred,
-       
čistilec II: 18. plačni razred,
-       
varnostnik V: 26. plačni razred,
-       
perica II: 19. plačni razred,
-       
vratar III: 20. plačni razred.
(3) Za delovna mesta iz prve do pete alineje
prejšnjega odstavka se obseg sredstev za osnovne plače poveča za 1 % do
največ 4 %. Odstotek povečanja določi minister ob določitvi cenika
posameznih elementov cene programov.
(4) Pri določanju obsega sredstev za plače
se upošteva višina dodatka za minulo delo za 24 let delovne dobe za vsako
pripoznano delovno mesto iz drugega odstavka tega člena.
(5) Za delovno mesto učitelja praktičnega
pouka v izobraževalnih programih poklicnega in strokovnega izobraževanja, v
katerih je določeno, da se lahko delo opravlja na delovnih mestih v dveh
tarifnih razredih, se pri izračunu cene na dijaka upoštevata obe delovni mesti,
in sicer vsako v deležu 50 %. Za delo, ki se lahko opravlja na delovnih mestih
v treh tarifnih razredih, se pri izračunu cene na dijaka upošteva delovno mesto
v najnižjem tarifnem razredu v deležu 30 %, drugi dve delovni mesti pa
vsako v deležu po 35 %.
(6) Pri izračunu cene na dijaka se za
izobraževalne programe upoštevata v razmerju 50 % delovni mesti
vzdrževalec računalniške opreme VII/1 in tehnični delavec-vzdrževalec učne
tehnologije V, za vzgojni program v dijaških domovih pa se v enakem razmerju
50 % upoštevata delovni mesti vzdrževalec učne tehnologije V in
vzdrževalec učne tehnologije IV.
(7) V vzgojnem programu v dijaškem domu se
upoštevajo dodatki za posamezna delovna mesta, in sicer:
-       
za delovno mesto vzgojitelja se dodatek za popoldansko delo določi tako,
da se vrednost tega dodatka, določenega v kolektivni pogodbi za javni sektor,
izračuna za obseg 60 % celotne mesečne obveznosti vzgojitelja za 38 tednov
vzgojne dejavnosti;
-       
za delovno mesto varnostnika se dodatek za delo ponoči določi tako, da
se vrednost tega dodatka, določenega v kolektivni pogodbi za javni sektor, izračuna
za obseg 80 % celotne mesečne obveznosti varnostnika za 38 tednov vzgojne
dejavnosti;
-       
za delovno mesto vzgojitelja se dodatek za delo v nedeljo oziroma na
dan, ki je z zakonom določen kot dela prost dan, upošteva v višini 1 %
mase sredstev za plače vzgojiteljev.
(8) Sredstva za prispevke delodajalca za
socialno varnost se določijo v skladu s zakonom, ki ureja socialno varnost, za
vsako delovno mesto iz drugega odstavka tega člena.
(9) Obseg sredstev za povračila stroškov iz
dela in drugih prejemkov delavcev za obseg dejavnosti iz 7., 8. in
9. člena tega pravilnika se določi na podlagi naslednjih meril:
-       
regres za prehrano je zmnožek normativnega števila delavcev in
predpisanega zneska regresa za prehrano na delavca dnevno za 10,5 mesecev, pri
čemer se upošteva 22 delovnih dni v mesecu;
-       
dodatno prostovoljno pokojninsko zavarovanje je zmnožek vrednosti 16.
premijskega razreda in normativnega števila delavcev;
-       
nadomestilo za prevoz na in z dela se določi v obsegu, ki velja za
regres za prehrano;
-       
regres za letni dopust je zmnožek vrednosti predpisanega regresa za
letni dopust na delavca in normativnega števila delavcev;
-       
jubilejna nagrada je zmnožek povprečja vrednosti jubilejnih nagrad za
10, 20, 30 in 40 let in 10 % normativnega števila delavcev;
-       
odpravnina ob upokojitvi je zmnožek vrednosti pripadajočih odpravnin v
višini treh povprečnih plač 2,5 % normativnega števila delavcev.
6. člen
(sestavine izdatkov za blago in storitve
in njihovo vrednotenje)
(1) Sredstva izdatkov za blago in storitve
sestavljajo:
a)    
sredstva za zagotavljanje materialnih pogojev
za izvajanje programov srednjega šolstva kot so določena s pravilnikom, ki
ureja merila za vrednotenje materialnih stroškov za izvajanje izobraževalnih
programov v srednjem šolstvu (v nadaljnjem besedilu: pravilnik o materialnih
stroških) za:
- 
ogrevanje prostorov ob upoštevanju klimatske cone III,
- 
električno energijo in vodo,
- 
splošne materialne stroške,
- 
stroške elektronskih komunikacij,
- 
izvedbo vaj,
- 
stroške obdelovalnega materiala,
- 
pogonsko energijo,
- 
drobno orodje,
- 
zaščitna sredstva.
Višina sredstev za zagotavljanje
materialnih pogojev za izvajanje programov srednjega šolstva se določi za
posamezno vrsto programov srednjega šolstva na podlagi cenika za materialne
stroške, ki ga določi minister, pri čemer se sredstvom za splošne materialne
stroške prišteje tudi vrednost tarife za plačilo nadomestila za fotokopiranje
avtorsko pravno varovanih del, ki se jih uporablja pri pouku, določene s
Skupnim sporazumom o reproduciranju avtorskih del prek obsega iz 50. člena
Zakona o avtorski in sorodnih pravicah v vrtcih in šolah v Republiki Sloveniji
(Uradni list RS, št. 54/16).
b)    
sredstva za zagotavljanje drugih pogojev za
izvajanje programov srednjega šolstva v skladu s pravilnikom o
materialnih stroških za:
- 
tekoče vzdrževanje osnovnih sredstev,
- 
nabavo knjižničnega gradiva,
- 
strokovno izobraževanje in izpopolnjevanje delavcev,
- 
zdravniške preglede zaposlenih,
- 
šolske publikacije,
- 
šolsko dokumentacijo.
Višina
sredstev za zagotavljanje drugih pogojev za izvajanje programov srednjega šolstva
se določi za posamezno vrsto programov srednjega šolstva tako, da se število
točk, določenih v preglednici, pomnoži z vrednostjo točke za splošne materialne
stroške, ki jo določi minister:


Program

Število točk na dijaka


Gimnazija

1,0


Gimnazija (športni oddelek)

1,0


Srednje strokovno izobraževanje

1,0


Nižje poklicno izobraževanje

2,0


Srednje poklicno izobraževanje

1,1


Poklicno-tehnično izobraževanje

1,0


Poklicni tečaj, Maturitetni tečaj

0,8


c)     sredstva za zagotavljanje drugih dejavnosti v zvezi z izvajanjem
izobraževalnih programov se določijo:
- 
za pripravo in izvedbo splošne in poklicne mature ter zaključnega izpita
v vrednosti, izračunani glede na obseg dejavnosti zavoda, določen s predpisi,
ki urejajo maturo oziroma zaključni izpit;
- 
za interesne dejavnosti in obvezne izbirne vsebine v obsegu in vrednosti
v skladu z normativi in standardi;
- 
za dodatek spremljevalcem na strokovni ekskurziji dijakov, določeni v
programu srednjega šolstva, glede na predpisani obseg ur strokovnih ekskurzij v
okviru ur, namenjenih interesnim dejavnostim oziroma obveznim izbirnim vsebinam
za posamezno vrsto programa srednjega šolstva in v odvisnosti od števila
dijakov;
- 
za zdravstveno zavarovanje dijakov za primer nesreče pri praktičnem
izobraževanju, ob upoštevanju veljavne cene zavarovanja in obsega praktičnega
usposabljanja pri delodajalcu, določenega s programom srednjega šolstva, s tem,
da se za programe srednjega strokovnega izobraževanja in poklicno-tehniškega
izobraževanja upošteva en mesečni pavšal na dijaka na letnik, za programe
srednjega poklicnega izobraževanja pa se upoštevajo štirje mesečni pavšali na
dijaka na letnik;
- 
za invalidsko zavarovanje dijakov za primer nesreče pri praktičnem
izobraževanju v vrednosti, izračunani v letnem pavšalnem znesku glede na veljavno
ceno zavarovanja.
(2) Izdatki za blago in storitve
sestavljajo:
a)    
sredstva za zagotavljanje materialnih pogojev
za izvajanje vzgojnega programa za namene, določene s pravilnikom, ki ureja
merila za vrednotenje materialnih stroškov za izvajanje vzgojnega programa v
dijaških domovih (v nadaljnjem besedilu: merila za materialne stroške v
dijaških domovih), za:
- 
ogrevanje prostorov ob upoštevanju klimatske cone III,
- 
električno energijo in vodo,
- 
pisarniški material,
- 
poštne storitve,
- 
stroške elektronskih komunikacij,
- 
izdajo domskih publikacij,
- 
tehnično varovanje stavbe,
- 
tekoče vzdrževanje osnovnih sredstev,
- 
nabavo knjižničnega gradiva,
- 
druge splošne materialne stroške.
b)    
Sredstva za zagotavljanje drugih pogojev za
izvajanje vzgojnega programa v skladu z merili za materialne stroške v
dijaških domovih za:
- 
strokovno izobraževanje in izpopolnjevanje delavcev,
- 
zdravniške preglede zaposlenih,
- 
domsko dokumentacijo.
Višina sredstev za zagotavljanje drugih
pogojev za izvajanje vzgojnega programa se določi tako, da se 0,9 točke na
dijaka pomnoži z vrednostjo točke za splošne materialne stroške, ki jo določi
minister.
7. člen
(izhodišča za določitev obsega dejavnosti)
(1) Za izobraževalne programe
srednjega šolstva je izhodišče za določitev dela cene programov srednjega šolstva
na dijaka obseg dejavnosti, ki je določen v odvisnosti od:
-       
obsega ur pouka po predmetnikih izobraževalnih programov ter obsega ur
za razredništvo, timsko oziroma medpredmetno poučevanje ter druge naloge
učiteljev v skladu z normativi in standardi,
-       
delitev dijakov v skupine pri posameznih predmetih v skladu z
izobraževalnim programom, normativi in standardi ter merili iz tega pravilnika,
-       
števila oddelkov in dijakov.
(2) Za posamezne vrste izobraževalnih
programov srednjega šolstva se upošteva naslednje število oddelkov in dijakov:
-       
za programe nižjega poklicnega izobraževanja: 9 oddelkov na letnik
(skupaj 18 oddelkov), 10 dijakov na oddelek,
-       
za programe srednjega poklicnega izobraževanja: 7 oddelkov na
letnik (skupaj 21 oddelkov), 21 dijakov na oddelek,
-       
za programe srednjega strokovnega izobraževanja: 6 oddelkov na
letnik (skupaj 24 oddelkov), 26 dijakov na oddelek,
-       
za programe poklicno-tehniškega izobraževanja: 9 oddelkov na letnik
(skupaj 18 oddelkov), 26 dijakov na oddelek,
-       
za programe srednjega splošnega izobraževanja, razen za program
Umetniške gimnazije, glasbene smeri (moduli: Glasbeni stavek; Petje –
instrument; Jazz zabavna glasba) in plesne smeri (modul Balet) ter za športne
oddelke gimnazijskega programa: 6 oddelkov na letnik (skupaj 24 oddelkov),
26 dijakov na oddelek,
-       
za program Umetniška gimnazija, glasbena smer (moduli: Glasbeni stavek;
Petje – instrument; Jazz zabavna glasba) in plesna smer (modul Balet): 4
oddelki na letnik (skupaj 16 oddelkov), 24 dijakov na oddelek,
-       
za športne oddelke gimnazijskega programa: 6 oddelkov na letnik (skupaj
24 oddelkov), 22 dijakov na oddelek,
-       
za program poklicnega tečaja: 15 oddelkov, 34 dijakov na oddelek,
-       
za program maturitetnega tečaja: 15 oddelkov, 36 dijakov na
oddelek.
(3) Za vzgojno dejavnost je izhodišče
za določitev dela cene na dijaka 520 dijakov.
8. člen
(dodatni obseg ur, namenjen delitvam v
izobraževalnih programih srednjega šolstva)
A. SKUPNO
(1) Pri prvem tujem jeziku se v
obsegu, ki je določen s predmetnikom posameznega izobraževalnega programa, doda
na program oziroma letnik dodatni obseg ur, ki ustreza obsegu ur za letnik po
programu za 1 skupino.
(2) Pri drugem tujem jeziku se v
povezavi s številom oddelkov za ustrezno vrsto izobraževalnega programa iz 7.
člena tega pravilnika doda v skladu z veljavnimi normativi in standardi na
program oziroma letnik ustrezni dodatni obseg ur.
(3) Pri športni vzgoji se v povezavi s
skupnim številom oddelkov in dijakov za ustrezno vrsto izobraževalnega programa
iz 7. člena tega pravilnika upošteva v skladu z veljavnimi normativi in
standardi pri urah športne vzgoje, določene s predmetnikom posameznega programa,
ustrezno število skupin, povprečne velikosti, kot izhaja iz normativa.
B. POSEBNOSTI ZA PROGRAME SPLOŠNEGA
IZOBRAŽEVANJA
(4) Pri italijanščini v šolah s
slovenskim učnim jezikom na narodnostno mešanem območju se zaradi začetnega
oziroma nadaljevalnega učenja italijanščine iz osnovne šole doda na program
oziroma letnik v skladu z normativi in standardi dodatni obseg ur, ki ustreza
obsegu ur italijanščine na letnik po predmetniku posameznega izobraževalnega
programa za 1 skupino.
(5) Pri latinščini v izobraževalnem
programu klasična gimnazija se zaradi začetnega oziroma nadaljevalnega učenja
latinščine doda v skladu z normativi in standardi na letnik dodatni obseg ur,
ki ustreza obsegu ur latinščine po predmetniku programa za 1 skupino na letnik.
(6) V povezavi z ustreznim številom
oddelkov in dijakov iz 7. člena tega pravilnika se doda ustrezni dodatni obseg
ur, ki je z normativi in standardi določen za izbirne predmete za posamezne
gimnazijske programe in maturitetni tečaj ter za diferencirano izvedbo pouka v
4. letniku pri matematiki in tujih jezikih ter latinščini.
(7) V povezavi z ustreznim številom
oddelkov in dijakov iz 7. člena tega pravilnika se doda ustrezni dodatni obseg
ur, ki je z normativi in standardi določen za izbirne strokovne predmete in za
izbirne strokovne maturitetne predmete za izobraževalni program tehniške
gimnazije.
(8) Za gimnazijske izobraževalne
programe se v povezavi z ustreznim številom oddelkov in dijakov iz 7. člena
tega pravilnika ter normativnimi merili o načinu določanja skupin upoštevajo
delitve v skupine ter velikost le-teh pri predmetih v obsegu, ki je določen z
veljavnimi izobraževalnimi programi.
(9) Za delovna mesta laborantov in
korepetitorjev, ki sodelujejo pri pouku posameznih predmetov, se v povezavi z
ustreznim številom oddelkov in dijakov iz 7. člena tega pravilnika upošteva dodatni
obseg ur in velikost skupin, kot je določeno z veljavnim izobraževalnim
programom ter normativi in standardi.
C. POSEBNOSTI ZA PROGRAME POKLICNEGA IN
STROKOVNEGA IZOBRAŽEVANJA
(10) Pri vrednotenju programov
poklicnega in strokovnega izobraževanja oziroma pri določanju cene programa
srednjega šolstva na dijaka se, v povezavi z ustreznim številom oddelkov in
dijakov iz 7. člena tega pravilnika ter normativnimi merili o velikosti in
načinu določanja skupin, za delitve dijakov v skupine upoštevajo naslednji
kriteriji:
-       
pri naravoslovnih predmetih ter pri informatiki v okviru
splošno-izobraževalnih predmetov (v predmetnikih oznaka A) se za delitve
dijakov v skupine upošteva enak delež ur od ur za te predmete po predmetniku,
kot jih je bilo v ustreznem predhodnem programu predpisanih za delitev dijakov
v skupine;
-       
pri strokovno-teoretičnih vsebinah v okviru strokovnih modulov in
odprtega kurikula (v predmetnikih oznaka B (B-C) in E) se za delitve dijakov v
skupine upošteva enak delež ur od ur za strokovne vsebine po predmetniku, kot
so bile predpisane v ustreznem predhodnem programu za delitev dijakov v
skupine; za nove izobraževalne programe, za katere ni moč ugotoviti predhodnega
izobraževalnega programa, se za delitev dijakov v skupine upošteva enak delež ur,
kot je priznan za izobraževalne programe v istem ali podobnem področju,
opredeljenem v Klasifikacijskem sistemu izobraževanja in usposabljanja
KLASIUS-P;
-       
pri praktičnem pouku se za povezovanje dijakov v skupine upošteva
pravilo za določitev števila skupin, kot je določeno z normativi in standardi
za izvedbo praktičnega pouka, v tako oblikovani skupini pa se upošteva obseg
ur, določen v predmetniku posameznega izobraževalnega programa (v predmetnikih
oznaka C);
-       
pri posameznih vsebinah praktičnega pouka, ki se vežejo na praktični
pouk steklopihaštva, v rudarski jami, sečnjo gozdov, zobozdravstvo, zdravstveno
nego in oskrbo, praktični pouk v hlevu, vožnjo z motornim vozilom, pri
posameznih vsebinah strojne obdelave v izobraževalnih programih s področja
strojništva in lesarstva (v predmetnikih oznaka C) se upošteva velikost skupin,
določena z normativi in standardi v enakem deležu ur od praktičnega pouka, kot
jih je bilo v ustreznem predhodnem programu.
(11) Odprti del kurikula (v
predmetnikih oznaka E) se pri vrednotenju upošteva:
-       
v nižjem poklicnem izobraževanju 50 % obsega ur za teoretični pouk,
preostanek pa za praktični pouk,
-       
v srednjem poklicnem izobraževanju 60 % obsega ur za teoretični pouk,
preostanek pa za praktični pouk,
-       
v srednjem strokovnem izobraževanju in poklicno-tehniškem izobraževanju
80 % obsega ur za teoretični pouk, preostanek pa za praktični pouk.
9. člen
(ostale naloge, potrebne za izvedbo
programa srednjega šolstva)
(1) Z normativi predpisana učna ali
vzgojna obveznost pomočnika ravnatelja se upošteva pri določitvi normativnega
števila učiteljev ali vzgojiteljev iz 7. člena tega pravilnika.
(2) Za druga delovna mesta strokovnih
delavcev, razen svetovalnega delavca, in računovodsko-administrativnih ter
tehničnih delavcev, določena v skladu z normativi in standardi, je izhodišče za
določitev letne cene programa srednjega šolstva na dijaka 400 dijakov, za delovno mesto svetovalnega delavca pa 300 dijakov.
(3) Ne glede na prejšnji odstavek je
za delovno mesto čistilca izhodišče za določitev letne cene programa srednjega
šolstva na dijaka v izobraževalnih programih 120 dijakov, v vzgojnem programu
dijaškega doma pa 150 dijakov.
10. člen
(vzgojna dejavnost dijaškega doma v sklopu
zavoda)
Cena vzgojnega programa na dijaka v
dijaškem domu v sklopu zavoda znaša 93 % cene vzgojnega programa na dijaka v
samostojnem dijaškem domu.
III. DOLOČITEV LETNEGA OBSEGA SREDSTEV ZA ZAVOD
1. Letni obseg sredstev za programe
11. člen
(letni obseg sredstev za programe
srednjega šolstva)
(1) Letni obseg sredstev za izvedbo
programa srednjega šolstva, ki ga izvaja zavod, se posameznemu zavodu določi za
proračunsko leto.
(2) Če zavod izvaja več programov
srednjega šolstva, je letni obseg sredstev za programe srednjega šolstva
seštevek letnega obsega sredstev iz prejšnjega odstavka po teh programih.
(3) Pri določitvi sredstev se upošteva
število dijakov, vpisanih v programe srednjega šolstva, v šolskem letu, ki se
začne pred začetkom proračunskega leta, na dan 15. september. Ne glede na
prejšnji stavek se za dijake, vpisane v poklicni in maturitetni tečaj ter
dijaški dom, upošteva stanje vpisa na dan 30. september.
12. člen
(deficitarni poklici)
Za izvajanje izobraževalnega programa za
pridobitev deficitarnega poklica lahko minister zavodu dodeli dodatna sredstva.
13. člen
(dodatna sredstva)
(1) Zavodu se lahko dodelijo dodatna
sredstva za izvajanje programa srednjega šolstva, če sredstva, določena v
skladu s tem pravilnikom, ne zadostujejo za njegovo izvedbo zaradi:
-       
odstopanja kadrovske zasedbe delovnih mest od vrednosti, določenih na
podlagi drugega odstavka 5. člena tega pravilnika,
-       
usmeritve dijakov s posebnimi potrebami v izobraževalni program, zaradi
katerih je znižan normativ v oddelku,
-       
drugih utemeljenih razlogov.
(2) Sredstva iz prejšnjega odstavka se
zavodu zagotovijo na podlagi obrazložene vloge. O utemeljenosti vloge odloči
ministrstvo, pri čemer mora zavod zagotoviti ministrstvu vpogled v podatke
oziroma analize, ki jih potrebuje za ugotovitev utemeljenosti vloge.
2. Sredstva za vodstvena delovna mesta
14. člen
(sredstva za vodstvena delovna mesta)
(1) Sredstva za delovno mesto
ravnatelja oziroma direktorja se določijo v skladu s predpisi, ki določajo
uvrstitev delovnih mest vodstvenih delavcev v javnih zavodih s področja javnega
srednjega šolstva v plačne razrede.
(2) Sredstva iz prejšnjega odstavka
vključujejo plače, prispevke delodajalca, stroške iz dela in druge prejemke, ob
upoštevanju dejanske zasedbe delovnih mest, in se zavodu nakazujejo mesečno.
(3) V primeru odsotnosti ravnatelja
oziroma direktorja zaradi bolniške odsotnosti oziroma starševskega dopusta,
daljšega od 30 dni, se zavodu za strokovnega delavca, ki nadomešča ravnatelja
oziroma direktorja med njegovo odsotnostjo, zagotovijo sredstva za plačilo
dodatka za delovno uspešnost iz naslova povečanega obsega dela za javne
uslužbence v skladu s predpisi.
3. Razvojna sredstva
15. člen
(sredstva za razvoj srednjega šolstva)
(1) Minister lahko določi do 2 %
dodatnih sredstev na obseg sredstev, določenih v skladu z 11. členom tega
pravilnika, za razvoj poklicnega in srednjega strokovnega ter splošnega
izobraževanja.
(2) Za
delovanje medpodjetniškega izobraževalnega centra v zavodu se obseg sredstev
določi tako, da se dvanajstkratna vrednost plačnega razreda pomočnika
ravnatelja iz drugega odstavka 5. člena tega pravilnika pomnoži s faktorjem,
določenim na podlagi števila dijakov, vpisanih v poklicno in srednje strokovno
izobraževanje ter števila teh izobraževalnih programov, kot je določeno v
naslednji preglednici:


dijaki/izobraževalni
  programi (IP)

do 8 IP

9 do 16 IP

17 do 25 IP

26 ali več IP


850 in manj dijakov

0.6

0.8

1.0

1.2


851 do 1350 dijakov

0.8

1,0

1,2

1.4


1351 do 1800 dijakov

1.0

1.2

1.4

1.6


1801 do 2500 dijakov

1.2

1.4

1.6

1.8


več kot 2500 dijakov

1.4

1.6

1.8

2.0


(3) Dodatna sredstva za naloge, povezane
z delovanjem centrale učnega podjetja, določi minister v skladu z veljavnimi
normativi in standardi za zavod, na katerem je sedež centrale podjetja, ob
upoštevanju enega delovnega mesta pomočnika ravnatelja in delovnega mesta
učitelja VII/1 ali VII/2 iz 5. člena tega pravilnika.
4. Letni obseg sredstev za zavod
16. člen
(način določitve obsega sredstev)
(1) Letni obseg sredstev iz 11. in 12.
člena tega pravilnika določi minister do začetka proračunskega leta, ob
upoštevanju višine sredstev, zagotovljenih v državnem proračunu za področje
srednjega šolstva. Sredstva iz 13. in 15. člena tega pravilnika določi minister
med proračunskim letom.
(2) Ne glede na prejšnji odstavek se
lahko sredstva iz 11. in 12. člena tega pravilnika določijo za obdobje, ki je
krajše od proračunskega leta, in sicer zaradi programskih ali statusno-pravnih
sprememb zavoda ali iz drugih utemeljenih razlogov.
(3) Letni obseg sredstev iz 11. do 15.
člena tega pravilnika zavod prejme praviloma v mesečnih zneskih.
(4) Če se med proračunskim letom
spremenijo vrednosti sestavin cene programa srednjega šolstva na dijaka iz 5.
in 6. člena tega pravilnika oziroma spremenijo predpisi, ki vplivajo na obseg
sredstev iz 11. člena tega pravilnika, minister na novo določi obseg sredstev
za zavod.
17. člen
(financiranje zasebnih zavodov)
(1) Na podlagi metodologije, določene
s tem pravilnikom, se iz državnega proračuna financirajo programi srednjega šolstva,
ki jih izvajajo zasebni zavodi oziroma druge pravne osebe zasebnega prava, ki
izvajajo te programe na podlagi koncesije oziroma izvajajo zasebne programe, ki
so kot enakovredni javno-veljavnim programom srednjega šolstva pridobili
pravico do financiranja iz državnega proračuna v skladu z zakonom.
(2) Zasebnim zavodom iz prejšnjega
odstavka se letni obseg sredstev iz 11. člena tega pravilnika, druge alineje
prvega odstavka 13. člena, 14. člena in prvega odstavka 15. člena tega
pravilnika za izvedbo istovrstnega javno-veljavnega programa določi v odstotku,
kot izhaja iz zakona, ob smiselni uporabi 16. člena tega pravilnika.
IV. SREDSTVA ZA DRUGE NAMENE OZIROMA DEJAVNOSTI ZAVODA
18. člen
(sredstva za mednarodno maturo)
(1) Za izvajanje programa mednarodne
mature se upošteva enaka cena na dijaka, kot je določena za program Gimnazije.
(2) Za dejavnosti in storitve v zvezi
z izvajanjem mednarodne mature, ki jih mora šola zagotoviti v skladu s
programom mednarodne mature in niso zajeta v ceni programa Gimnazije, določi
minister sredstva v obsegu, ugotovljenem na podlagi vrednotenja posameznih
postavk teh stroškov, kot so opredeljeni z akti ministra oziroma predpisi, ki
urejajo izvajanje mednarodne mature.
19. člen
(sredstva za druge upravičene namene)
Sredstva za namene, ki niso upoštevani v
III. poglavju tega pravilnika, se zavodu zagotavljajo na podlagi predhodno ugotovljene
upravičenosti, in sicer za:
-       
fizično varovanje šolskega okoliša,
-       
najemanje prostorov za izvajanje izobraževalnih programov,
-       
odpravnine in nadomestila za presežne delavce,
-       
nadomestilo za delavca invalida na čakanju,
-       
dodatno strokovno pomoč dijakom s posebnimi potrebami,
-       
spremljevalce gibalno oviranih dijakov,
-       
dodatno število strokovnih delavcev na delovnem mestu svetovalnega
delavca za koordinacijo dela z dijaki s posebnimi potrebami,
-       
drugega tujega učitelja v evropskih oddelkih,
-       
opravljanje pripravništva in mentorstvo pripravnikom,
-       
prispevek za spodbujanje zaposlovanja invalidov,
-       
nadarjene dijake,
-       
učenje slovenščine za dijake tujce,
-       
učenje maternega jezika za dijake tujce,
-       
sindikalnega zaupnika in
-       
za druge namene, določene z zakonom, podzakonskimi predpisi oziroma
področno kolektivno pogodbo.
V. POROČANJE, NADZOR IN SPREMLJANJE
20. člen
(namenskost porabe sredstev)
(1) Zavod v svojih poslovnih knjigah
evidentira porabo sredstev, prejetih v skladu s tem pravilnikom, ločeno od
ostalih stroškov na način, da je vsak trenutek možno ugotoviti namenskost
porabe sredstev, gospodarnost in učinkovitost porabe. V breme teh sredstev ni
dovoljeno obračunavati amortizacije in oblikovati rezervacije z vnaprejšnjim
vračunavanjem stroškov ali vnaprejšnjim razmejevanjem prihodkov.
(2) Sredstva iz tega pravilnika so
strogo namenska in jih sme zavod uporabljati izključno za pokrivanje stroškov
za izvedbo programov srednjega šolstva, ki mu jih ministrstvo dodeli v
izvajanje, in dejavnosti, povezane s temi programi.
(3) Zavod sme del sredstev iz 11. in
12. člena tega pravilnika porabiti za nakup opreme, povezane z izvajanjem
programov srednjega šolstva, če je ta nakup načrtoval v finančnem načrtu, ki ga
je predhodno uskladil z ministrstvom.
21. člen
(poročanje o delovanju zavoda)
Zavod ministrstvu najmanj enkrat letno
pošlje:
-       
podatke o številu dijakov, vpisanih v posamezne izobraževalne programe
po letnikih oziroma vzgojni program, za tekoče šolsko leto,
-       
podatke o letnem obsegu ur pouka po predmetih oziroma strokovnih modulih
ter organizaciji izvedbe pouka za programe srednjega šolstva v šolskem letu ter
število strokovnih in drugih delavcev,
-       
podatke o organizaciji in izvedbi vzgojnega programa,
-       
podatke o zaposlenih in njihovem obsegu dela,
-       
finančni načrt z obrazložitvami za prihodnje proračunsko leto,
-       
poročilo o realizaciji finančnega načrta z obrazložitvami za tekoče
oziroma preteklo proračunsko leto,
-       
druge podatke v skladu z navodili in roki ministrstva.
22. člen
(nadzor)
(1) Ministrstvo izvaja nadzor nad
namensko porabo sredstev za izvedbo programov srednjega šolstva na podlagi
usklajevanja finančnega načrta zavoda z obrazložitvami, s spremljanjem porabe
sredstev, na podlagi letnih poročil po predpisih o računovodstvu, s
pregledovanjem poslovne dokumentacije na zavodu in na podlagi neposrednega ali
posrednega pregleda poslovanja zavoda, ki ga izvajajo pristojni organi.
(2) Zavod mora ministrstvu omogočiti
vpogled v evidence, listine in drugo dokumentacijo, povezano z njegovim poslovanjem.
(3) Ministrstvo lahko kadarkoli
preveri verodostojnost podatkov, ki jih posreduje zavod.
23. člen
(ukrepi)
Če se naknadno ugotovi, da je zavod
posredoval napačne ali pomanjkljive podatke, na podlagi katerih mu je bil
določen višji obseg sredstev, kot bi jih bil upravičen dobiti oziroma da je
sredstva porabil za izvedbo aktivnosti, ki so neobičajne glede kraja izvedbe
oziroma visokih stroškov, ki so z njimi povezani, in štejejo kot negospodarna
raba javnih sredstev, se zavodu preveč nakazana sredstva odtegnejo praviloma v
roku treh mesecev od ugotovitve, izjemoma pa tudi kasneje v istem ali naslednjem
proračunskem letu.
24. člen
(odprava napak)
Če se naknadno ugotovi, da so sredstva iz
16. člena tega pravilnika za zavod določena v drugačnem obsegu, kot bi jih bil
dejansko upravičen dobiti, se sredstva zavodu na novo določijo in ustrezno
poračunajo, praviloma v istem proračunskem letu.
25. člen
(spremljanje izvajanja metodologije)
Minister določi način spremljanja izvajanja
metodologije, določene s tem pravilnikom.

Pravilnik o metodologiji financiranja
izobraževalnih programov in vzgojnega programa na področju srednjega šolstva
(Uradni list RS, št. 107/12) vsebuje naslednje prehodne in
končne določbe:
»VI. PREHODNE IN KONČNE DOLOČBE
26. člen
(prehod na
financiranje po pravilniku)
(1) Z dnem uveljavite tega pravilnika
se začnejo vsi zavodi, ki izvajajo programe srednjega šolstva, financirati v
skladu z metodologijo, določeno s tem pravilnikom, ne glede na soglasje k
sistemizaciji, izdano posameznim zavodov za šolsko leto 2012/2013.
(2) Ne glede na določbe tega
pravilnika, se lahko za zavode, ki so se v šolskem letu 2012/2013 do konca leta
2012 financirali na podlagi soglasja k sistemizaciji delovnih mest in dejanske
zasedbe delovnih mest, namenijo dodatna sredstva v proračunskem letu 2013 za
šolsko leto 2012/2013. Minister določi v kakšni višini in za katere programe
zavodov se izplačajo sredstva iz prejšnjega stavka.
27. člen
(razveljavitev
prejšnjega pravilnika)
Z dnem uveljavitve tega pravilnika preneha
veljati Pravilnik o uvajanju novega načina financiranja in organizacije
vzgojno-izobraževalnega dela v srednjih in višjih strokovnih šolah ter dijaških
domov (Uradni list RS, št. 75/05).
28. člen
(uveljavitev
pravilnika)
Ta pravilnik začne veljati 1. januarja
2013.«.

Pravilnik o spremembi Pravilnika o
metodologiji financiranja izobraževalnih programov in vzgojnega programa na
področju srednjega šolstva (Uradni list RS, št. 56/17) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 1. decembra
2017.«.

Pravilnik o spremembah in dopolnitvah
Pravilnika o metodologiji financiranja izobraževalnih programov in vzgojnega
programa na področju srednjega šolstva (Uradni list RS, št. 5/19) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(začetek uporabe)
Plačni razredi, določeni v drugem odstavku
spremenjenega 5. člena pravilnika se upoštevajo za obračun plač v skladu z
dinamiko, določeno v prvem odstavku 11. člena Aneksa h Kolektivni pogodbi za
dejavnost vzgoje in izobraževanja v Republiki Sloveniji (Uradni list RS, št.
80/18).
4. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o metodologiji
financiranja izobraževalnih programov in vzgojnega programa na področju
srednjega šolstva (Uradni list RS, št. 178/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati 1. decembra
2021.«.

Pravilnik o dopolnitvah Pravilnika o
metodologiji financiranja izobraževalnih programov in vzgojnega programa na
področju srednjega šolstva (Uradni list RS, št. 74/23) vsebuje naslednjo končno določbo:
»KONČNA DOLOČBA
2. člen
(začetek veljavnosti in uporabe)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 1.
septembra 2023.«.