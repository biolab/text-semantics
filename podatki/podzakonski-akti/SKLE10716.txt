1. člen
(vsebina sklepa)
Ta sklep določa podrobna merila, na podlagi katerih Agencija za
trg vrednostnih papirjev (v nadaljnjem besedilu: Agencija) določi izrednega
skrbnika iz tretjega odstavka 177. člena Zakona o investicijskih skladih in
družbah za upravljanje (Uradni list RS, št. 31/15 in 81/15; v nadaljnjem
besedilu: ZISDU-3).
2. člen
(merila za izbiro izrednega skrbnika)
(1) Agencija pri izbiri izrednega skrbnika upošteva
naslednja merila:
-       
istovrstnost tipov in vrst investicijskih skladov, za katere izredni
skrbnik že opravlja skrbniške storitve s tipi in vrstami investicijskih
skladov, za katere se izvaja izredni prenos opravljanja skrbniških storitev;
-       
trge, na katerih opravlja skrbniške storitve skrbnik sam ali preko
podskrbnikov, v zvezi z lastnostmi in geografsko opredeljenostjo investicijskih
skladov, za katere se izvaja izredni prenos opravljanja skrbniških storitev;
-       
rok, v katerem je po presoji Agencije izredni skrbnik sposoben izvesti
aktivnosti v zvezi z izrednim prenosom opravljanja skrbniških storitev;
-       
oceno vpliva obremenitve izrednega skrbnika na kadrovskem in
organizacijskem področju zaradi izrednega prenosa opravljanja skrbniških
storitev.
(2) Agencija lahko upošteva tudi druga merila za izbiro
izrednega skrbnika, ki jih navede v izreku odločbe o izrednem prenosu
opravljanja skrbniških storitev na izrednega skrbnika.
KONČNA DOLOČBA
3. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-54/2015-4
Ljubljana, dne 10. februarja 2016
EVA 2016-1611-0032
Predsednik sveta
Agencije za trg vrednostnih papirjev
mag. Miloš Čas l.r.