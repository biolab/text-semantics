1. člen
(razširitev veljavnosti evropskih patentov)
(1) Evropska patentna prijava in evropski patent se v skladu
z naslednjimi določili razširita na Republiko Slovenijo in imata isto veljavo
ter zanju veljajo isti pogoji kot za nacionalno patentno prijavo ter nacionalni
patent po zakonu o industrijski lastnini (Uradni list RS, št. 45/01, v
nadaljnjem besedilu: zakon). 
(2) Za namene te uredbe imajo izrazi naslednji pomen: 
a)    
“evropska patentna prijava“ pomeni prijavo za evropski patent, ki je
vložena na podlagi Evropske patentne konvencije, kakor tudi mednarodno prijavo,
vloženo na podlagi Pogodbe o sodelovanju na področju patentov (Uradni list RS –
MP, št. 19/93), za katero je Evropski patentni urad (v nadaljnjem besedilu:
EPU) imenovani ali izbrani urad in v kateri je Republika Slovenija navedena
država; 
b)    
“razširjen evropski patent“ pomeni evropski patent, ki ga je podelil EPU
na podlagi evropske patentne prijave, za katero je bila zahtevana razširitev na
Republiko Slovenijo; 
c)    
“nacionalna patentna prijava“ pomeni patentno prijavo, ki je bila
vložena v skladu z zakonom pri Uradu Republike Slovenije za intelektualno
lastnino (v nadaljnjem besedilu: urad); 
d)    
“nacionalni patent“ pomeni patent, ki je podeljen na podlagi nacionalne
patentne prijave.
2. člen
(zahteva za razširitev)
(1) Evropska patentna prijava in na njeni podlagi podeljen
evropski patent se razširita na Republiko Slovenijo na zahtevo vlagatelja.
Zahteva za razširitev se bo štela za vloženo z vsako evropsko patentno prijavo,
ki bo vložena na dan ali po 1. marcu 1994. Urad bo objavil vsako zahtevo za
razširitev brž, ko je to mogoče, potem, ko jo je prejel od EPU, vendar ne pred
potekom osemnajstih mesecev od datuma vložitve ali prvega datuma prednostne
pravice, če je bila ta zahtevana. 
(2) Zahtevo za razširitev je mogoče ob vsakem času umakniti.
Zahteva se bo štela za umaknjeno, če ni bila plačana predpisana pristojbina za
razširitev pri EPU pravočasno, ali če je bila evropska patentna prijava
dokončno zavrnjena, umaknjena ali se je štelo, da je umaknjena. Urad bo to
nemudoma objavil, če je bila zahteva za razširitev pred tem že objavljena.
3. člen
(pristojbine za razširitev)
(1) Pristojbina za razširitev iz drugega odstavka 2. člena te
uredbe je 102 EUR. Pristojbina se plača EPU v roku, kot je določen za plačilo
pristojbine za poimenovanje skladno z Evropsko patentno konvencijo. 
(2) Pristojbina za razširitev se lahko veljavno naknadno
plača v imunitetnem roku dveh mesecev, kot je ta določen s Pravilom 85a (2)
Evropske patentne konvencije, z dodatkom v vrednosti 50% od pristojbine za
razširitev plačano v tem roku. 
(3) Za plačilo razširitvenih pristojbin bo EPU mutatis
mutandis uporabljal svoja pravila o plačilu taks. Veljavno plačane pristojbine
za razširitev se ne vračajo.
4. člen
(veljavnost evropskih patentnih prijav)
(1) Evropska patentna prijava, ki ji je bil dodeljen datum
vložitve, je enakovredna redni nacionalni patentni prijavi, vključno z
morebitno zahtevano prednostno pravico za evropsko patentno prijavo, ne glede
na kasnejši izid o njej. 
(2) Objavljena evropska patentna prijava, v zvezi s katero je
bila vložena zahteva za razširitev, ima začasno tako varstvo, kot ga zagotavlja
122. člen zakona, in to od dne, ko je vlagatelj poslal slovenski prevod
patentnih zahtevkov objavljene evropske patentne prijave osebi, ki izum v
Republiki Sloveniji uporablja. 
(3) Za evropsko patentno prijavo se šteje, kot da ab initio
ni imela veljavnosti, opisane v drugem odstavku tega člena, če je bila zahteva
za razširitev umaknjena ali se zanjo šteje, kot da je umaknjena.
5. člen
(veljavnost evropskih patentov)
(1) Upoštevaje določila od drugega do šestega odstavka tega
člena vsebuje razširjeni evropski patent, od dneva, ko je EPU objavil sklep o
njegovi podelitvi, enake pravice kot nacionalni patent po 18. členu zakona. 
(2) V roku treh mesecev po datumu objave sklepa o podelitvi
evropskega patenta je nosilec patenta dolžan dostaviti uradu slovenski prevod
patentnih zahtevkov za evropski patent in plačati predpisano pristojbino za
objavo. 
(3) Če zaradi ugovora, vloženega pri EPU, evropski patent
ostane v veljavi s spremenjenimi zahtevki, je nosilec patenta dolžan v roku
treh mesecev od datuma, ko je bil objavljen sklep o veljavnem spremenjenem
evropskem patentu, dostaviti uradu slovenski prevod spremenjenih zahtevkov in
plačati predpisano pristojbino za objavo. 
(4) Skice, na katere se sklicujejo zahtevki, se priložijo
prevodu, določenem v drugem ali tretjem odstavku, s tem da se prevede tudi
vsako besedilo v teh skicah. 
(5) Urad objavi vsak prevod, ki je pravilno vložen v skladu z
drugim, tretjim in četrtim odstavkom tega člena. 
(6) Če prevod, naveden v drugem, tretjem in četrtem odstavku
tega člena, ni pravočasno vložen ali če predpisana pristojbina ni pravočasno
plačana, se razširjeni evropski patent šteje za neveljavnega ab initio. 
(7) Za razširjeni evropski patent in evropsko patentno
prijavo, na kateri temelji, se šteje, kot da od samega začetka nima
veljavnosti, navedene v prvem odstavku tega člena in drugem odstavku 4. člena
te uredbe, če je EPU evropski patent na podlagi ugovora v postopku razveljavil.
6. člen
(verodostojno besedilo evropskih patentnih prijav ali
evropskih patentov)
(1) Kot verodostojno besedilo v vseh postopkih v Republiki
Sloveniji se šteje besedilo evropske patentne prijave oziroma evropskega
patenta v jeziku, v katerem je voden postopek pri EPU. 
(2) Vendar se za verodostojnega šteje tudi prevod, kot je
določeno v 4. in 5. členu te uredbe, razen v postopkih ugovora, v katerih
zagotavlja prevod prijave ali patenta manjše varstvo kot jezik postopkov. 
(3) Vlagatelj ali nosilec patenta lahko vloži popravljeni
prevod patentnih zahtevkov za evropsko patentno prijavo oziroma evropski
patent. Popravljeni prevod nima pravnega učinka, dokler ga urad ne objavi.
Vsaka oseba, ki izum v dobri veri uporablja ali je izvedla učinkovite in resne
priprave za uporabo izuma in takšna uporaba ne bi bila kršitev prijave oziroma
patenta v izvirnem prevodu, sme tudi potem, ko začne veljati popravljeni
prevod, brez plačila nadaljevati s takšno uporabo v svojem poslovanju in za
potrebe tega poslovanja.
7. člen
(pravice iz poprejšnje prijave)
(1) Za evropsko patentno prijavo, za katero je bila plačana
pristojbina za razširitev, in za razširjeni evropski patent velja glede na
nacionalno patentno prijavo in na nacionalni patent ista pravica starejše
prijave kot za nacionalno patentno prijavo in nacionalni patent po tretjem
odstavku 12. člena zakona. 
(2) Za nacionalno patentno prijavo in nacionalni patent velja
glede na razširjeni evropski patent ista pravica iz starejše prijave, kot jo
imata glede na nacionalni patent po tretjem odstavku 12. člena zakona.
8. člen
(hkratno varstvo)
Če imata razširjeni evropski patent in nacionalni patent, ki
sta podeljena isti osebi, isti datum vložitve ali enak datum zahtevane
prednostne pravice, nacionalni patent ne bo imel pravnega učinka od datuma, ko
je potekel rok za ugovor na evropski patent in ugovor ni bil vložen, ali od
datuma končne odločbe o veljavnosti evropskega patenta v postopku ugovarjanja,
če se nacionalni patent nanaša na isti izum kot razširjeni evropski patent.
9. člen
(pristojbine za veljavnost razširjenih evropskih patentov)
Pristojbine za vzdrževanje veljavnosti razširjenega
evropskega patenta je treba uradu plačati za leta, ki sledijo letu, v katerem
je bil objavljen sklep o podelitvi evropskega patenta v skladu z uredbo o
pristojbinah, ki veljajo za nacionalni patent.
10. člen
(uporaba Evropske patentne konvencije)
Določbe Evropske patentne konvencije in pravil za izvajanje
se ne uporabljajo razen, če ni v tej uredbi drugače določeno.
11. člen
(prehodna določba)
Zahteve za razširitev, ki jih do dneva uveljavitve te uredbe
urad še ni vpisal v register patentov, se obravnavajo po določbah te uredbe.
12. člen
(prenehanje veljavnosti)
Z dnem, ko začne veljati ta uredba, preneha veljati uredba o
razširitvi evropskih patentov na Slovenijo za izvajanje sporazuma o izvajanju
tretjega odstavka 3. člena sporazuma o sodelovanju na področju patentov med
Vlado Republike Slovenije in Evropsko patentno organizacijo (Uradni list RS,
št. 6/94, 90/98, 78/99 – obvezna razlaga).
13. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 908-08/2001-4
Ljubljana, dne 12. februarja 2002.
Vlada Republike Slovenije
dr. Janez Drnovšek l. r. 
Predsednik