I. UVODNE DOLOČBE
1. člen
Ta pravilnik ureja nabor in napotitev nabornikov na služenje
vojaškega roka v miru in vojni.
2. člen
Nabor in napotitev načrtuje pristojna organizacijska enota
Ministrstva za obrambo.
II. NAČRTOVANJE NABORA
3. člen
Nabor se izvaja na podlagi letnega načrta. Uresničevanje
letnega načrta nabora in druga vprašanja v zvezi s tem se urejajo z odredbo
ministra za obrambo. 
Ne glede na prejšnji odstavek, se po potrebi izvedejo izredni
nabor in druge naloge v zvezi z oceno sposobnosti za vojaško službo vojaških
obveznikov na podlagi predlogov upravnih organov, pristojnih za obrambne zadeve
(v nadaljevanju: upravni organi za obrambo), enot in zavodov teritorialne
obrambe ter organov za notranje zadeve.
4. člen
Upravni organi za obrambo izdelajo predlog načrta nabora na
predpisanem obrazcu (EVO-109/1) ter ga do 15. januarja v tekočem letu pošljejo
pristojni organizacijski enoti Ministrstva za obrambo. 
Predlog letnega načrta nabora se izdela na podlagi: 
-    
potreb po popolnitvi vojaških enot po rodovih, službah in vojaško
evidenčnih dolžnostih (v nadaljevanju: VED); 
-    
števila nabornikov, ki morajo na nabor; 
-    
števila nabornikov, ki še niso bili napoteni na služenje vojaškega roka,
ter števila vojakov na služenju vojaškega roka.
5. člen
Letni načrt nabora izdela pristojna organizacijska enota
Ministrstva za obrambo na podlagi: 
-    
predlogov upravnih organov za obrambo; 
-    
potreb po popolnitvi mirnodobnih enot teritorialne obrambe in organov za
notranje zadeve z naborniki; 
-    
formacijskih potreb po popolnitvi vojnih enot teritorialne obrambe in
organov za notranje zadeve republiških in občinskih enot za zveze z vojaškimi
obvezniki.
6. člen
Pristojna organizacijska enota Ministrstva za obrambo pošlje
upravnim organom za obrambo izpisek iz letnega načrta nabora na predpisanem
obrazcu (EVO-109/2) ter odredbo za nabor. Izpisek predstavlja letni načrt
nabora upravnega organa za obrambo.
III. POŠILJANJE NABORNIKOV NA ZDRAVNIŠKE IN DRUGE PREGLEDE
TER PSIHOLOŠKE PREISKAVE
7. člen
Zdravniške in druge preglede ter psihološke preiskave
nabornikov opravljajo pooblaščene zdravstvene organizacije in pooblaščeni
zdravstveni in drugi delavci po metodologiji in v obsegu, ki ga določa
pravilnik za ocenjevanje zdravstvene sposobnosti vojaških obveznikov za vojaško
službo.
8. člen
Upravni organ za obrambo izdela načrt pošiljanja nabornikov
na zdravniške in druge preglede ter psihološke preiskave na podlagi načrta
nabora in dogovora s pooblaščeno zdravstveno organizacijo ali zdravnikom, ki
opravlja preglede. 
Upravni organ za obrambo in pooblaščena zdravstvena
organizacija morata poskrbeti, da so 15 dni pred pričetkom nabora zaključeni
predlogi zdravstvenih ocen sposobnosti nabornikov za vojaško službo.
9. člen
Strokovni delavec upravnega organa za obrambo pred pričetkom
zdravniških pregledov ugotovi, ali so se vsi poklicani naborniki javili na
preglede, ter poskrbi za kompletnost dokumentacije in izvedbo pregledov. 
Za nabornike, ki se niso udeležili pregledov, upravni organ
za obrambo določi v dogovoru z zdravstveno organizacijo nov termin pregledov.
IV. IZVEDBA NABORA
10. člen
Razen nabornikov iz 14. člena zakona o vojaški dolžnosti se
nabora udeležijo tudi: 
-    
starejši naborniki, ki iz katerihkoli razlogov niso opravili nabora; 
-    
naborniki, ki jim preneha začasna nesposobnost za vojaško službo; 
-    
naborniki, ki zaradi nastalih sprememb zdravstvenega stanja zahtevajo ponovno
ocenitev zdravstvene sposobnosti.
11. člen
Na naboru se poleg ocene sposobnosti za vojaško službo, na
podlagi podatkov iz dokumentov vojaške evidence ter želje nabornika določi
tudi: 
-    
rod, služba in vojaška evidenčna dolžnost, za katero se bo nabornik
usposobil med služenjem vojaškega roka; 
-    
nabornike, ki bodo predlagani kot kandidati za gojence šol za rezervne
častnike; 
-    
nabornike, ki bodo predlagani za služenje vojaškega roka v enotah in
zavodih teritorialne obrambe I. kategorije in enotah organov za notranje
zadeve.
12. člen
Naborne komisije imenuje minister za obrambo. Sestavo naborne
komisije predlaga upravni organ za obrambo. 
Sestavo stalne naborne komisije predlaga pristojna
organizacijska enota Ministrstva za obrambo. Naloge stalnih nabornih komisij
določi z odredbo minister za obrambo.
13. člen
Upravni organ za obrambo zagotovi materialne in druge pogoje
ter ustrezne prostore za izvedbo nabora.
14. člen
Naborne komisije pri delu upoštevajo: 
-    
zakon o vojaški dolžnosti; 
-    
pravilnik za ocenjevanje zdravstvene sposobnosti vojaških obveznikov za
vojaško službo; 
-    
odredbo o pogojih za določanje roda, službe in VED; 
-    
odredbo za nabor; 
-    
letni načrt nabora; 
-    
vprašalnike, ki jih izpolnijo naborniki (EVO-112). 
Vprašalnike iz prejšnjega odstavka naborniki izpolnijo
prostovoljno.
15. člen
Upravni organ za obrambo pripravi za nabor in da v uporabo
naborni komisiji: - 
-    
vso medicinsko dokumentacijo o opravljenih zdravniških in drugih
pregledih ter psiholoških preiskavah, s katerimi se utemeljuje predlagana ocena
za vojaško službo nabornika; 
-    
kartone vojaških obveznikov (EVO-103); 
-    
sezname nabornikov predlaganih za služenje vojaškega roka v enotah in
zavodih teritorialne obrambe I. kategorije, enotah organov za notranje zadeve
ter kandidatov za gojence šol za rezervne častnike; 
-    
predloge upravnega organa za obrambo za rod, službo ali VED; 
-    
naborni protokol (EVO-107).
16. člen
Naborna komisija pred začetkom nabora opravi priprave. Pri
tem naborna komisija preveri popolnost podatkov iz dokumentov vojaške evidence.
Zdravnik, član naborne komisije, pregleda medicinsko dokumentacijo ter
skladnost predlaganih ocen zdravstvene sposobnosti s spiskom bolezni in poškodb
iz pravilnika za ocenjevanje zdravstvene sposobnosti vojaških obveznikov za
vojaško službo.
17. člen
Pred pričetkom nabora je naborna komisija dolžna nabornika
seznaniti z njegovimi pravicami in dolžnostmi pri izvrševanju vojaške dolžnosti
ter postopkom nabora.
18. člen
Pri kadrovanju oziroma pri uresničevanju načrta nabora daje
naborna komisija prednost: 
-    
izbiri kandidatov za gojence šol za rezervne častnike; 
-    
izbiri kandidatov za služenje vojaškega roka v enotah in zavodih
teritorialne obrambe I. kategorije in enotah organov za notranje zadeve; 
-    
popolnjevanju rodov in služb, določenih z načrtom nabora; 
-    
popolnitvi določenih VED, za katere je zahtevana določena strokovna
izobrazba, poklic ali posebna znanja in veščine.
19. člen
Odločitev naborne komisije se vpiše v vojaško knjižico
nabornika ter v naborni protokol. Vojaško knjižico podpiše in jo s pečatom
potrdi predsednik naborne komisije in z odločitvijo komisije neposredno seznani
nabornika. 
Vpis v vojaško knjižico se šteje za odločbo v smislu zakona o
splošnem upravnem postopku. Nabornik potrdi vročitev odločitve naborne komisije
s podpisom v naborni protokol.
20. člen
Naborniki, ki pridejo na nabor iz tujine, kjer začasno ali
stalno bivajo, imajo prednost pri naboru. 
Upravni organ za obrambo je dolžan poskrbeti, da naborniki iz
prejšnjega odstavka pravočasno opravijo zdravstvene in druge preglede ter psihološke
preiskave.
21. člen
Po končanem naboru predsednik naborne komisije ugotovi,
kateri naborniki se niso udeležili nabora, in to evidentira v nabornem
protokolu. 
Naborna komisija izdela: 
-    
poročilo o rednem letnem naboru (EVO-108); 
-    
poročilo o uresničitvi letnega načrta nabora (EVO-109/3); 
-    
poročilo o zdravstvenem stanju nabornikov (EVO-143). 
Poročila o naboru upravni organ za obrambo pošlje v 15 dneh
po končanem naboru Ministrstvu za obrambo.
22. člen
Upravni organ za obrambo zbere podatke o nabornikih, ki so
bili na naboru predlagani za 'kandidate za gojence šol za rezervne častnike ter
za služenje vojaškega roka v enotah in zavodih teritorialne obrambe I.
kategorije ter enotah organov za notranje zadeve, in jih pošlje v potrditev
pristojni organizacijski enoti Ministrstva za obrambo.
23. člen
Upravni organ za obrambo izda nabornikom, ki to zahtevajo,
potrdilo za opravičilo izostanka z dela v času opravljanja nabornih obveznosti.
V. NAČRTOVANJE NAPOTITVE
24. člen
Na služenje vojaškega roka se naborniki praviloma napotijo štirikrat
letno, in to januarja, aprila, julija in oktobra. 
Ne glede na prejšnji odstavek, se lahko po odredbi ministra
za obrambo napoti določeno število nabornikov na služenje vojaškega roka tudi
izven teh rokov, če je to potrebno zaradi popolnitve enot in zavodov
teritorialne obrambe oziroma enot organov za notranje zadeve.
25. člen
Naborniki se na služenje vojaškega roka praviloma napotijo v
najbližji učni center, ki sprejema nabornike na služenje vojaškega roka.
26. člen
Napotitev se izvaja na podlagi načrta napotitve, ki ga izdela
pristojna organizacijska enota Ministrstva za obrambo. 
Načrt napotitve se izdela praviloma v tekočem letu za
naslednje leto. V načrtu se določijo roki napotitve, učni centri, ki sprejemajo
nabornike na služenje vojaškega roka ter številčne odmere za nabornike, ki jih
je potrebno napotiti po rodovih in službah ter znotraj tega po VED in
kategorijah. 
Pri večjih organizacijskih in formacijskih spremembah enot
oziroma zavodov teritorialne obrambe ali spremembah v sistemu napotitve se, ne
glede na prejšnji odstavek, načrt napotitve izdela za vsako napotitev posebej.
27. člen
Načrt napotitve, ki mora zagotoviti številčno in kakovostno
popolnitev enot in zavodov teritorialne obrambe, se izdela na podlagi: 
-    
odredbe o popolnitvi in usposabljanju v enotah in zavodih teritorialne
obrambe, ki jo izda minister za obrambo; 
-    
odredbe za popolnitev in usposabljanje v določenih enotah organov za
notranje zadeve, ki jo izda minister za notranje zadeve. 
Pri izdelavi načrta, napotitve se upoštevajo tudi formacijske
potrebe vojnega sestava teritorialne obrambe, rezervne sestave organov za
notranje zadeve in število nabornikov, ki so prosti za napotitev.
28. člen
Na podlagi načrta napotitve pošlje pristojna organizacijska
enota Ministrstva za obrambo za vsako posamično napotitev upravnim organom za
obrambo izpisek iz načrta za napotitev najpozneje 60 dni pred napotitvijo.
VI. POŠILJANJE NABORNIKOV NA SLUŽENJE VOJAŠKEGA ROKA
29. člen
Upravni organi za obrambo razporedijo nabornike po krajih
služenja vojaškega roka, glede na njihovo prebivališče, zahtevane rodove
oziroma službe, VED in kategorije. 
Pri razporejanju se prednostno popolnjujejo enote in zavodi
teritorialne obrambe I. kategorije ter enote organov za notranje zadeve. Enote
in zavode je potrebno tudi sorazmerno popolniti z naborniki, ki so ocenjeni kot
delno sposobni za vojaško službo.
30. člen
Upravni organ za obrambo, ki ugotovi, da za izpolnitev načrta
napotitve v evidenci nima zadostnega števila nabornikov z ustreznim rodom,
službo, VED ali kategorijo, lahko predlaga spremembo roda, službe, VED ali
kategorije. O spremembi roda, službe in VED odloča pristojna naborna komisija.
O spremembi kategorije določi upravni organ za obrambo po predhodnem soglasju
Ministrstva za obrambo. 
Če upravni organ za obrambo ugotovi, da načrta napotitve tudi
s spremembami iz prejšnjega odstavka ne bo mogel izpolniti, mora o tem
obvestiti pristojno organizacijsko enoto Ministrstva za obrambo najpozneje 40
dni pred napotitvijo. 
Pristojna organizacijska enota Ministrstva za obrambo na
podlagi podatkov iz prejšnjega odstavka lahko manjkajoče število nabornikov za
napotitev pri enem upravnem organu za obrambo nadomesti z ustreznim številom
nabornikov pri drugem upravnem organu.
31. člen
Upravni organi za obrambo morajo pri razporejanju nabornikov
zagotoviti prednostno napotitev: 
-    
nabornikov mejnih letnikov; 
-    
nabornikov, ki pridejo iz tujine, da bi služili vojaški rok; 
-    
nabornikov, ki so vložili pisno zahtevo za napotitev; 
-    
starejših nabornikov, ki iz kakršnihkoli razlogov še niso bili napoteni
na služenje vojaškega roka.
32. člen
Nabornika dvojčka se napotita na služenje vojaškega roka v
isti učni center, razen če pisno zahtevata ločeno napotitev.
33. člen
Naborniki, ki jim je bilo služenje vojaškega roka prekinjeno,
se na doslužitev praviloma napotijo v isti rod, službo oziroma VED. 
Pristojna organizacijska enota Ministrstva za obrambo za
nabornike iz prejšnjega odstavka izdela poseben načrt napotitve.
34. člen
Upravni organ za obrambo že vročeni posamičen poziv na služenje
vojaškega roka umakne: 
-    
naborniku, ki mu je bilo skladno z zakonom o vojaški dolžnosti odloženo
služenje vojaškega roka; 
-    
če je po naboru pri naborniku prišlo do spremembe zdravstvenega stanja
in je zato potrebna ponovna ocena zdravstvene sposobnosti za vojaško službo; 
-    
naborniku, za katerega se ugotovi, da je bil na služenje vojaškega roka
poklican v nasprotju z zakonom o vojaški dolžnosti; 
-    
če tako odredi minister za obrambo.
35. člen
Upravni organ za obrambo za vsakega nabornika, ki se napoti
na služenje vojaškega roka, izpolni karton vojaškega obveznika ter kartone
razporedi po krajih in učnih centrih, kjer bodo služili vojaški rok. 
Kartoni iz prejšnjega odstavka ter seznam kartonov se
pošljejo učnim centrom, najpozneje 15 dni pred začetkom služenja.
36. člen
Učni centri morajo potrjeni seznam kartonov nabornikov,
poslanih na služenje vojaškega roka, vrniti pristojnim organom za obrambo
najpozneje v 5 dneh od zadnjega dneva, predvidenega za napotitev določene
skupine nabornikov.
VII. NABOR IN NAPOTITEV V VOJNI
37. člen
Nabor in napotitev v vojni se izvajata na podlagi tega
pravilnika in odredbe za izvajanje nabora in napotitve v vojni, ki jo izda
minister za obrambo.
38. člen
Nabora se udeležijo vsi obvezniki, ki še niso bili na naboru
in v tem letu dopolnijo z zakonom določeno starost. 
Nabornike, ki stalno ali začasno bivajo v tujini, se pokliče
na nabor ali služenje vojaškega roka preko pristojnih diplomatsko konzularnih
predstavništev.
39. člen
Če se mora nabor v vojni izvesti pred rednim letnim naborom,
se pospeši opravljanje zdravniških in drugih pregledov, psiholoških preiskav
ter priprave predlogov za oceno sposobnosti nabornih obveznikov za vojaško
službo. 
Če se mora nabor v vojni izvesti po končanem rednem letnem
naboru, upravni organ za obrambo poskrbi, da se v čim krajšem času zaključi
dokumentacija nabornikov, ki je še v obdelavi. 
Napotitev na služenje vojaškega roka se v vojni izvrši
praviloma takoj po opravljenem naboru.
40. člen
Načrt nabora in napotitve v vojni izdela Ministrstvo za obrambo.
Načrt vsebuje: 
-    
številčno odmero za nabor; 
-    
številčno odmero za napotitev s kraji in časom zglasitve. 
Pristojna organizacijska enota Ministrstva za obrambo izdela
izpiske iz načrta za nabor in napotitev v vojni za vse upravne organe za
obrambo. 
Upravni organi za obrambo na podlagi izpiska iz načrta
izdelajo svoje načrte, ki morajo vsebovati še: 
-    
način pozivanja nabornikov na nabor in način vročanja pozivov za
služenje vojaškega roka; 
-    
kraj izvajanja nabora; 
-    
način zavarovanja izvajanja nabora.
VIII. PREHODNE IN KONČNE DOLOČBE
41. člen
Vojaški obvezniki se na zdravniške in druge preglede ter
psihološke preiskave, na nabor in na služenje vojaškega roka po tem pravilniku
pokličejo s posamičnimi pozivi na podlagi 64. člena zakona o vojaški dolžnosti.
42. člen
Vsebino obrazcev v tem pravilniku določi minister za obrambo.
43. člen
Z dnem, ko začne veljati ta pravilnik, prenehata veljati III.
in IV. poglavje obveznega navodila za opravljanje določenih vojaških zadev v
upravnih organih za ljudsko obrambo (RSLO, št. 801/74 z dne 3. 3. 1990).
44. člen
Ta pravilnik začne veljati osmi dan po objavi v Uradnem listu
Republike Slovenije.
Št. 821/18
Ljubljana, dne 24. marca 1992.
Minister 
za obrambo 
Janez Janša l. r.