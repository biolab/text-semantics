I. SPLOŠNE DOLOČBE
1. člen
(vsebina)
(1) Ta odlok podrobneje določa vlagatelje, upravičence,
pogoje ter način in postopek dodelitve nadomestila plačila priveza v ribiških
pristaniščih za leto 2020 zaradi epidemije COVID-19 (v nadaljnjem besedilu:
nadomestilo).
(2) Nadomestilo se dodeli v skladu s Sporočilom Komisije
Začasni okvir za ukrepe državne pomoči v podporo gospodarstvu ob izbruhu
COVID-19 (UL C št. 91 I z dne 20. 3. 2020, str. 1), zadnjič spremenjenim
s Sporočilom Komisije Tretja sprememba začasnega okvira za ukrepe državne
pomoči v podporo gospodarstvu ob izbruhu COVID-19 Sprememba začasnega okvira za
ukrepe državne pomoči v podporo gospodarstvu ob izbruhu COVID-19 (UL C št. 218
z dne 2. 7. 2020, str. 3), (v nadaljnjem besedilu: Začasni okvir).
2. člen
(vlagatelj in upravičenec)
(1) Vlagatelj obrazca »Vloga za nadomestilo plačila
priveza v ribiških pristaniščih zaradi epidemije COVID-19« iz Priloge 1, ki je
sestavni del tega odloka, (v nadaljnjem besedilu: vloga) je na dan oddaje vloge
imetnik dovoljenja za gospodarski ribolov po zakonu, ki ureja morsko ribištvo.
(2) Upravičenec do nadomestila je vlagatelj iz
prejšnjega odstavka, ki izpolnjuje pogoje za pridobitev nadomestila.
3. člen
(pogoji za izplačilo nadomestila)
(1) Za izplačilo nadomestila morajo biti izpolnjeni
naslednji pogoji:
1.     
plovilo, ki je predmet vloge, je na dan oddaje vloge vpisano v evidenco
ribiških plovil;
2.     
za plovilo iz prejšnje točke je na dan oddaje vloge izdano veljavno dovoljenje
za gospodarski ribolov;
3.     
vlagatelj je na dan oddaje vloge na dovoljenju za gospodarski ribolov
naveden kot lastnik oziroma uporabnik plovila iz 1. točke tega odstavka;
4.     
plovilo iz 1. točke tega odstavka ima privez v ribiškem pristanišču na
območju Republike Slovenije;
5.     
vlagatelju je upravljavec ribiškega pristanišča za plovilo iz 1. točke
tega odstavka izstavil račun za plačilo pristojbine za uporabo priveza v
ribiškem pristanišču;
6.     
račun iz prejšnje točke je bil plačan;
7.     
vlagatelj na dan oddaje vloge nima neporavnanih zapadlih davčnih
obveznosti in drugih denarnih nedavčnih obveznosti v skladu z zakonom, ki ureja
finančno upravo, v višini, ki presega 50 eurov;
8.     
kadar vlagatelj poleg dejavnosti ribištva in akvakulture opravlja še
druge gospodarske dejavnosti, za katere veljajo različni najvišji skupni zneski
državne pomoči v skladu s točkama 22(a) in 23(a) Začasnega okvira, je upravičen
do nadomestila, če z ločitvijo dejavnosti in stroškov ali na drug ustrezen
način zagotovi, da se za vsako od dejavnosti spoštuje zgornja meja državne
pomoči iz Začasnega okvira.
(2) Nadomestilo se ne dodeli vlagatelju, ki je bil
31. decembra 2019 podjetje v težavah, kot je opredeljeno v 5. točki
3. člena Uredbe Komisije (EU) št. 1388/2014 z dne 16. decembra 2014 o
razglasitvi nekaterih vrst pomoči za podjetja, ki se ukvarjajo s proizvodnjo,
predelavo in trženjem ribiških proizvodov in proizvodov iz ribogojstva, za
združljive z notranjim trgom z uporabo členov 107 in 108 Pogodbe o delovanju
Evropske unije (UL L št. 369 z dne 24. 12. 2014, str. 37; v
nadaljnjem besedilu: Uredba 1388/2014/EU), kar Agencija Republike Slovenije za
kmetijske trge in razvoj podeželja (v nadaljnjem besedilu: agencija) ugotavlja
na podlagi zadnjih uradno objavljenih podatkov.
4. člen
(finančne določbe)
(1) Nadomestilo se dodeli upravičencu v obliki
nepovratnih finančnih sredstev.
(2) Upravičenec lahko za isto ribiško plovilo pridobi
nadomestilo le enkrat.
(3) Upravičenec nadomestila ne sme uporabiti za
dejavnosti iz točk (b), (d), (e), (f), (g), (i), (j) in (k) prvega odstavka 1.
člena Uredbe Komisije (EU) št. 717/2014 z dne 27. junija 2014 o uporabi
členov 107 in 108 Pogodbe o delovanju Evropske unije pri pomoči de minimis v
sektorju ribištva in akvakulture (UL L št. 190 z dne 28. 6. 2014,
str. 45; v nadaljnjem besedilu: Uredba 717/2014/EU).
5. člen
(izračun višine nadomestila)
(1) Nadomestilo znaša 40% zneska, ki ga je upravičenec
na podlagi izstavljenega računa za plačilo priveza v ribiškem pristanišču za
leto 2020 plačal upravljavcu ribiškega pristanišča za plovilo iz 1. točke
prvega odstavka 3. člena tega odloka.
(2) Če so bila upravičencu za plačilo priveza v ribiškem
pristanišču za leto 2020 za plovilo iz 1. točke prvega odstavka 3. člena
tega odloka odobrena oziroma izplačana javna sredstva lokalne skupnosti,
Republike Slovenije ali Evropske unije (v nadaljnjem besedilu: javna sredstva),
se nadomestilo izračuna v skladu s prejšnjim odstavkom. Če izračunano
nadomestilo in odobrena oziroma izplačana druga javna sredstva presegajo znesek
za plačilo pristojbine za uporabo privezov v ribiškem pristanišču za leto 2020,
se znesek nadomestila zniža na vrednost, da vsota nadomestila in odobrenih
oziroma izplačanih drugih javnih sredstev ne presega zneska za plačilo
pristojbine za uporabo privezov v ribiškem pristanišču za leto 2020 za plovilo,
za katero se uveljavlja nadomestilo.
II. POSTOPEK ZA PRIDOBITEV SREDSTEV
6. člen
(vloga za izplačilo nadomestila)
(1) Vlagatelji vložijo vlogo za dodelitev nadomestila na
naslov: Agencija Republike Slovenije za kmetijske trge in razvoj podeželja,
Dunajska cesta 160, p. p. 189, 1001 Ljubljana (s pripisom: nadomestilo plačila
priveza), in sicer do 15. oktobra 2020.
(2) Vlagatelji v postopku predložijo agenciji:
1.     
izpolnjeno in podpisano vlogo iz Priloge 1 tega odloka, ki je objavljena
tudi na spletni strani agencije;
2.     
podpisane izjave, ki so kot Priloga 2 sestavni del tega odloka,
objavljene pa so tudi na spletni strani agencije:
- 
izjava vlagatelja o sprejemanju pogojev,
- 
izjava vlagatelja glede vložitve vloge na lokalno skupnost ali drug
javni organ za isti namen,
- 
izjava vlagatelja, da ni podjetje v težavah;
3.     
račun upravljavca pristanišča za plačilo pristojbine za uporabo priveza
v ribiškem pristanišču za plovilo, za katero vlagatelj uveljavlja nadomestilo;
4.     
dokazilo o plačilu računa iz prejšnje točke.
7. člen
(odločba o pravici do sredstev)
V izreku odločbe o pravici do sredstev se navede, da gre za
državno pomoč v skladu z Začasnim okvirom.
8. člen
(obdobje izvajanja ukrepa)
V skladu s točko 22(d) Začasnega okvira se pomoč iz tega
odloka lahko odobri najpozneje 31. decembra 2020.
9. člen
(združevanje pomoči in skupni znesek pomoči)
(1) Skupni znesek državne pomoči v skladu z oddelkom
3.1. Začasnega okvira ne sme presegati 120.000 eurov bruto na upravičenca,
dejavnega v dejavnosti ribištva in akvakulture. Nadomestilo se ustrezno zniža,
če bi bila z odobrenim finančnim nadomestilom presežena omejitev iz tega
odstavka.
(2) Nadomestilo se lahko združuje z drugo državno
pomočjo v skladu z Začasnim okvirom ali v skladu z Uredbo 1388/2014/EU in s
pomočjo de minimis v skladu z Uredbo 717/2014/EU ob spoštovanju določb teh
uredb.
10. člen
(preveritev pred odobritvijo in poročanje)
(1) Agencija pred odobritvijo nadomestila preveri višino
že dodeljene državne pomoči za posameznega upravičenca v evidenci državne
pomoči za kmetijstvo in ribištvo, ki jo vodi ministrstvo, pristojno za
ribištvo, (v nadaljnjem besedilu: ministrstvo), za dodeljene pomoči v
gospodarskem sektorju pa v evidenci državnih pomoči, ki jo vodi ministrstvo,
pristojno za finance.
(2) Agencija v petnajstih dneh po izplačilu nadomestila
posameznemu upravičencu poroča ministrstvu o dodeljenih nadomestilih na način,
ki ga ministrstvo objavi na osrednjem spletnem mestu državne uprave.
11. člen
(spremljanje in poročanje)
Ministrstvo, pristojno za finance, objavi informacije o shemi
državne pomoči po tem odloku v skladu s 34. točko Začasnega okvira na osrednjem
spletnem mestu državne uprave (https://www.gov.si/teme/evidence-priglasenih-nacrtov-pomoci/).
Te informacije so na voljo splošni javnosti najmanj deset let od zadnje
dodelitve nadomestila.
12. člen
(hramba dokumentacije)
Agencija vodi in hrani v skladu s 37. točko Začasnega okvira
natančne evidence z informacijami in dokazili o posameznih dodeljenih
nadomestilih še deset let od dneva odobritve zadnjega nadomestila.
III. KONČNA DOLOČBA
13. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00715-35/2020
Ljubljana, dne 20. avgusta 2020
EVA 2020-2330-0078
Vlada Republike Slovenije
Janez Janša
Predsednik

Priloga
1: Vloga za nadomestilo plačila priveza v ribiških pristaniščih zaradi
epidemije COVID-19
Priloga
2: Izjava vlagatelja 