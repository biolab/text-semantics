I. SPLOŠNE DOLOČBE
1. člen
(vsebina uredbe)
S to uredbo se ureja postopek in način
prodaje in drugih oblik razpolaganja s finančnim premoženjem države oziroma
občin.
S to uredbo se določa tudi položaj in način
delovanja komisije za vodenje postopka prodaje.
2. člen
(obseg uporabe)
Ta uredba se uporablja za prodajo in druge
oblike razpolaganja:
-      
s finančnim premoženjem države,
-      
s kapitalskimi naložbami, ki jih ima pravna oseba, v kateri ima država
večinsko kapitalsko naložbo (v nadaljnjem besedilu: družba mati), v drugih
gospodarskih družbah (v nadaljnjem besedilu: hčerinska družba), pri čemer
družba mati v razmerju do hčerinske družbe v pretežni meri izvaja dejavnost
upravljanja hčerinske družbe, glavnina pridobitne gospodarske dejavnosti, ki je
lahko drugačna od dejavnosti matere, pa se izvaja v hčerinski družbi.
Ta uredba se ustrezno uporablja za prodajo
in druge oblike razpolaganja s finančnim premoženjem občine iz prejšnjega
odstavka, s tem, da:
-      
naloge in pristojnosti Vlade Republike Slovenije (v nadaljevanju: vlada)
opravlja organ, ki je v skladu z zakonom ali s splošnim aktom občine
pooblaščen, da odloča o razpolaganju s premoženjem občine, ki je predmet
prodaje,
-      
naloge predstojnika uporabnika opravlja župan.
3. člen
(smiselna uporaba)
Ta uredba se smiselno uporablja tudi za
zamenjavo ali vsak drug pravni posel, na podlagi katerega se lastninska pravica
na finančnem premoženju prenese na drugo pravno ali fizično osebo.
Menjava finančnega premoženja ali drug
pravni posel iz prejšnjega odstavka mora biti določen v posameznem programu, v
katerem mora biti določen tudi namen, zaradi katerega se menjava ali drug
pravni posel opravi. Menjava ali drug pravni posel se lahko opravi z namenom
pridobitve splošne dostopne generične stvari ali individualno določene stvari
ali pravice.
Če se menjalna pogodba sklepa zaradi
pridobitve individualno določene stvari ali pravice, se v okviru smiselne
uporabe po prvem odstavku tega člena lahko pogodba sklene brez uporabe
licitacijskih metod prodaje po tej uredbi.
V postopku menjave finančnega premoženja
mora predlagano menjalno razmerje oceniti pooblaščeni cenilec tako, da se
vrednost izrazi v denarju.
Cenitev iz prejšnjega odstavka ni potrebna,
če knjigovodska vrednost finančnega premoženja ne presega 20.000 eurov.
V okviru smiselne uporabe je potrebno
določbe te uredbe prilagoditi naravi pravnega posla in z njo zasledovati
konkurenčnost in preglednost postopka prodaje in doseganje največjega plačila
za privatizirano finančno premoženje.
4. člen
(primeri, ko se uredba ne uporablja)
Ta uredba se ne uporablja za razpolaganje s
finančnim premoženjem, katerega razpolaganje je urejeno v drugih zakonih
oziroma podzakonskih predpisih.
Ta uredba se ne uporablja za vlaganje
finančnega premoženja kot stvarni vložek v gospodarsko družbo ali za
zagotovitev sredstev za delo v primeru ustanovitve ali povečanja osnovnega
kapitala druge pravne osebe.
5. člen
(definicije)
Poleg pomenov, določenih z zakonom, ki
ureja javne finance, in drugimi veljavnimi zakoni, imajo izrazi v tej uredbi še
naslednji pomen:
1.    
“finančno premoženje” so terjatve, dolžniški vrednostni papirji in
kapitalske naložbe;
2.    
“kapitalske naložbe” so delnice in deleži na kapitalu pravnih oseb in
druge naložbe v pravne osebe;
3.    
“javna ponudba” je na nedoločen oziroma določljiv krog oseb naslovljeno
javno vabilo k nakupu pod vnaprej objavljenimi pogoji in vsebuje vse bistvene
sestavine pogodbe;
4.    
“javno zbiranje ponudb” je na nedoločen oziroma določljiv krog oseb
naslovljeno vabilo k dajanju ponudb za nakup določenega premoženja pod
objavljenimi pogoji;
5.    
“javna dražba” je javna prodaja pod vnaprej objavljenimi pogoji prodaje,
pri kateri je prodajna pogodba sklenjena s ponudnikom, ki izpolnjuje pogoje in
ponudi najvišjo ceno nad izklicno ceno;
6.    
“neposredna pogodba” je prodajna, zakupna (najemna) ali menjalna
pogodba, katere predmet je finančno premoženje, pri kateri ni potrebno, da je
pred njeno sklenitvijo izvedena katera od prej naštetih licitacijskih metod
prodaje;
7.    
»predstojnik uporabnika« je:
- 
predstojnik organa, ki je uporabnik po tej uredbi,
- 
direktor ali drug poslovodni organ pravne osebe, ki je uporabnik po tej
uredbi;
8.    
“pristojno ministrstvo” je ministrstvo, ki glede na področje dela
ministrstva upravlja s kapitalsko naložbo oziroma drugo obliko državnega
premoženja;
9.    
»uporabnik« je:
- 
neposredni ali posredni uporabnik proračuna,
- 
družba mati.
II. KOMISIJA ZA VODENJE POSTOPKA PRODAJE
6. člen
(položaj)
Za izvedbo pripravljalnih dejanj in vodenje
postopkov prodaje imenuje predstojnik uporabnika komisijo za vodenje postopka
prodaje (v nadaljevanju: komisija).
Komisija je imenovana za izvedbo in nadzor
nad posameznim programom prodaje, ki lahko vsebuje enega ali več predmetov
prodaje in se lahko izvaja v eni ali več stopnjah.
7. člen
(naloge)
Vse postopke v zvezi z izvedbo posamičnega
programa prodaje vodi in koordinira komisija.
Naloge in pristojnosti komisije so predvsem
naslednje:
-      
vodi postopek in predlaga predstojniku uporabnika izbor izvajalca
skrbnega pregleda, ocenjevalce vrednosti premoženja, pravne in finančne
svetovalce (v nadaljnjem besedilu: svetovalce), razen če zakon ne določa
drugače,
-      
nadzira delo svetovalcev,
-      
sodeluje pri pripravi posamičnega programa prodaje,
-      
vodi in nadzira pripravo skrbnega pregleda,
-      
vodi in nadzira pripravo cenitvenega poročila,
-      
koordinira prodajo različnih predmetov prodaje oziroma izvedbo različnih
stopenj prodaje v okviru posamičnega programa prodaje,
-      
vodi in nadzira vse postopke prodaje, odobri posamezna dejanja v okviru
postopka prodaje, odobri ponudbeno dokumentacijo, pripravi javno objavo dražbe
oziroma javni poziv za zbiranje ponudb oziroma javno ponudbo in obvešča
potencialne kupce o poteku postopka prodaje,
-      
v primeru prodaje z javno dražbo vodi javno dražbo,
-      
v primeru prodaje z zbiranjem ponudb izvede izbor v predkvalifikaciji,
izbor ožjega kroga ponudnikov, pogajanja z izbranimi ponudniki in izbor
najugodnejšega ponudnika,
-      
po izvedbi postopka prodaje komisija poda poročilo o opravljenih dejanjih
hkrati s predlogom za prodajo predstojniku uporabnika oziroma ministru za
finance,
-      
sprejema druge odločitve v skladu s to uredbo,
-      
opravlja druge naloge, ki jih ima po tej uredbi, v cilju doseči uspešno
izvedbo posamičnega programa prodaje.
8. člen
(sestava in imenovanje)
Komisija je sestavljena iz predsednika in
članov, ki jih imenuje predstojnik uporabnika.
Če je katerikoli od predmetov prodaje,
vključenih v posamezni program prodaje, neposredna ali posredna kapitalska naložba države, imenuje predsednika komisije minister,
pristojen za finance.
Komisija ima lahko največ sedem članov. O
številu članov posamezne komisije odloči predstojnik uporabnika s sklepom o
imenovanju.
V komisijo so lahko imenovane poleg oseb,
zaposlenih pri uporabniku, ki razpolagajo z ustreznim strokovnim znanjem, tudi
zunanje in neodvisne strokovne osebe. Ob imenovanju komisije je potrebno
opredeliti, kateri člani so imenovani kot zunanje in neodvisne strokovne osebe.
V primeru, da je predmet prodaje velike
vrednosti ali da je iz drugih razlogov postopek prodaje posebno zahteven, se
lahko imenuje večina članov komisije vključno s predsednikom komisije iz vrst
zunanjih in neodvisnih strokovnih oseb.
9. člen
(pogoji za delo)
Prostorske, tehnične in administrativne
pogoje ter sredstva za delo komisije zagotovi uporabnik.
Strokovna in administrativna opravila za
komisijo opravlja tajnik, ki ga imenuje predstojnik uporabnika.
Predstojnik uporabnika lahko pooblasti za
sklepanje pogodb z izbranimi svetovalci predsednika komisije oziroma, v
primeru, da je predsednik komisije zunanja in neodvisna oseba, člana komisije,
ki je uslužbenec uporabnika.
Člani in tajnik komisije so upravičeni do
sejnine in povračila potnih stroškov in plačila dnevnice v skladu s predpisi,
ki veljajo za gospodarstvo, razen če članu komisije potne stroške že povrne
oziroma dnevnico že plača delodajalec. Sejnina se praviloma določi v višini, ki
velja za člane nadzornega sveta družbe, v kateri je kapitalska naložba, ki je
predmet postopka prodaje po tej uredbi, oziroma njej primerljive družbe.
Sejnino določi predstojnik uporabnika oziroma v primeru prodaje neposredne ali
posredne kapitalske naložbe države minister za finance na predlog predstojnika
uporabnika.
Določba prejšnjega odstavka se smiselno
uporablja tudi v primeru, da je predmet prodaje drugo finančno premoženje.
10. člen
(mandat)
Mandat predsednika in članov komisije traja
do konca postopka prodaje premoženja.
Med postopkom prodaje lahko predstojnik
uporabnika oziroma minister, pristojen za finance, v skladu z določili
8. člena te uredbe razrešita člana ali predsednika komisije in imenujeta
novega.
Med postopkom prodaje lahko član ali
predsednik komisije odstopita s podpisom odstopne izjave, pri čemer pa sta
dolžna spoštovati določbe o poslovni skrivnosti in komuniciranju komisije z
javnostjo.
11. člen
(predsednik komisije)
Predsednik komisije ima naslednje naloge in
pristojnosti:
1.    
sklicuje in vodi seje komisije,
2.    
koordinira delo članov komisije,
3.    
ugotavlja rezultate glasovanja in razglasi sprejete sklepe,
4.    
predstavlja komisijo v postopkih, povezanih s prodajo premoženja pri
uporabnikih,
5.    
predstavlja komisijo v javnosti,
6.    
opravlja druge naloge v skladu s to uredbo in pooblastili komisije.
V odsotnosti predsednika komisije opravlja
njegove naloge in pristojnosti član komisije, ki ga pooblasti predsednik
komisije.
12. člen
(konflikt interesov in izločitev)
Predsednik in člani komisije ob imenovanju
razkrijejo zase in za svoje ožje družinske člane (zakonec, izvenzakonski
partner ali sorodnik v ravni ali v stranski vrsti do vključno drugega kolena,
skrbnik, posvojitelj ali posvojenec, rejnik ali rejenec) vse zaposlitvene,
poslovne, strokovne in lastniške povezave s pravno osebo, v kateri je
kapitalska naložba ali na katero se nanaša drugo finančno premoženje, ki je
predmet prodaje, kakor tudi z uporabnikom, ki je imenoval komisijo, ter
podpišejo izjavo, da pri teh povezavah ne gre za konflikt interesov, ki bi
lahko imel za posledico ogrožanje nepristranskosti dela v okviru komisije.
Člani komisije se v izjavi zavežejo, da
bodo komisijo nemudoma obvestili o morebitnih novih konfliktih interesov iz
prvega odstavka tega člena in še posebej o konfliktih interesov, ki izvirajo iz
povezav s potencialnimi svetovalci, potencialnimi kupci in nadzornimi organi,
ki morajo odobriti prodajo.
V primeru, da pri posamični odločitvi
komisije nastopi konflikt interesov pri članu komisije, se mora le-ta izločiti
iz glasovanja.
V primeru, da pri posameznem članu komisije
nastanejo konflikti interesov, ki ne omogočajo več njegovega nepristranskega sodelovanja
v delu komisije, mora le-ta odstopiti.
13. člen
(način dela)
Način sklicevanja sej in potek dela
komisije je določen s to uredbo. Komisija lahko sklicevanje sej in potek
svojega dela drugače opredeli s poslovnikom, ki ga sprejme na seji komisije.
Poslovnik velja, če da k njemu soglasje predstojnik uporabnika.
Seje komisije sklicuje predsednik komisije
z vabilom, v katerem je naveden kraj in čas seje ter dnevni red seje. Vabilo
morajo člani prejeti praviloma tri dni pred sejo.
Na seji so praviloma prisotni samo člani
komisije, o navzočnosti ostalih oseb na posamezni seji pa odloči komisija
vsakič posebej.
Seja komisije je sklepčna, če je na seji
prisotnih več kot polovica njenih članov.
Glasuje se javno. Odločitev je sprejeta, če
zanjo glasuje večina vseh prisotnih članov komisije, ki so veljavno glasovali.
V primeru neodločenega izida glasovanja odloči glas predsednika.
O delu seje in sprejetih sklepih se vodi
zapisnik, ki ga podpiše predsednik ali vsi navzoči člani komisije, če sprejmejo
tak sklep.
Če vsi člani soglašajo, se lahko seja
komisije izvede tudi korespondenčno. V primeru korespondenčne seje morajo člani
komisije prejeti pisni predlog sklepa, o katerem se glasuje. Člani komisije
glasujejo tako, da na lističu, na katerem so prejeli predlog sklepa, pod
predlogom obkrožijo besedico “ZA” ali “PROTI”, se na listič podpišejo, navedejo
datum in uro glasovanja ter listič vrnejo v roku in na način kot je določeno v
navodilih za glasovanje. Seja se lahko izvede tudi z uporabo elektronskih
medijev.
14. člen
(pooblastilo za posamična dejanja)
Za izvedbo posamičnih dejanj v postopku
prodaje lahko predstojnik uporabnika pooblasti posamične člane komisije ali
druge strokovne osebe ter svetovalce.
Člani komisije, ki prevzamejo dodatne
strokovne naloge iz prejšnjega odstavka, imajo pravico do povrnitve stroškov in
primernega plačila za delo, ki ga niso dolžni opraviti kot člani komisije ali
kot zaposleni pri uporabniku.
15. člen
(izbor svetovalcev)
Svetovalci opravljajo finančne storitve v
zvezi z izdajo, prodajo, nakupom ali prenosom vrednostnih papirjev v skladu z
18. členom Zakona o javnem naročanju (Uradni list RS, št. 128/06).
Pred začetkom izvedbe postopka izbora
svetovalcev mora komisija pripraviti natančen opis nalog skupaj s predvideno
dinamiko aktivnosti in kriteriji za izbor najboljšega ponudnika.
V postopku izbora svetovalcev je potrebno
zagotoviti konkurenčnost postopka z zbiranjem ponudb več usposobljenih
ponudnikov.
Po končanem postopku izbora svetovalcev
pošlje komisija obrazložen predlog za izbor predstojniku uporabnika.
16. člen
(obveščanje javnosti in uporabnika)
S ciljem, da se zagotovi večja preglednost
in javnost postopka prodaje, lahko komisija preko uporabnika z obvestili za
javnost sporoča o pomembnih dejanjih in odločitvah v okviru postopka prodaje
premoženja.
Obvestila za javnost mora odobriti komisija
na svoji seji.
Za stike z javnostjo je odgovoren
predsednik komisije oziroma tista oseba, ki jo za to nalogo pooblasti komisija.
V času trajanja svojega mandata predsednik
in člani komisije ne smejo v javnosti nastopati s svojimi osebnimi pogledi na
posamični program prodaje oziroma na njegove izvedbene postopke.
Komisija tekoče obvešča predstojnika
uporabnika o svojem delu. Predstojnik uporabnika mora biti seznanjen z dnevnim
redom sej komisije, prejme vse zapisnike sej komisije in ima dostop do celotne
dokumentacije komisije. Če je
katerikoli od predmetov prodaje, vključenih v posamezni program prodaje,
neposredna ali posredna kapitalska naložba države, komisija na enak način kot
predstojnika uporabnika tekoče obvešča tudi ministra, pristojnega za finance.
Pred izvedbo postopka za pridobitev
soglasja vlade mora predstojnik uporabnika posredovati ministru, pristojnemu za
finance, naslednje podatke:
-      
strategija in vizija pravne osebe v postopku privatizacije in strategija
ter vizija kandidatov za strateškega partnerja,
-      
informacijski memorandum in poročilo o skrbnem pregledu ter vrednotenje
premoženja, ki se prodaja,
-      
poslovni načrt,
-      
položaj panoge,
-      
položaj pravne osebe v panogi,
-      
podatke iz finančnih izkazov in kazalce poslovanja.
Podatke iz prejšnjega odstavka mora
posredovati predstojnik uporabnika na zahtevo ministra, pristojnega za finance,
kadarkoli v teku postopka prodaje, mora pa jih posredovati:
-      
pred objavo javne ponudbe v primeru prodaje z metodo javne ponudbe,
-      
preden pošlje predlog objave javne dražbe v soglasje vladi v primeru
prodaje z javno dražbo,
-      
pred sklenitvijo neposredne pogodbe v primeru prodaje s sklenitvijo
neposredne pogodbe.
Podatke mora predstojnik uporabnika
posredovati v obsegu, kolikor se nanašajo na vrsto in značilnosti prodaje,
metodo prodaje in fazo postopka prodaje.
17. člen
(tajnost podatkov in dokumentacija)
Člani komisije so dolžni kot uradno oziroma
poslovno tajnost varovati vse podatke, s katerimi so se seznanili v zvezi s
postopkom.
Varovanje tajnosti podatkov v skladu s to
točko veže tudi vse druge osebe, ki so bile navzoče pri delu komisije oziroma
so se na kakršenkoli način seznanile s tajnimi podatki v zvezi s postopkom
prodaje.
Dokumentacijo v zvezi s prodajo mora tajnik
komisije hraniti ločeno od ostalih listinskih dokumentov. Ob zaključku postopka
prodaje komisija preda sistematično urejeno dokumentacijo v zvezi s prodajo
premoženja uporabniku. Dokumentacija mora biti urejena tako, da jo je mogoče
pregledovati po časovnem zaporedju, kot tudi po osnovnih vsebinskih sklopih,
kot so na primer: zapisniki sej komisije, posamična pripravljalna dejanja,
program prodaje in poročila uporabnikom, posamični postopki prodaje, pogodbe o
prodaji, pogodbe s svetovalci in drugi stroški prodaje.
III. SKUPNE DOLOČBE O POSTOPKU PRODAJE
18. člen
(začetek in konec postopka)
Postopek prodaje finančnega premoženja se
začne, ko je imenovana komisija.
Postopek prodaje se konča:
-      
s prenosom lastninske pravice na finančnem premoženju, ki je predmet
prodaje po posameznem programu, na kupca,
-      
z dnem, ko na predlog komisije predstojnik uporabnika sprejme sklep o
ustavitvi postopka prodaje, če z izbrano metodo prodaje ni mogoče prodati
finančnega premoženja ali če med postopkom prodaje oceni, da ciljev posameznega
programa prodaje ni mogoče realizirati,
-      
s sklepom vlade.
19. člen
(posamezni program prodaje)
Prodaja finančnega premoženja se lahko
izvede na podlagi sprejetega posameznega programa prodaje (v nadaljevanju:
posamezni program). Posamezni program se lahko nanaša na enega ali več
predmetov prodaje.
Posamezni program sprejme vlada na predlog
uporabnika, pri čemer mora s posameznim programom razpolaganja na način,
določen v poslovniku vlade, soglašati minister za finance.
Posameznega programa ni potrebno
pripraviti, kadar je predmet prodaje finančno premoženje, katerega knjigovodska
vrednost ne presega 20.000 eurov.
Če komisija med postopkom prodaje oceni, da
je potrebno vsebino programa spremeniti oziroma dopolniti, predlaga uporabniku,
da naj pripravi obrazložen predlog sprememb oziroma dopolnitev. Predlog
sprememb oziroma dopolnitev lahko pripravi tudi komisija.
20. člen
(vsebina posameznega programa prodaje)
Posamezni program prodaje mora obsegati:
1.    
opredelitev ciljev prodaje in razloge, s katerimi se utemeljuje, da bodo
s prodajo ti cilji doseženi. V okviru tega je praviloma potrebno pri
kapitalskih naložbah tudi kratko predstaviti ekonomski in finančni položaj
pravne osebe, širše ekonomske razmere, v katerih pravna oseba posluje, razvojne
cilje pravne osebe in razvojne cilje države oziroma uporabnika na tem področju;
2.    
pravni temelj prodaje;
3.    
opis predmeta prodaje, in sicer:
- 
pri kapitalskih naložbah: opis dejavnosti pravne osebe, število delnic
od skupnega števila delnic oziroma odstotek poslovnega deleža: listina, ki
dokazuje lastništvo; pravice, ki izhajajo iz lastništva, in morebitne druge
okoliščine, ki vplivajo na prodajno ceno,
- 
pri dolžniških vrednostnih papirjih: ime izdajatelja; število
vrednostnih papirjev; pravice, ki izhajajo iz lastništva vrednostnega papirja;
listino, ki dokazuje lastništvo in morebitne druge okoliščine, ki vplivajo na
prodajno ceno,
- 
pri terjatvah: višino in obstoj terjatve in dolžnika ter listino, ki
dokazuje lastništvo terjatve in morebitne druge okoliščine, ki vplivajo na
prodajno ceno;
4.    
opredelitev metod prodaje, ki bodo uporabljene, in razloge, s katerimi
se utemeljuje, da so izbrane metode ustrezne za dosego ciljev prodaje; v okviru
tega je praviloma potrebno pri kapitalskih naložbah opredeliti osnovne kriterije
za izbor kvalificiranih, primernih in najboljših ponudnikov, utemeljiti vrstni
red uporabe različnih metod, določiti okvirno časovno dinamiko izvedbe prodaje
in predvideti alternativne rešitve, če posamezna metoda prodaje ne bi bila
uspešna;
5.    
obrazložitev pripravljalnih dejanj, ki bodo opravljena v zvezi s prodajo
ali navedbo razlogov, zaradi katerih pripravljalna dejanja ocenitve in skrbnega
pregleda, upoštevaje določbe te uredbe, niso potrebna. V okviru tega se lahko
pri kapitalskih naložbah predvidi tudi potrebna predhodna prestrukturiranja
pravne osebe, kot so na primer prodaja stvarnega premoženja, prodaja
kapitalskih ali finančnih naložb, prestrukturiranje obveznosti pravne osebe,
pravno-organizacijske spremembe, vključno s pripojitvami in spojitvami,
povečanje ali zmanjšanje kapitala in podobno.
21. člen
(akti komisije)
Komisija pri svojem delu sprejema sklepe.
Sklepi, s katerimi komisija:
-      
odloči o predlogu za izbor svetovalcev,
-      
odloči, da se ne opravi katerega od pripravljalnih dejanj,
-      
zavrže ponudbo kot prepozno, nepopolno ali neveljavno,
-      
izbere med nezavezujočimi ponudbami primerne zainteresirane kupce,
-      
odloči o predlogu za izbor najugodnejšega ponudnika,
-      
odloči o predlogu za ustavitev postopka in
-      
sprejme drugo odločitev, s katero bistveno vpliva na nadaljnji postopek
prodaje,
morajo biti pisni in vsebovati obrazložitev.
Sklepi iz prejšnjega odstavka se vročijo
tistim, na katere se nanašajo in na katerih položaj v postopku prodaje
vplivajo.
Sklepi komisije so akti poslovanja
uporabnika.
22. člen
(stroški prodaje)
Stroški prodaje obsegajo:
-      
povračila potnih stroškov in dnevnic, sejnine komisije in morebitna
plačila članom komisije,
-      
stroške pripravljalnih dejanj, ki vsebujejo vse stroške skrbnega
pregleda, in stroške ocenitve premoženja,
-      
druge stroške prodaje, kot so stroški, povezani z izvedbo izbrane metode
prodaje premoženja, in stroški svetovalcev, potrebnih za izvedbo te metode.
Komisija mora pri svojem delu ves čas
paziti, da so stroški postopka čim manjši in da so sredstva za izvedbo postopka
prodaje racionalno in ekonomično uporabljena.
Višino stroškov ugotovi komisija ob koncu
postopka in o tem obvesti uporabnika in ministrstvo, pristojno za finance.
Predstojnik uporabnika ali minister, pristojen za finance, lahko zahteva tudi
vmesna poročila o stroških postopka.
Stroški prodaje se krijejo v skladu z
zakonom.
23. člen
(skupna prodaja)
Kadar imata v lasti dva ali več uporabnikov
po tej uredbi isto finančno premoženje ali istovrstno finančno premoženje, ki
je predmet prodaje, če je le-to določeno po vrsti, lahko za dosego boljših
rezultatov prodaje izvedejo skupen postopek prodaje tako, da sprejmejo usklajen
posamezni program prodaje ali odločitev o skupni prodaji, če posamezni program
prodaje po tej uredbi ni potreben.
V primeru skupne prodaje imenujejo
predstojniki uporabnikov skupno komisijo v skladu z 8. členom te uredbe.
Sredstva za delo komisije zagotovijo
uporabniki v sorazmerju z vrednostjo svojega finančnega premoženja, če se
drugače ne dogovorijo.
Skupna prodaja se vodi v enem postopku, v katerem
se opravijo ista pripravljalna dejanja in opravi skupna metoda ali metode
prodaje.
Odločitve, ki jih je pooblaščen sprejemati
predstojnik uporabnika oziroma organ uporabnika, ki odloča o razpolaganju,
morajo v enakem besedilu sprejeti predstojniki vseh uporabnikov oziroma organi
vseh uporabnikov, ki odločajo o razpolaganju.
Stroške skupne prodaje pokrijejo uporabniki
v razmerju z vrednostjo svojega finančnega premoženja oziroma višino svojega
deleža na kupnini, če se drugače ne dogovorijo.
IV. PRIPRAVLJALNA DEJANJA
1. Skrben finančni, pravni in organizacijski
pregleddružbe, katere delež oziroma delniceso predmet prodaje
24. člen
(obveznost izvedbe)
Kadar kapitalska naložba države predstavlja
več kot 50% delež v osnovnem kapitalu družbe in je knjigovodska vrednost
kapitalske naložbe večja od 400.000 eurov, je v
posamičnem programu prodaje potrebno predvideti, da se opravi skrben finančni,
pravni in organizacijski pregled (v nadaljnjem besedilu: skrben pregled) te
družbe za zadnja tri leta.
Ne glede na določbo prejšnjega odstavka
skrbnega pregleda ni potrebno opraviti, kadar so ocenjeni stroški tega pregleda
nesorazmerni z vrednostjo kapitalske naložbe.
25. člen
(namen skrbnega pregleda)
Skrben pregled je postopek pridobivanja,
preverjanja in analitične obdelave podatkov o poslovno finančnih procesih in
pravnem statusu družbe, katere delež oziroma delnice so predmet prodaje, z
namenom, da:
1.    
omogoči prodajalcu oziroma finančnemu svetovalcu podrobnejši vpogled in
razumevanje poslovnih procesov družbe,
2.    
zagotovi identifikacijo ključnih finančnih, operativnih in poslovnih
tveganj in s tem usposobi prodajalca za pogajanja z zainteresiranimi kupci,
3.    
ugotovi ključne prednosti/slabosti in oblikuje predlog morebitnih
sprememb pred prodajo (npr. dezinvestiranje poslovno nepotrebnega premoženja),
ki bi bodisi povečale interes potencialnih kupcev bodisi maksimirale prodajno
vrednost,
4.    
zagotovi informacije, ki so potrebne za kvalitetno izvedbo vrednotenja
ter pripravo osnovnih informacijskih dokumentov, potrebnih za izvedbo prodaje
(informacijskega memoranduma oziroma prospekta).
26. člen
(vsebina skrbnega pregleda)
Skrben pregled družbe praviloma obsega
naslednje segmente:
1.    
Finančni:
- 
analiza finančnih izkazov za zadnja tri poslovna leta,
- 
pregled računovodske politike,
- 
analiza finančne moči družbe, ustreznost virov financiranja, likvidnosti
in plačilne sposobnosti,
- 
opis in komentar strukture sredstev in obveznosti podjetja (pregled
gibanja zalog, terjatev do kupcev in obveznosti do dobaviteljev; ocena
ustreznosti oblikovanih popravkov terjatev in zalog; nepremičnine in oprema v
lasti družbe, finančnem oziroma poslovnem najemu; pregled finančnih obveznosti
v zvezi z opremo in nepremičninami družbe),
- 
povzetek vsebine pomembnejših pogodb s kupci in dobavitelji,
- 
pregled pomembnejših pogodb in pogojev za najetje posojil, zavarovanja
za posojila, poravnavanje finančnih obveznosti ter opis relacij s poslovnimi
bankami in drugimi posojilodajalci,
- 
opis politike zavarovanja in pregled sklenjenih zavarovalnih pogodb;
tveganja glede produktne odgovornosti,
- 
pregled plačevanja davčnih obveznosti, potencialne obveznosti,
- 
pregled finančnih in kapitalskih naložb; poslovne povezave in
transakcije z odvisnimi družbami.
2.    
Organizacijski:
- 
opis informacijskih sistemov, ki jih uporablja poslovodstvo za kontrolo
poslovnih procesov; pregled organizacije poslovnega procesa.
3.    
Pravni:
- 
povzetek statuta in drugih pomembnejših aktov družbe,
- 
opis in verifikacija lastniških upravičenj, ki pripadajo lastnikom
kapitala,
- 
pregled pomembnejših sodnih postopkov v teku,
- 
pregled zastavnih pravic na nepremičninah, opremi, zalogah ali drugih
sredstvih ter finančnih naložbah,
- 
pregled potencialnih obveznosti iz naslova danih jamstev, sporov ipd.
oziroma iz naslova izvrševanja pogodbenih obveznosti,
- 
pregled zemljiškoknjižnega stanja v zvezi z lastništvom nepremičnin.
Sestavine konkretnega skrbnega pregleda
izvajalec skrbnega pregleda v skladu s pravili stroke prilagodi dejavnosti, ki
jo družba opravlja.
Razen v primerih, ko je z zakonom ali v tej
uredbi drugače določeno, lahko posamezni program prodaje kapitalske naložbe
predvidi le nekatere od naštetih segmentov skrbnega pregleda.
27. člen
(izvajalci skrbnega pregleda)
Skrben pregled opravi revizijska družba po
zakonu o revidiranju (Uradni list RS, št. 11/01; v nadaljnjem besedilu: ZRev-1)
oziroma mednarodno priznana revizijska družba. Finančni del skrbnega pregleda
lahko opravi tudi pooblaščeni ocenjevalec vrednosti podjetij iz prvega odstavka
63. člena ZRev-1. Pravni del skrbnega pregleda lahko opravi oseba, ki ji je
dovoljeno opravljanje dejavnosti pravnega svetovanja oziroma oseba, ki je
diplomiran pravnik z opravljenim državnim pravniškim izpitom in petletnimi
delovnimi izkušnjami, šteto od opravljenega izpita dalje.
Izbiro izvajalca skrbnega pregleda opravi
komisija.
28. člen
(poročilo o skrbnem pregledu)
Izvajalec oziroma izvajalci skrbnega
pregleda ali njegovih posameznih segmentov ter pravnega pregleda svoje poročilo
predložijo komisiji.
Komisija lahko izvajalcu skrbnega pregleda
naloži, naj obstoječe poročilo dopolni ali da poleg opravljenih segmentov
skrbnega pregleda opravi še dodatni pregled.
2. Cenitev vrednosti premoženja
29. člen
(obveznost cenitve)
Komisija je dolžna poskrbeti za to, da se
finančno premoženje, ki je predmet prodaje, oceni.
Cenitev vrednosti premoženja, ki je predmet
prodaje, ni potrebna le v naslednjih primerih:
-      
če so predmet prodaje vrednostni papirji, s katerimi se trguje na
organiziranem trgu vrednostnih papirjev,
-      
če je predmet prodaje terjatev, ali
-      
če komisija utemeljeno ugotovi, da bi bili stroški cenitve nesorazmerni
z vrednostjo premoženja, s katerim se razpolaga, oziroma če stroški cenitve
presegajo polovico knjigovodske vrednosti premoženja, s katerim se razpolaga.
30. člen
(čas izvedbe cenitve)
Cenitev vrednosti finančnega premoženja se
izvede po sprejemu posameznega programa prodaje, v katerem je taka cenitev
predvidena, in preden se začne z izvedbo izbrane metode prodaje finančnega
premoženja.
V primeru prodaje kapitalske naložbe se
cenitev, če to ne bi predstavljalo velike časovne ovire za samo prodajo, izvede
potem, ko je končan skrbni pregled pravne osebe, če se ta izvede v skladu s to
uredbo.
Cenitev ne sme biti starejša od 12 mesecev
glede na datum javne dražbe oziroma glede na rok za oddajo ponudb.
Če se finančno premoženje v skladu s posameznim
programom prodaja v več stopnjah ali fazah, se ne glede na določbo prejšnjega
odstavka opravi le ena cenitev tega premoženja, razen če komisija utemeljeno
ugotovi, da je mogoče zaradi preteka časa pričakovati bistveno drugačno
vrednost finančnega premoženja.
31. člen
(cenilec)
Finančno premoženje mora oceniti
pooblaščeni cenilec vrednosti podjetij iz prvega odstavka 63. člena ZRev-1
oziroma mednarodno priznana finančno svetovalna institucija.
Izbiro pooblaščenega cenilca opravi
komisija, ki tudi nadzira njegovo delo.
32. člen
(cena)
Cenitev, ki predstavlja osnovo za določitev
izhodiščne cene za potrebe izvedbe javne ponudbe, javnega zbiranja ponudb,
kadar je cena edini kriterij izbora in javne dražbe, mora vsebovati predlog
izhodiščne cene v enoznačni številčni vrednosti, izraženi v eurih.
Cenitev, ki predstavlja osnovo za izvedbo
javnega zbiranja ponudb za prodajo kapitalske naložbe, pri čemer višina kupnine
ni edini kriterij, z izbranimi kupci pa so predvidena pogajanja, mora vsebovati
razpon vrednosti kapitalske naložbe, izražen v eurih.
33. člen
(cenitev)
Pooblaščeni cenilec predloži cenitev
komisiji.
Komisija lahko odloči, da drug pooblaščeni
cenilec pregleda ali izvede dodatno cenitev, če obstaja utemeljen dvom, da pri
ocenjevanju niso bile dovolj upoštevane vse okoliščine, ki vplivajo na ocenjeno
vrednost. Dodatna cenitev ali pregled cenitve se ne šteje kot sprememba
programa prodaje.
V. METODE PRODAJE
34. člen
(odplačnost)
Finančno premoženje se lahko prenese
odplačno s sklenitvijo prodajne ali druge odplačne pogodbe.
Neodplačno razpolaganje s finančnim
premoženjem je dopustno samo v primerih, ki jih določa zakon.
35. člen
(izbira metod)
V postopku prodaje finančnega premoženja je
potrebno izbrati tisto metodo prodaje, ki državi zagotavlja najugodnejši
ekonomski učinek prodaje, pri tem pa je praviloma primarni cilj prodaje
doseganje čim višje kupnine.
Če ni za posamezno obliko finančnega
premoženja določeno drugače v zakonu ali drugem predpisu, se za prodajo
finančnega premoženja uporabi ena od naslednjih metod:
1.    
javna ponudba,
2.    
javna dražba,
3.    
javno zbiranje ponudb,
4.    
neposredna sklenitev pogodbe.
1. Javna ponudba
36. člen
(objava)
Kadar je izbrana metoda prodaje javna
ponudba, se poziv zainteresiranim kupcem objavi v Uradnem listu Republike
Slovenije. Kratko obvestilo o objavi razpisa ali celoten razpis se lahko objavi
v takšnih domačih in po potrebi tudi tujih sredstvih javnega obveščanja, ki
ustrezajo v programu opredeljenim ciljem prodaje.
Poleg objave po prejšnjem odstavku se lahko
o ponudbi tudi neposredno obvesti osebe, za katere se utemeljeno domneva, da bi
lahko ponudbo sprejele.
Objavo javne ponudbe, ki mora vsebovati vse
bistvene sestavine pogodbe, pripravi komisija in jo pošlje predstojniku
uporabnika, ta pa v soglasje vladi. Če vlada z objavo ponudbe soglaša, se
šteje, da soglaša s sklenitvijo pogodbe, ki nastane s sprejemom objavljene
ponudbe.
37. člen
(vsebina objave)
Če za posamezno obliko prodaje finančnega
premoženja z javno ponudbo s to uredbo ni določeno drugače, mora javna ponudba
vsebovati vsaj:
1.    
naziv in sedež ponudnika ter navedbo komisije, ki vodi postopek prodaje;
2.    
natančen opis predmeta prodaje;
3.    
če je predmet prodaje finančno premoženje, ki je določeno po vrsti,
najmanjšo količino predmeta prodaje (v nadaljevanju: enota) ter po potrebi tudi
največjo število enot, ki jih lahko pridobi posamezen ponudnik;
4.    
ceno na enoto predmeta prodaje;
5.    
način in rok plačila kupnine, pri čemer rok plačila ne sme biti daljši
kot osem dni od sklenitve pogodbe;
6.    
način prenosa finančnega premoženja na kupca, ki se lahko opravi najprej
ob plačilu celotne kupnine;
7.    
opis odgovornosti prodajalca za stvarne in pravne napake oziroma
navedbo, da je odgovornost prodajalca izključena;
8.    
rok, v katerem ponudba zavezuje ponudnika;
9.    
naslov, na katerega morajo ponudniki poslati sprejem ponudbe;
10.  navedbo,
da ponudba velja do prodaje skupne količine in da se v primeru istega vrstnega
reda sprejemov uporabijo določbe te uredbe.
Pri prodaji z javno ponudbo se lahko
določi, da se mora ponudba sprejeti na vnaprej pripravljenem obrazcu. V tem
primeru mora objava vsebovati tudi to navedbo in kraj ter pogoje, pod katerimi
lahko zainteresirane osebe pridobijo obrazec za sprejem ponudbe.
38. člen
(sklenitev pogodbe)
Pri prodaji z javno ponudbo je pogodba
sklenjena s sprejemom ponudbe, če je sprejem opravljen v skladu z objavo.
Pogodbe so sklenjene po vrstnem redu
prejema ponudb do prodaje celotne količine.
Če ima več sprejemov enak vrstni red, se
količina razdeli sorazmerno, če je to mogoče. Drugače odloči žreb, ki ga opravi
komisija.
2. Javna dražba
39. člen
(objava)
Kadar je izbrana metoda prodaje javna
dražba, se ta objavi v Uradnem listu Republike Slovenije. Kratko obvestilo o
objavi razpisa ali celoten razpis se lahko objavi v takšnih domačih in po
potrebi tudi tujih sredstvih javnega obveščanja, ki ustrezajo v programu
opredeljenim ciljem prodaje. Med objavo razpisa v Uradnem listu Republike
Slovenije in javno dražbo mora preteči najmanj 15 dni in ne več od 45 dni.
Objavo javne dražbe in predlog pogodbe, ki
naj se sklene z najuspešnejšim dražiteljem, pripravi komisija in jo pošlje
predstojniku uporabnika. Uporabnik predlagano pogodbo predloži v soglasje
vladi. Če vlada s predlagano pogodbo (in izklicno ceno) soglaša, se šteje, da
je dano soglasje k sklenitvi pogodbe z najvišjo ceno, doseženo na javni dražbi,
pri čemer cena ne sme biti nižja od izhodiščne, ostali pogodbeni pogoji pa ne
smejo biti drugačni od tistih, vsebovanih v predlagani pogodbi. Prodajna
pogodba, s katero vlada ni soglašala, je nična.
Skupaj s sklepom o soglasju vlada določi
osebo, pooblaščeno za podpis pogodbe.
40. člen
(vsebina objave)
Če za posamezno obliko prodaje finančnega
premoženja z javno dražbo s to uredbo ni določeno drugače, mora objava javne
dražbe vsebovati vsaj:
1.    
naziv in sedež organizatorja javne dražbe ter naziv in sedež prodajalca,
če ta ni obenem organizator javne dražbe;
2.    
opis predmeta prodaje;
3.    
izklicno ceno in najnižji znesek njenega višanja;
4.    
rok, v katerem se sklene pogodba z najuspešnejšim dražiteljem;
5.    
način in rok plačila kupnine, pri čemer rok plačila ne sme biti daljši
kot osem dni od sklenitve pogodbe;
6.    
način prenosa finančnega premoženja na kupca, ki se lahko opravi najprej
ob plačilu celotne kupnine;
7.    
višino kavcije, ki jo je potrebno položiti pred začetkom dražbe, ki ne
sme biti manjša od 10% izklicne cene in se vplača na poseben račun proračuna;
8.    
obvestilo dražiteljem, da bo po končani dražbi kavcija vrnjena tistim,
ki na dražbi ne bodo uspeli, in navedbo roka, v katerem bo vrnjena;
9.    
informacijo o tem, kje in pod kakšnimi pogoji se lahko interesenti pred
začetkom dražbe seznanijo s predmetom in podrobnejšimi pogoji dražbe;
10.  navedbo,
da je obveznost prodajalca, da sklene pogodbo z dražiteljem, ki ponudi
najugodnejšo ceno, izključena;
11.  navedbo,
da lahko vlada ali komisija s soglasjem predstojnika postopek ustavi do
sklenitve pravnega posla;
12.  druge
pogoje, ki jih morajo izpolnjevati dražitelji;
13.  kraj
in čas javne dražbe.
41. člen
(način dražbe)
Javno dražbo vodi predsednik komisije ob
navzočnosti članov. Predsednik komisije lahko za vodenje dražbe pooblasti člana
komisije ali drugo osebo, ki je diplomirani pravnik z opravljenim državnim
izpitom.
Če izklicna cena ni bila dosežena, je javna
dražba neuspešna.
42. člen
(potek dražbe)
Na javni dražbi kot dražitelji ne morejo
sodelovati cenilec, pooblaščenec za vodenje dražbe, člani komisije in z njimi
povezane osebe. Povezane osebe so osebe, ki so s člani komisije povezane na
enega od naslednjih načinov:
1.    
ožji družinski člani (zakonec, izvenzakonski partner ali sorodnik v
ravni ali v stranski vrsti do vključno drugega kolena, skrbnik, posvojitelj ali
posvojenec, rejnik ali rejenec);
2.    
pravne osebe, v katerih kapitalu oziroma pri uresničevanju glasovalnih
pravic je član komisije oziroma ožji družinski član udeležen s 5% ali več;
3.    
pravne osebe, v katerih član komisije oziroma njegov ožji družinski član
opravlja funkcijo člana uprave oziroma nadzornega sveta ali je v njej zaposlen;
4.    
druge osebe, s katerimi je na kakršnem koli pravnem temelju povezan član
komisije tako, da zaradi te povezave obstaja dvom v njegovo nepristranost pri
opravljanju funkcije člana komisije.
Izklicna cena oziroma vsaka nadaljnja cena
se izkliče trikrat. V primeru, da nobeden od udeležencev javne dražbe navedene
cene ne zviša pred tretjim izklicem, se šteje, da je sprejeta tista cena, ki je
bila izklicana trikrat.
Ko je cena izklicana trikrat, predsednik
komisije ugotovi komu in po kakšni ceni je bil predmet javne dražbe prodan in
kupca pozove k podpisu pogodbe.
43. člen
(zapisnik)
Po zaključeni javni dražbi komisija sestavi
zapisnik, ki vsebuje naslednje podatke:
-      
kraj, kjer se dražba opravlja, datum in uro,
-      
imena članov komisije in pooblaščenca za vodenje,
-      
predmet dražbe,
-      
imena dražiteljev oziroma njihovih zastopnikov,
-      
ugotovitev o izpolnjevanju pogojev dražiteljev, ki pristopijo k dražbi,
-      
najvišjo izklicano ceno in ime oziroma firmo kupca ter ugotovitev, da je
bil kupec pozvan k sklenitvi pogodbe, ali
-      
ugotovitev, da izklicna cena ni bila dosežena, in javna dražba ni bila
uspešna.
44. člen
(pogodba)
Z najugodnejšim dražiteljem se sklene
pogodba najkasneje v tridesetih dneh po zaključku dražbe.
Če dražitelj ne podpiše pogodbe v navedenem
roku, uporabnik zadrži njegovo kavcijo.
3. Javno zbiranje ponudb
45. člen
(kriteriji)
Kadar je izbrana metoda prodaje javno
zbiranje ponudb, se lahko javno zbiranje ponudb opravi na način, da je edini
kriterij izbora ponujena cena ali tako, da se poleg ponujene cene upoštevajo
tudi drugi kriteriji.
(2) Če se prodaja finančnega premoženja
izvede s ponudbo vrednostnih papirjev, za katero se sestavi prospekt v skladu s
predpisi, ki urejajo trg finančnih instrumentov, se postopek javnega zbiranja
ponudb izvede v skladu s predpisi, ki urejajo trg finančnih instrumentov. V tem
primeru se določbe od 46. do 54. člena te uredbe ne uporabljajo, določba 55.
člena te uredbe pa se uporablja smiselno.
(3) V primeru prodaje iz drugega odstavka
tega člena se enakopravno obravnavanje ponudnikov in preglednost postopkov
prodaje zagotavlja z objavo prospekta ter z zagotovitvijo enake prodajne cene
za vse izbrane ponudnike.
46. člen
(objava poziva)
Poziv za javno zbiranje ponudb (v
nadaljevanju: poziv) pripravi komisija.
Razpis se objavi v Uradnem listu Republike
Slovenije. Kratko obvestilo o objavi razpisa ali celoten razpis se lahko objavi
v takšnih domačih in po potrebi tudi tujih sredstvih javnega obveščanja, ki
ustrezajo v programu opredeljenim ciljem prodaje.
Poleg objave po prejšnjem odstavku se lahko
o pozivu neposredno obvesti osebe, za katere se utemeljeno domneva, da bi lahko
izkazale interes za nakup.
47. člen
(predhodna kvalifikacija ponudnikov)
Če je tako določeno s posameznim programom,
se lahko javno zbiranje ponudb omeji na osebe, ki imajo določene lastnosti, kot
so na primer bilančna vsota, letni promet, pretežno opravljanje določene
dejavnosti, izkušnje pri opravljanju določene dejavnosti in podobno.
V primeru iz prejšnjega odstavka mora poziv
vsebovati tudi natančen opis zahtevanih lastnosti in navedbo dokazil, s
katerimi ponudnik izkazuje njihovo izpolnjevanje.
O izkazovanju zahtevanih lastnosti dokončno
odloča komisija. Ponudba, ki jo pošlje oseba, ki ne izkazuje zahtevanih
lastnosti, je neveljavna. Komisija lahko tudi odloči in navede v pozivu, da je
izkazovanje zahtevanih lastnosti pogoj za dvig informacijskega memoranduma.
48. člen
(vsebina poziva pri ceni kot edinem kriteriju
izbora)
Če je pri javnem zbiranju ponudb edini
kriterij za izbor ponudnika ponujena cena, mora poziv vsebovati vsaj:
1.    
pravno naravo in namen poziva, navedbo prodajalca in komisije, ki vodi
postopek,
2.    
zakonsko podlago za prodajo,
3.    
opis predmeta prodaje,
4.    
pogoje, po katerih bodo zainteresirani kupci pridobivali podrobnejše
informacije o predmetu prodaje za namen oblikovanja ponudbe za nakup oziroma
pogoje za pridobitev informacijskega memoranduma,
5.    
obliko in pogoje, pod katerimi mora kupec predložiti ponudbo, oziroma
elemente, ki naj jih ponudba vsebuje,
6.    
način izbora najuspešnejšega ponudnika, če več ponudnikov ponudi enako
ceno,
7.    
določilo, da je obveznost prodajalca, da sklene pogodbo s ponudnikom, ki
ponudi najugodnejšo ceno, izključena, oziroma da lahko vlada na predlog
komisije ustavi začeti postopek do sklenitve pravnega posla,
8.    
kontaktne osebe prodajalca,
9.    
navedbo finančnega svetovalca, če je le-ta angažiran pri izvedbi
prodaje,
10.  rok
in naslov za pošiljanje ponudb.
V pozivu se lahko navede tudi najnižja cena,
ki se lahko navede v ponudbi.
Del informacijskega memoranduma je lahko
tudi predlog pogodbe, ki naj se sklene z najuspešnejšim ponudnikom. Pogodba
mora biti sestavljena tako, da ponudnik v pogodbo vpiše samo svoje
identifikacijske podatke, količino in ponujeno ceno. Poziv mora v tem primeru
vsebovati tudi navedbo, da kakršnokoli drugo dodajanje ali spreminjanje pogodbe
pomeni neveljavnost ponudbe.
V primeru iz prejšnjega odstavka pošlje
komisija predlog pogodbe predstojniku uporabnika, ta pa v soglasje vladi. Če
vlada s predlogom pogodbe soglaša, se šteje, da soglaša s sklenitvijo pogodbe,
ki nastane z najuspešnejšim ponudnikom. Brez soglasja je pogodba nična.
49. člen
(vsebina poziva, ko cena ni edini kriterij
izbora)
Če se pri javnem zbiranju ponudb kot kriterij
za izbor najuspešnejšega ponudnika poleg ponujene cene upoštevajo tudi dodatni
kriteriji, mora poziv vsebovati vsaj:
1.    
pravno naravo in namen poziva, navedbo prodajalca in komisije, ki vodi
postopek,
2.    
zakonsko podlago za prodajo,
3.    
opis predmeta prodaje,
4.    
opredelitev podatkov, s katerimi naj potencialni kupec predstavi
izpolnjevanje dodatnih kriterijev,
5.    
pogoje, po katerih bodo zainteresirani kupci pridobivali podrobnejše
informacije o predmetu prodaje za namen oblikovanja ponudbe za nakup oziroma
pogoje za pridobitev informacijskega memoranduma,
6.    
obliko in pogoje, pod katerimi mora kupec predložiti ponudbo, oziroma
elemente, ki naj jih ponudba vsebuje, in navedbo, da bo uporabljenih več faz
ponudbe (kadar se v prvi fazi uporabi nezavezujoča ponudba),
7.    
osnovne kriterije, po katerih se bodo vrednotile ponudbe,
8.    
omejitve prodajalca v zvezi s postopkom prodaje,
9.    
določilo, da je obveznost prodajalca, da sklene pogodbo s ponudnikom, ki
ponudi najugodnejšo ceno, izključena, oziroma da lahko vlada na predlog
komisije ustavi začeti postopek do sklenitve pravnega posla,
10.  navedbo
finančnega svetovalca, če je le-ta angažiran pri izvedbi prodaje,
11.  kontaktne
osebe prodajalca,
12.  rok
in naslov za pošiljanje ponudb.
50. člen
(faze postopka)
Postopek javnega zbiranja ponudb, kjer se
kot kriterij za izbor najuspešnejšega ponudnika poleg ponujene cene upoštevajo
tudi dodatni kriteriji, se lahko izvede kot enofazni ali dvofazni postopek.
Razlog za dvofazni postopek, ki mora biti
utemeljen v programu prodaje, je namera pridobiti strateškega investitorja in
hkrati omejiti podroben vpogled v poslovanje družbe zgolj na tiste, ki so
ocenjeni kot primerni kupci.
O načinu izvedbe enofaznega in dvofaznega
postopka odloča komisija.
51. člen
(zavezujoče in nezavezujoče ponudbe)
Če se opravi enofazen postopek javnega
zbiranja ponudb, ponudniki na podlagi poziva pošljejo zavezujoče ponudbe.
Če se opravi dvofazni postopek javnega
zbiranja ponudb, ponudniki na podlagi poziva pošljejo nezavezujoče ponudbe.
Komisija izmed prispelih nezavezujočih
ponudb izbere tiste, ki po razpisnih merilih ustrezajo primernim kupcem. Vse
primerne kupce se pisno obvesti, da imajo možnost pridobitve podrobnih
informacij oziroma izvedbe skrbnega pregleda družbe, ter navede pogoje, pod
katerimi lahko pregled opravijo. Pred začetkom se z vsemi podpiše izjavo o
varovanju tajnosti podatkov.
Komisija določi datum, do katerega morajo
primerni zainteresirani kupci dostaviti zavezujoče ponudbe, in dopolni zahtevo
po obličnosti ponudbe, če je to potrebno. Zahtevo pisno posreduje vsakemu od
primernih zainteresiranih kupcev posebej.
52. člen
(obravnava zavezujočih ponudb)
Pred obravnavo prispelih zavezujočih ponudb
komisija preveri, če so bile poslane v razpisnem roku in če vsebujejo vse
objavljene elemente in vso dokumentacijo, ki jo je bilo na podlagi razpisa
potrebno priložiti ponudbi.
Ponudbo, ki je prispela po razpisnem roku,
komisija zavrže in o tem obvesti ponudnika.
V primeru nepopolne ponudbe komisija lahko
zahteva dopolnitev ponudbe in za dopolnitev določi primeren rok.
Če ponudnik ne dopolni ponudbe v zahtevanem
roku, komisija ponudbo zavrže.
Po ugotovitvi izpolnjevanja procesnih
pogojev za veljavno obravnavo ponudb komisija pristopi k njihovemu vsebinskem
pregledu. Pri tem presoja elemente ponudbe po kriterijih za izbiro najboljšega
ponudnika.
Kriteriji, ki jih komisija pri obravnavi
ponudb in izbiri upošteva, so enaki kriterijem kot so objavljeni v javnem
pozivu za zbiranje ponudb. Merila za tehtanje posameznih elementov ponudbe
komisija določi ob pripravi posamičnega programa prodaje.
53. člen
(dodatna dopolnitev)
V primeru, da komisija oceni, da zgolj na
osnovi opredeljenih kriterijev izmed zavezujočih ponudb iz prejšnjega člena ne
more izbrati najboljšega ponudnika ali da je mogoče doseči ugodnejše pogoje
prodaje, lahko pozove ponudnike, da ponudbo še dopolnijo v posameznih
elementih.
54. člen
(pogajanja)
Komisija lahko odloči, da z vsemi ponudniki
ali le s posameznimi od njih opravi pogajanja z namenom doseganja čim boljših
pogojev prodaje ter preciziranja pogojev prodaje.
Pogajanja se opravijo o vseh pogojih
prodaje, tudi če niso bili vključeni v poziv, kot so strategija razvoja
podjetja in investiranje ter odgovornosti za napake predmeta prodaje.
55. člen
(pogodba)
Ko komisija oceni, da je ugotovila vsa
dejstva, na podlagi katerih je mogoče sprejeti odločitev o izboru
najugodnejšega ponudnika, pripravi zapisniški povzetek poteka razpisnega
postopka in pogajanj, odloči, katerega od ponudnikov je izbrala kot
najugodnejšega, ter predlaga vse v pogajanjih dogovorjene elemente pravnega
posla, pod katerim naj se sklene pogodba, oziroma poda predlog pogodbe, ki naj
se sklene z najugodnejšim ponudnikom.
Predlog komisije o izboru najugodnejšega
ponudnika pošlje komisija predstojniku uporabnika, da jo posreduje vladi v
sprejem. K predlogu se predloži ocena vrednosti premoženja.
Vlada lahko sprejme ali zavrne predlog v
celoti, glede posameznega predlaganega ponudnika pa samo, če s ponudbami ni
bila pokrita celotna količina finančnega premoženja, ki je predmet prodaje.
Ne glede na pogodbena določila o
uveljavitvi pogodbe, pogodba ne prične veljati, če vlada ne izda soglasja.
4. Neposredna sklenitev pogodbe
56. člen
(pogoji)
Finančno premoženje se lahko proda z
neposredno sklenitvijo pogodbe samo pod pogoji, ki jih določa zakon in ta
uredba.
Če knjigovodska vrednost finančnega
premoženja ne presega 20.000 eurov, se zaradi
nesorazmerja med stroški postopka in vrednostjo predmeta prodaje prodaja opravi
z neposredno sklenitvijo pogodbe.
5. Posebne določbe o razpolaganju s
posameznimivrstami finančnega premoženja
57. člen
(terjatve)
Terjatve se lahko prodajo oziroma zamenjajo
z neposredno pogodbo:
1.    
če se prodaja posamezne terjatve opravi na podlagi okvirne pogodbe o
odkupu terjatev, kot je na primer factoring ali forfaiting, če je bila okvirna
pogodba sklenjena po postopku, ki ureja javna naročila,
2.    
če se opravi zamenjava terjatve ali terjatev za kapitalski delež v
pravni osebi dolžnika v postopku finančne reorganizacije, če se na ta način ne
zmanjša vrednost finančnega premoženja oziroma se izboljša njegova kvaliteta.
58. člen
(dolžniški vrednostni papirji)
Če se z dolžniškim vrednostnim papirjem
trguje na organiziranem ali neorganiziranem trgu vrednostnih papirjev, se lahko
ti papirji prodajo neposredno v skladu z zakonom, ki ureja trgovanje z vrednostnimi
papirji.
59. člen
(prodaja kapitalskih naložb različnim
investitorjem)
Če je v programu prodaje kapitalske naložbe
določeno, da se prodaja opravi kot kombinacija prodaje strateškemu in drugim
investitorjem, se postopek prodaje vodi kot enoten postopek, za katerega se
enotno opravijo pripravljalna dejanja.
Način prodaje se lahko določi posebej za
strateškega in druge investitorje.
60. člen
(prodaja kapitalskih naložb z neposredno
pogodbo)
Kapitalske naložbe se lahko prodajo z
neposredno pogodbo, če:
1.    
se z delnicami trguje na organiziranem trgu vrednostnih papirjev v
skladu z zakonom, ki ureja trg vrednostnih papirjev, in s pravili trgovanja
tega trga oziroma izven organiziranega trga v postopku ponudbe po zakonu, ki
ureja prevzeme,
2.    
kapitalska naložba predstavlja manjšinski delež v pravni osebi in
ocenjena vrednost te naložbe ne presega 600.000 eurov, pa naložba ni prodana po
ceni, ki bi bila manjša od ocenjene vrednosti te naložbe,
3.    
se prodaja delež obstoječemu družbeniku v družbi, kjer imajo obstoječi družbeniki
že v zakonu ali statutu določeno predkupno pravico, po ceni, ki ni manjša od
ocenjene vrednosti te naložbe,
4.    
gre za prodajo na podlagi prodajne opcije, ki je bila dogovorjena s
pogodbo, ki je bila sklenjena po enem izmed postopkov na podlagi te uredbe, ki
ni neposredna sklenitev pogodbe, ali če gre za prodajo na podlagi prodajne
opcije, dogovorjene ob pridobitvi naložbe.
61. člen
(kupnina, kadar je uporabnik uredbe
neposredniuporabnik proračuna)
Kupnina od prodaje finančnega premoženja
države je prejemek proračuna države.
Vplačilo kupnine se izvede na podračun
neposrednega uporabnika s sklicem na številko, ki jo določi računovodska služba
neposrednega uporabnika.
Kupnina se uporabi za namene, določene z
zakonom o javnih financah, in na način, določen s predpisom, ki ureja
izvrševanje proračuna države.
Kupnina od prodaje finančnega premoženja
občine je prejemek proračuna občine.

Uredba o prodaji
in drugih oblikah razpolaganja s finančnim premoženjem države in občin (Uradni
list RS, št. 123/03)
vsebuje naslednje prehodne in končne določbe:
»VI. PREHODNE IN KONČNE DOLOČBE
62. člen
(prenehanje
veljavnosti)
Z dnem uveljavitve te uredbe preneha
veljati uredba o postopkih prodaje in drugih oblikah razpolaganja z državnim
premoženjem (Uradni list RS, št 47/01 in 62/01).
63. člen
(začeti
postopki)
Postopki prodaje, ki so bili začeti do
uveljavitve te uredbe, se končajo po predpisih, ki so veljali pred
uveljavitvijo te uredbe.
64. člen
(uveljavitev)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o
spremembah in dopolnitvah Uredbe o prodaji in drugih oblikah
razpolaganja s finančnim premoženjem države in občin (Uradni list RS, št. 140/06) vsebuje naslednji prehodni in končno
določbo:
»PREHODNI IN KONČNA DOLOČBA
15. člen
Predstojnik uporabnika oziroma minister za
finance v roku 15 dni od uveljavitve te uredbe izda sklep o določitvi višine
sejnine v skladu s spremenjenim 9. členom uredbe za posamezne komisije, ki
so že imenovane, postopek prodaje pa na dan uveljavitve te uredbe še ni bil
zaključen.
16. člen
Sejnine in drugi stroški po tej uredbi se
začnejo izplačevati za udeležbo na sejah, ki bodo izvedene po datumu uve­ljavitve
te uredbe.
17. člen
Ta uredba začne veljati in se uporablja s
1. januarjem 2007, razen 4. člena (spremenjenega prvega odstavka
15. člena uredbe), ki se uporablja od 7. januarja 2007 dalje.«.

Uredba o
spremembah in dopolnitvah Uredbe o prodaji in drugih oblikah
razpolaganja s finančnim premoženjem države in občin (Uradni list RS, št. 95/07) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.