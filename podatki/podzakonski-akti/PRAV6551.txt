1. SPLOŠNE DOLOČBE
1. člen
(vsebina pravilnika)
Ta pravilnik določa: 
-       
opredelitev vrst poslov v skupini, 
-       
opredelitev pomembnih poslov v skupini, 
-       
obveznosti koordinatorja in drugih nadzornih organov v zvezi z
izvajanjem dopolnilnega nadzora poslov, ki se opravljajo v finančnem
konglomeratu, 
-       
način in roke poročanja o pomembnih poslih nadzorovanih oseb v finančnem
konglomeratu.
2. člen
(pomen pojmov)
Uporabljeni pojmi v tem pravilniku imajo enak pomen kakor v
Zakonu o finančnih konglomeratih (Uradni list RS, št. 43/06; v nadaljnjem
besedilu: ZFK).
3. člen
(opredelitev vrst poslov v skupini)
(1) Med vrste poslov v skupini iz 4. člena ZFK se zlasti
štejejo naslednji posli: 
a)    
krediti, garancije in druga jamstva med osebami; 
b)    
posli trgovanja med osebami (npr.: ena oseba ali skupina oseb trguje z
drugo osebo ali skupino oseb ali trguje v imenu in za račun te druge osebe
oziroma skupine drugih oseb); 
c)    
posli povezani z navzkrižnim lastništvom med osebami; 
d)    
posli z večjimi delničarji; 
e)    
posli upravljanja (skladov, premoženja), druge storitve (skrbniške
storitve) in storitve zaledne službe; 
f)     
posli iz naslova naložb sredstev strank med osebami; 
g)    
posli iz naslova nakupa ali prodaje premoženja (nepremičnin, finančnih
instrumentov) med osebami; 
h)    
posli s katerimi se prenašajo tveganja (npr.: zavarovalni, pozavarovalni
ali drugi posli) med osebami; 
i)      
upravljanje likvidnosti med osebami; 
j)      
sporazum o delitvi stroškov med osebami pri skupnih projektih. 
(2) Za namen točke d) prvega odstavka tega člena se za
večjega delničarja šteje oseba, ki dosega ali presega 10% delež v kapitalu ali
10% delež glasovalnih pravic osebe v skupini, če ni z odločbo iz drugega
odstavka 4. člena tega pravilnika drugače opredeljeno. 
(3) Za posamezen posel v skupini se štejeta tudi dve ali več
transakcij (agregirano stanje), ki so po svojem ekonomskem namenu podobne in se
za ta namen obravnavajo kot posamezen posel v skupini.
2. POMEMBNI POSLI V SKUPINI IN OBVEZNOSTI KOORDINATORJA
4. člen
(pomembni posli v skupini)
(1) Skladno z drugim stavkom tretjega odstavka 30. člena ZFK
je posel v skupini pomemben, če njegova vrednost presega najmanj 5% skupnih
kapitalskih zahtev na ravni finančnega konglomerata, ki so izračunane v skladu
s Pravilnikom za izračun dopolnilnih kapitalskih zahtev nadzorovanih oseb in za
izračun prilagojenih kapitalskih zahtev nenadzorovanih oseb v finančnem
konglomeratu (Uradni list RS, št. 8/07; v nadaljnjem besedilu: Pravilnika za
izračun dopolnilnih kapitalskih zahtev). 
(2) Ne glede na prvi odstavek tega člena lahko koordinator po
posvetovanju z drugimi nadzornimi organi v skladu s prvim stavkom tretjega
odstavka 30. člena ZFK za posamezni finančni konglomerat z odločbo opredeli
pomembne posle po vrednosti in vrsti. Pri tem opredeli zlasti: 
a)    
vrsto poslov v skupini iz prvega odstavka 3. člena tega pravilnika; 
b)    
osnovo, od katere se določi prag za poročanje (npr. kapital, vsota
premij, bilančna vsota, tehnične rezervacije); 
c)    
prag, t.j.% od osnove iz točke b) tega odstavka ali vrednost (znesek)
poslov v skupini, ki se poroča.
5. člen
(obveznosti koordinatorja in drugih nadzornih organov)
(1) Pri opredelitvi pomembnih poslov v skupini, iz 4. člena
tega pravilnika koordinator in drugi nadzorni organi upoštevajo specifičnost
skupine glede na storitve, ki jih opravlja, postopke upravljanja s kapitalom in
tveganj iz 32. člena ZFK ter sisteme notranjih kontrol iz 33. člena ZFK. 
(2) V zvezi z ustreznimi postopki upravljanja s kapitalom in
tveganji mora koordinator na podlagi drugega odstavka 34. člena ZFK zlasti
preveriti, ali so v finančnem konglomeratu zagotovljeni: 
-       
ustrezni sistemi (postopki) ugotavljanja tveganj, 
-       
ustrezni sistemi merjenja oziroma ocenjevanja tveganj, lahko tudi s
korelacijskimi analizami, 
-       
ustrezni sistemi spremljanja tveganj vključno s poročanjem o tveganjih, 
-       
ustrezni sistemi upravljanja in obvladovanja tveganj, vključno z
določanjem omejitev pri poslih v skupini. 
(3) Za doseganje ciljev dopolnilnega nadzora poslov v skupini
na ravni finančnega konglomerata lahko nadzorni organi v skladu s prvim
odstavkom 31. člena ZFK za posamezni finančni konglomerat zahtevajo predložitev
drugih dokazil za kvalitativno spremljanje poslov v skupini (npr. opis posla
ali pogodbe/sporazumi, obrestne mere, opravnine – provizije, plačilni pogoji,
zavarovanja, drugi posebni pogoji ali pojasnila). 
(4) V skladu s prvim odstavkom 31. člena ZFK lahko nadzorni
organi določijo količinske ali druge omejitve poslov v skupini na ravni
finančnega konglomerata.
3. POROČANJE O POMEMBNIH POSLIH V SKUPINI IN UVELJAVITEV
6. člen
(obveznost posredovanja, izračuna in poročanja)
(1) Osebe v finančnem konglomeratu morajo osebi iz četrtega
odstavka 30. člena ZFK, posredovati vse podatke in informacije, ki jih
potrebuje za izpolnjevanje obveznosti na podlagi tega pravilnika in določb ZFK.
(2) Oseba, ki mora na podlagi četrtega odstavka 30. člena ZFK
koordinatorju poročati o pomembnih poslih nadzorovanih oseb v skupini, mu mora
predložiti poročilo o vsakem pomembnem poslu nadzorovanih oseb v finančnem
konglomeratu in ustrezne podatke po stanju na zadnji dan vsakega polletja. 
(3) Poročilo iz prejšnjega odstavka tega člena se predloži v
pisni obliki. Če ni z odločbo iz drugega odstavka 4. člena tega pravilnika
drugače določeno, je v poročilu treba navesti zlasti: 
-       
pomembnejše posle v skupini, ki presegajo prag iz prvega ali drugega odstavka
4. člena tega pravilnika do druge osebe v finančnem konglomeratu; 
-       
vrednost poslov iz prve alineje tega odstavka v tisoč EUR; 
-       
delež (v%) posla iz prve alineje tega odstavka v razmerju do skupnih
kapitalskih zahtev na ravni finančnega konglomerata, ki so izračunane v skladu
z določbami Pravilnika za izračun dopolnilnih kapitalskih zahtev, ali druge
osnove iz točke b) drugega odstavka 4. člena tega pravilnika. 
(4) Koordinator lahko za posamezni finančni konglomerat z
odločbo natančneje opredeli obliko in vsebino poročila iz prejšnjega odstavka
tega člena. 
(5) Rok za predložitev poročil je najpozneje do 30. aprila
tekočega leta za stanje na dan 31. decembra preteklega leta in najpozneje do
30. septembra za stanje na dan 30. junija tekočega leta. 
(6) Na zahtevo koordinatorja je treba predložiti poročilo
tudi po stanju na dan in v roku, ki ga določi koordinator.
7. člen
(predložitev prvega poročila)
Oseba iz drugega odstavka 6. člena tega pravilnika mora prvo
poročilo na podlagi 6. člena tega pravilnika predložiti po stanju na dan 31.
decembra 2007.
8. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 400-01-1/2004/
Ljubljana, dne 6. aprila 2007
EVA 2005-1611-0023
dr. Andrej Bajuk l.r. 
Minister 
za finance