1. člen
(namen)
Ta uredba v skladu z Direktivo Sveta z dne
27. junija 1985 o presoji vplivov nekaterih javnih in zasebnih projektov
na okolje (85/337/EGS) (UL L št. 175 z dne 5. 7. 1985, str. 40, z vsemi
spremembami) določa:
1.    
vrste posegov v okolje in njihove spremembe, za
katere je presoja vplivov na okolje vedno obvezna, in
2.    
vrste posegov v okolje in njihove spremembe, za
katere je presoja vplivov na okolje obvezna, če presegajo določen obseg in
izpolnjujejo določene pogoje glede značilnosti posega in kraja posega ter
možnih vplivov na okolje.
2. člen
(izrazi)
Izrazi, uporabljeni v tej uredbi, imajo
naslednji pomen:
1.    
poseg v okolje (v nadaljnjem besedilu: poseg) je
gradnja v skladu s predpisi, ki urejajo graditev objektov, ali drug poseg v
okolje, ki vključuje poseg v naravo ali krajino, vključno s tistim, ki se
nanaša na izkoriščanje mineralnih virov;
2.    
prag posega je določena površina, dolžina,
prostornina, zmogljivost ali druga veličina, pri kateri je poseg dosegel ali
presegel obseg in izpolnil pogoje, da je zanj presoja vplivov na okolje
obvezna; 
3.    
varovana območja so območja, na katerih so za
posamezne vrste posegov določeni strožji pragovi, in sicer:
-    
zavarovana območja, naravne vrednote, območja
Natura 2000 in potencialna območja Natura 2000 ter ekološko pomembna območja v
skladu s predpisi, ki urejajo ohranjanje narave,
-    
vodovarstvena območja v skladu s predpisi, ki
urejajo varstvo voda, 
-    
območja, varovana v skladu s predpisi, ki
urejajo varstvo kulturne dediščine;
4.    
sprememba posega je sprememba ali razširitev
posega, ki spremeni glavne tehnične značilnosti, površino, dolžino,
prostornino, zmogljivost ali drugo veličino posega;
5.    
proizvodna zmogljivost je
največja zmogljivost naprave, ki se šteje za poseg po tej uredbi. Proizvodnjo
zmogljivost opredeli proizvajalec naprave in jo zapiše v tehnično
dokumentacijo, namenjeno uporabnikom naprave. Proizvodna zmogljivost naprave se
izraža v količini proizvoda, ki nastane v 24 urah obratovanja naprave, ali v 1
uri obratovanja, če naprava ne more obratovati neprekinjeno 24 ur;
6.    
bruto tlorisna površina je v skladu s standardom
SIST ISO 9836 tlorisna površina vseh etaž stavbe ali gradbenega inženirskega
objekta. Tlorisna površina posamezne etaže je opredeljena z navpično projekcijo
zunanjih dimenzij stavbe ali gradbenega inženirskega objekta na ravni te etaže;
7.    
avtocesta ali hitra cesta je cesta, ki je v skladu
s predpisom, ki ureja javne ceste, kategorizirana kot avtocesta oziroma hitra
cesta.
3. člen
(obvezna presoja vplivov na okolje)
(1) Vrste posegov, za katere je presoja vplivov
na okolje obvezna, so določene v Prilogi I, ki je sestavni del te uredbe.
(2) Presoja vplivov na
okolje je obvezna tudi za katero koli spremembo posega iz prejšnjega odstavka,
ki je v skladu s predpisi že dovoljen, izveden ali se izvaja, če je sprememba
posega sama po sebi enaka ali večja od:
-      
praga, določenega za takšen poseg v Prilogi I
te uredbe, razen če to ni poseg iz 2. točke Priloge I te uredbe,
-      
50 MW proizvodnje toplote, če je to poseg iz
točk 2.1 in 2.2 Priloge I te uredbe,
-      
20 odstotkov proizvodne zmogljivosti posega
pred njegovo spremembo, če je to poseg, za katerega v Prilogi I te uredbe prag
ni določen,
-      
1 km na varovanem območju ali 5 km zunaj varovanega območja, če je to glavna železniška proga iz točke 7.1 Priloge I te uredbe,
vključno z elektrifikacijo, dograditvijo novega tira in prestavitvijo osi tira
ali proge, razen če se ta izvede v okviru vzdrževalnih del ali obnove in v
prečni smeri do 1 m,
-      
0,5 km, če je to avtocesta ali hitra cesta iz
točke 7.2 Priloge I te uredbe, vključno z njeno dograditvijo ali razširitvijo
ter vključno z izgradnjo ali dograditvijo priključkov nanjo.
(3) Če se spremembe posega iz prejšnjega
odstavka izvajajo postopoma, je presoja vplivov na okolje obvezna pri tisti
spremembi, ki skupaj s prejšnjimi doseže ali preseže obseg, določen v prejšnjem
odstavku. 
(4) Presoja vplivov na okolje je obvezna tudi
za spremembo posega iz Priloge I te uredbe, ki pred spremembo za tak poseg
določenega praga ne dosega, če ga zaradi spremembe doseže ali preseže.
(5) V primerih iz drugega, tretjega in četrtega
odstavka tega člena se presoja vplivov na okolje izvede za poseg v celoti, tako
da se upoštevajo kumulativni učinki obstoječega posega in njegove spremembe.
4. člen
(presoja vplivov na okolje zaradi obsega
posega)
(1) Vrste posegov, za katere je presoja
vplivov na okolje obvezna, če poseg dosega ali presega predpisani prag, so
določene v Prilogi II, ki je sestavni del te uredbe.
(2) Prag za posamezno vrsto posega iz
prejšnjega odstavka temelji na merilih, določenih v Prilogi III, ki je sestavni
del te uredbe.
(3) Presoja vplivov na okolje je obvezna
tudi za kakršnokoli spremembo posega iz prvega odstavka tega člena, ki je v
skladu s predpisi že dovoljen, izveden ali v izvedbi, če sprememba sama po sebi
dosega ali presega prag, ki je za poseg določen v Prilogi II te uredbe. 
(4) Presoja vplivov na okolje je obvezna
tudi pri spremembi posega iz Priloge II te uredbe, ki pred to spremembo še ni
bil presojan, če se spreminja obseg posega tako, da bo po spremembi dosežen ali
presežen prag, določen v Prilogi II te uredbe.
(5) V primerih iz tretjega in četrtega
odstavka tega člena se presoja vplivov na okolje izvede za poseg v celoti, tako
da se upoštevajo kumulativni učinki obstoječega posega in njegove spremembe.
5. člen
(presoja vplivov na okolje za poseg na
varovanem območju)
(1) Če je poseg iz prvega odstavka 3. člena
te uredbe namenjen izključno ali večinoma za razvijanje in preskušanja novih
metod ali izdelkov in ne bo obratoval več kot dve leti, lahko ministrstvo,
pristojno za varstvo okolja, na podlagi vloge nosilca posega odloči, da za ta
poseg presoje vplivov na okolje ni treba izvesti.
(2) Vloga iz prejšnjega odstavka mora
vsebovati podatke o nameravanem posegu in njegovih glavnih značilnostih ter o
njegovem namenu ter predvidenem trajanju.
(3) Ministrstvo lahko odloči, da za poseg
iz prvega odstavka tega člena presoje vplivov na okolje ni treba izvesti, če na
podlagi meril iz Priloge III te uredbe ugotovi, da poseg iz prejšnjega odstavka
ne bo pomembno negativno vplival na okolje.
6. člen
(črtan)
7. člen
(izjema)
Vlada Republike Slovenije lahko na pobudo
ministrstva, pristojnega za obrambo, odloči, da se za določen poseg iz 3. ali
4. člena te uredbe, namenjen obrambi države, presoja vplivov na okolje ne
izvede, če na podlagi podane pobude ugotovi, da bi to škodovalo varnosti
države.

Priloga
I: Posegi v okolje, za katere je presoja vplivov na okolje vedno obvezna
Priloga
II: Posegi v okolje, za katere je presoja vplivov na okolje obvezna, če
dosegajo ali presegajo predpisani prag
Priloga
III. Merila za določanje značilnosti posega, kraja posega in možnih vplivov na
okolje

Uredba o vrstah posegov v okolje, za katere je
treba izvesti presojo vplivov na okolje (Uradni list RS, št. 78/06)
vsebuje naslednjo prehodno in končni določbi:
»8. člen
(ustavitev
postopkov)
Postopki izdaje okoljevarstvenega soglasja
za posege v okolje, ki so se začeli na podlagi Uredbe o vrstah posegov v
okolje, za katere je obvezna presoja vplivov na okolje (Uradni list RS, št.
66/96, 12/00 in 83/02 in 41/04 – ZVO-1) in za katere po določbah te uredbe
presoja vplivov na okolje ni obvezna, se ustavijo.
9. člen
(prenehanje
veljavnosti)
Z dnem uveljavitve te uredbe preneha
veljati Uredba o vrstah posegov v okolje, za katere je obvezna presoja vplivov
na okolje (Uradni list RS, št. 66/96, 12/00 in 83/02 in 41/04 – ZVO-1).
10. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o vrstah
posegov v okolje, za katere je treba izvesti presojo vplivov na okolje (Uradni
list RS, št. 72/07) vsebuje naslednjo prehodno in
končno določbo:
»7. člen
(1) Postopki izdaje okoljevarstvenega
soglasja za posege, ki so se začeli na podlagi Uredbe
o vrstah posegov v okolje, za katere je treba izvesti presojo vplivov na okolje
(Uradni list RS, št. 78/06), in za katere po določbah te uredbe presoja
vplivov na okolje ni obvezna, ki do dneva uveljavitve te uredbe še niso bili
končani, se ustavijo.
(2) Za posege, določene s to uredbo, za
katere v skladu z  Uredbo o vrstah posegov v okolje,
za katere je treba izvesti presojo vplivov na okolje (Uradni list RS, št.
78/06) presoje vplivov na okolje ni bilo treba izvesti, pa je na dan
uveljavitve te uredbe zanje že začet postopek za pridobitev gradbenega
dovoljenja, se postopek presoje vplivov in pridobitve okoljevarstvenega
dovoljenja ne izvede.
(3) Za dokončanje postopkov priprave planov,
za katere je bil pred uveljavitvijo te uredbe sprejet program priprave, se
uporabljajo določbe Uredbe o vrstah posegov v okolje,
za katere je treba izvesti presojo vplivov na okolje (Uradni list RS, št.
78/06).
8. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o vrstah posegov v
okolje, za katere je treba izvesti presojo vplivov na okolje (Uradni list RS,
št. 32/09) vsebuje naslednjo prehodno in
končno določbo:
»2. člen
Za spremembo posega, ki je bil dovoljen ali
izveden pred uveljavitvijo Zakona o varstvu okolja (Uradni list RS, št. 41/04),
za katero v skladu s četrtim odstavkom 4. člena Uredbe o vrstah posegov v
okolje, za katere je treba izvesti presojo vplivov na okolje (Uradni list RS,
št. 78/06 in 72/07), presoje vplivov ni bilo treba izvesti, pa je pred
uveljavitvijo te uredbe zanjo že začet postopek za pridobitev gradbenega
dovoljenja, se postopek presoje vplivov ne izvede. 
3. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
vrstah posegov v okolje, za katere je treba izvesti presojo vplivov na okolje
(Uradni list RS, št. 95/11) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o vrstah posegov v
okolje, za katere je treba izvesti presojo vplivov na okolje (Uradni list RS,
št. 20/13) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.