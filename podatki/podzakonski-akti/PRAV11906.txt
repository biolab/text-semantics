I. SPLOŠNE DOLOČBE
1. člen
(vsebina)
Ta pravilnik določa posebno nadzorovano
območje za šarko, ki jo povzroča Plum pox virus (v nadaljnjem besedilu: šarka),
zahteve za neokužena mesta ali enote pridelave, obveznosti imetnikov
gostiteljskih rastlin za saditev, fitosanitarne ukrepe za preprečevanje
širjenja in zatiranje šarke, prijavo lokacije pridelave gostiteljskih rastlin
za saditev ter vodenje evidence o obsegu ugotovljene okužbe.
2. člen
(izrazi)
Izrazi, uporabljeni v tem pravilniku,
pomenijo:
-       
drevesnica je enota pridelave gostiteljskih rastlin za saditev;
-       
matični nasad je enota pridelave gostiteljskih rastlin za saditev, ki še
niso posajene, a so namenjene saditvi (cepičev in podlag);
-       
enota pridelave je del mesta pridelave, določena z GERK-om, na kateri se
lahko vzpostavi in vzdržuje drevesnica ali matični nasad, kjer se na predpisan
način zagotavlja odsotnost okužbe s šarko;
-       
GERK je v skladu z zakonom, ki ureja kmetijstvo, grafična enota rabe
zemljišča kmetijskega gospodarstva;
-       
rastna doba je obdobje aktivne rasti gostiteljskih rastlin na posameznem
območju;
-       
leto je koledarsko leto;
-       
posebno nadzorovano območje so vse drevesnice in matični nasadi s
pripadajočimi varovalnimi pasovi na ozemlju Republike Slovenije, kjer se na
predpisan način zagotavlja zdravstveno varstvo gostiteljskih rastlin, z namenom
pridelave rastlin za saditev;
-       
varovalni pas je območje, v katerem se izvajajo ukrepi z namenom
preprečevanja širjenja šarke in obdaja enoto pridelave gostiteljskih rastlin za
saditev;
-       
zavarovani prostor je enota pridelave gostiteljskih rastlin, na kateri
se zagotovijo razmere, ki onemogočajo dostop žuželkam, ki prenašajo rastlinske
bolezni;
-       
imetniki rastlin za saditev so pridelovalci rastlin za saditev na mestih
ali enotah pridelave.
3. člen
(gostiteljske rastline)
Gostiteljske rastline šarke so rastline za
saditev, razen semena, naslednjih vrst Prunus L.:
-       
sadne vrste: breskev (Prunus persica (L.) Batsch), nektarina (Prunus
persica (L.) Batsch var. nucipersica (Suckow) C.K.Schneid), marelica (Prunus
armeniaca L.), mirabolana (Prunus cerasifera Ehrh.), cibora (Prunus
domestica L. ssp. insititia Schneid.), mandljevec (Prunus
amygdalus Batsch) Hegi.), sliva in češplja (Prunus domestica L. spp.
domestica);
-       
ostale vrste: črni trn (Prunus spinosa L.), rešeljika (Prunus
mahaleb), čremsa (Prunus padus), Prunus blireiana Andre, Prunus
brigantina Vill., Prunus cistena Hansen, Prunus curdica Fenzl
in Fritsch., Prunus glandulosa Thunb., Prunus holosericea Batal.,
Prunus hortulana Bailey, Prunus japonica Thunb., Prunus
mandshurica (Maxim.) Koehne, Prunus maritima Marsh., Prunus mume
Sieb in Zucc., Prunus nigra Ait., Prunus salicina L., Prunus
sibirica L., Prunus simonii Carr., Prunus tomentosa Thunb., Prunus
triloba Lindl. in
-       
druge vrste Prunus L., ki so občutljive na šarko.
II. UGOTAVLJANJE ZDRAVSTVENEGA STANJA IN OBVEZNOSTI IMETNIKOV
RASTLIN ZA SADITEV
4. člen
(zdravstveni pregledi gostiteljskih
rastlin in laboratorijsko testiranje)
(1) Zdravstvene preglede in odvzem
vzorcev gostiteljskih rastlin izvaja:
-       
fitosanitarni inšpektor pri pridelavi okrasnih in sadnih rastlin
kategorije standard na mestih pridelave rastlin za saditev in v pripadajočih
varovalnih pasovih;
-       
gozdarski inšpektor pri pridelavi gozdnega reprodukcijskega materiala v
pripadajočih varovalnih pasovih mest pridelave rastlin za saditev;
-       
organ za potrjevanje pri pregledih uradno potrjenega razmnoževalnega
materiala sadnih rastlin, imenovan v skladu z zakonom, ki ureja semenski
material kmetijskih rastlin, na mestih pridelave rastlin za saditev ter v
pripadajočih varovalnih pasovih;
-       
Gozdarski inštitut Slovenije pri pregledih uradno potrjenega
razmnoževalnega materiala gozdnih rastlin, določen v skladu z zakonom, ki ureja
gozdni reprodukcijski material, na mestih pridelave rastlin za saditev.
(2) Zdravstveni pregledi gostiteljskih
rastlin se opravljajo vizualno. Če fitosanitarni ali gozdarski inšpektor (v
nadaljnjem besedilu: pristojni inšpektor), organ za potrjevanje ali Gozdarski
inštitut Slovenije (v nadaljnjem besedilu: pooblaščeni preglednik) pri
vizualnem zdravstvenem pregledu rastlin posumi na okužbo s šarko, odvzame
uradne vzorce in jih pošlje na testiranje v laboratorij, pooblaščen v skladu z
zakonom, ki ureja zdravstveno varstvo rastlin (v nadaljnjem besedilu:
pooblaščeni laboratorij).
(3) Če je potrjena okužba s šarko ali
so ugotovljene druge nepravilnosti, pooblaščeni preglednik o tem obvesti
pristojnega inšpektorja.
(4) Gostiteljska rastlina se šteje za
okuženo, če je rezultat diagnostične preiskave pozitiven ali če raste na isti
enoti pridelave ali GERKu, kjer je bila potrjena okužena gostiteljska rastlina
in kaže bolezenska znamenja iz 5. člena tega pravilnika.
5. člen
(sum na okužbo)
Na okužbo s šarko se sumi, če so na
gostiteljskih rastlinah vidna katera od naslednjih bolezenskih znamenj:
-       
na listih cele rastline ali posameznih vej se pojavljajo svetlejše lise
ali kolobarji (šare);
-       
na plodovih se pojavljajo razbarvane pege na gladki površini do značilno
razbarvane nagubane površine s polkrožnimi oziroma obročkastimi brazdami;
plodovi pogosto predčasno odpadejo, ne dozorijo in so trpkega okusa;
-       
na koščicah okuženih gostiteljskih rastlin, zlasti marelic, se
pojavljajo svetlo obrobljene pege ali kolobarji;
-       
na cvetovih breskev se pojavijo lise na venčnih listih.
6. člen
(obveznosti imetnikov)
(1) Imetniki rastlin za saditev morajo
izvajati redne vizualne preglede gostiteljskih rastlin na mestih ali enotah
pridelave in v varovalnih pasovih med rastno dobo, zatirati listne uši in ob
sumu, da so rastline okužene s šarko, takoj obvestiti pristojnega inšpektorja,
v primeru uradno potrjenega materiala pa pooblaščenega preglednika.
(2) Imetniki rastlin za saditev morajo
voditi evidenco zatiranja listnih uši in vizualnih pregledov.
III. VZPOSTAVITEV NEOKUŽENEGA MESTA ALI ENOTE PRIDELAVE
7. člen
(neokužena mesta ali enote pridelave)
(1) Imetnik rastlin za saditev prijavi
novo lokacijo drevesnice ali matičnega nasada pristojnemu inšpektorju do
31. marca v letu, ki je predhodno letu zasaditve. Prijavo vloži na
obrazcu, ki je objavljen na spletni strani Uprave Republike Slovenije za varno
hrano, veterinarstvo in varstvo rastlin (v nadaljnjem besedilu: uprava).
(2) Imetnik rastlin za saditev, ki
namerava uporabljati sadovnjak kot matični nasad, mora sadovnjak prijaviti
pristojnemu inšpektorju do 31. marca v letu, ki je dve leti pred začetkom
rezanja cepičev. Prijavo vloži na obrazcu, ki je objavljen na spletni strani
uprave.
(3) Nova lokacija se šteje kot
neokuženo mesto ali enota pridelave, če na lokaciji in v varovalnem pasu
gostiteljske rastline niso okužene s šarko oziroma so bili izvršeni vsi ukrepi,
odrejeni v skladu z 12. členom tega pravilnika.
(4) Če uničenje okuženih gostiteljskih
rastlin strokovno ni upravičeno, se lokacija ne šteje kot neokuženo mesto ali
enota pridelave.
8. člen
(enota pridelave v zavarovanem prostoru)
(1) Imetnik rastlin za saditev prijavi
pristojnemu inšpektorju novo lokacijo drevesnice ali matičnega nasada v zavarovanem
prostoru do 31. marca v letu zasaditve. Prijavo vloži na obrazcu, ki je
objavljen na spletni strani uprave.
(2) Zavarovan prostor zagotavlja
gostiteljskim rastlinam zaščito pred okužbami iz okolja in mora:
-       
preprečiti dostop žuželkam in drugim prenašalcem rastlinskih bolezni do
gostiteljskih rastlin,
-       
imeti najmanj 5 m širok pas okoli zavarovanega prostora, ki je brez vseh
rastlin ali pa je zatravljen in redno pokošen,
-       
biti v skladu s smernicami za zavarovani prostor, ki so dosegljive pri
upravi in na njeni spletni strani (v nadaljnjem besedilu: smernice).
(3) Nova lokacija se šteje kot
neokužena enota pridelave, če zavarovan prostor izpolnjuje pogoje iz prejšnjega
odstavka.
(4) Če namerava imetnik rastlin za
saditev v matični nasad ali drevesnico iz prvega odstavka tega člena naknadno
dosaditi gostiteljske rastline, jih mora predhodno izolirano gojiti celotno
rastno dobo v drugem zavarovanem prostoru. Pristojni inšpektor ali pooblaščeni
preglednik na vlogo imetnika rastlin za saditev opravi vizualni zdravstveni
pregled gostiteljskih rastlin, da preveri odsotnost škodljivih organizmov.
(5) Ne glede na zahtevo iz prejšnjega
odstavka pristojni inšpektor ali pooblaščeni preglednik ugotovi, da imetnik
rastlin za saditev lahko gostiteljske rastline dosadi v zavarovani prostor, če
se na zahtevo imetnika rastlin za saditev v uradnih vzorcih iz vsake
gostiteljske rastline z dodatnimi diagnostičnimi preiskavami v pooblaščenem
laboratoriju potrdi odsotnost šarke.
(6) Pri delu v zavarovanem prostoru
mora imetnik rastlin za saditev izvajati higienske ukrepe, opredeljene v
smernicah iz drugega odstavka tega člena.
(7) Če zavarovani prostor ne
izpolnjuje več zahtev iz drugega odstavka tega člena in se zato ne šteje več
kot neokužena enota pridelave, lahko imetnik rastlin za saditev prijavi to
lokacijo drevesnice ali matičnega nasada kot novo lokacijo v skladu s prejšnjim
členom.
9. člen
(nadomestna lokacija)
(1) Če se lokacija ne šteje kot
neokuženo mesto ali enota pridelave v skladu s četrtim odstavkom 7. člena tega
pravilnika lahko imetnik rastlin za saditev vloži prijavo nadomestne lokacije
še v istem letu, vendar najpozneje do 31. marca v letu zasaditve. Prijavo
nadomestne lokacije vloži na vlogi iz prvega odstavka 7. člena tega pravilnika.
(2) Pristojni inšpektor pregleda
nadomestno lokacijo, če je v teku rastne dobe še mogoče preveriti sum na šarko
ali če v varovalnem pasu nove lokacije ni gostiteljskih rastlin. Če ni več
mogoče preveriti suma na šarko ali če so v varovalnem pasu gostiteljske
rastline ali če niso izpolnjeni pogoji iz tretjega odstavka 7. člena tega
pravilnika, se lokacija ne šteje kot neokuženo mesto ali enota pridelave.
10. člen
(drevesnice in matični nasadi)
(1) Drevesnice in matični nasadi
gostiteljskih rastlin ter njihovi varovalni pasovi ne smejo biti okuženi s
šarko.
(2) V drevesnicah in matičnih nasadih
pristojni inšpektor oziroma pooblaščeni preglednik opravlja zdravstvene preglede
iz 4. člena tega pravilnika.
(3) Pregled iz prejšnjega odstavka se
šteje za obvezen zdravstveni pregled rastlin za saditev v skladu s določbami
predpisa, ki ureja pogoje za registracijo in izdajanje rastlinskih potnih
listov. Če je ob tem odvzet uradni vzorec, sta v času trajanja laboratorijske
analize prepovedana premeščanje in uporaba rastlin za saditev.
(4) Če v treh zaporednih rastnih dobah
v matičnem nasadu ali drevesnici ni bilo bolezenskih znamenj šarke in v
varovalnem pasu ni okuženih rastlin, se lahko reže cepiče in podlage iz
matičnih rastlin in premešča sadike.
(5) Vsaka matična rastlina za rez
cepičev mora biti enkrat v treh letih testirana na latentno preverjanje navzočnosti
šarke. Testiranje se lahko izvede tako, da se v prvem letu testira vse matične
rastline ali vsako leto eno tretjino matičnih rastlin.
(6) Matične rastline za rez podlag se
testira glede na način pridelave.
(7) Ne glede na določbe iz petega in
šestega odstavka tega člena se testiranje ne izvaja, če matična rastlina izvira
iz rastline, ki je bila pridelana v okviru certifikacijske sheme in če ni
nevarnosti za širjenje šarke iz varovalnega pasu.
(8) Ne glede na četrti odstavek tega
člena se lahko že v letu potrditve okužbe reže cepiče in podlage iz matičnih rastlin
in premešča sadike, če je bila, na zahtevo imetnika rastlin za saditev z
dodatnimi diagnostičnimi preiskavami v pooblaščenem laboratoriju v vzorcih
gostiteljskih rastlin ugotovljena odsotnost šarke.
(9) Če pogoji iz tretjega odstavka 7.
člena tega pravilnika niso več izpolnjeni ali uničenje okuženih rastlin s šarko
strokovno ni upravičeno, se lokacija ne šteje več kot neokuženo mesto ali enota
pridelave.
11. člen
(varovalni pas)
(1) Za matične nasade je obvezen 500 m
širok varovalni pas, za drevesnice pa 200 m širok varovalni pas, v katerem ne
sme biti strnjenega naselja. V 200-metrskem varovalnem pasu drevesnic ali
matičnih nasadov ne sme biti intenzivnega sadovnjaka gostiteljskih rastlin.
(2) Ne glede na določbe prejšnjega
odstavka varovalni pas ni potreben, če je drevesnica ali matični nasad v zavarovanem
prostoru, ki izpolnjuje zahteve za zavarovani prostor iz drugega odstavka 8.
člena tega pravilnika.
IV. UKREPI ZA PREPREČEVANJE ŠIRJENJA IN ZATIRANJE
12. člen
(uničenje okuženih gostiteljskih rastlin)
(1) Uničenje okuženih gostiteljskih
rastlin se izvede tako, da se jih poseka. Panj se premaže s koncentriranim
neselektivnim herbicidom, da se prepreči ponovno obraščanje in izraščanje
koreninskih izrastkov. Premazane štore je dovoljeno odstraniti šele po
tridesetih dneh od premazovanja s koncentriranim neselektivnim herbicidom.
(2) Ponovno odgnale koreninske
izrastke je treba uničiti z neselektivnim sistemičnim herbicidom.
13. člen
(okužbe v drevesnici in v varovalnem pasu)
(1) V primeru okužbe s šarko v
drevesnici pristojni inšpektor odredi naslednje ukrepe:
-       
uničenje okuženih gostiteljskih rastlin v skladu s prejšnjim členom,
-       
prepoved izdajanja rastlinskega potnega lista za tri zaporedne rastne
dobe in
-       
zatiranje listnih uši.
(2) Za okužene gostiteljske rastline
iz prejšnjega odstavka se štejejo:
-       
posamezne sadike z bolezenskimi znamenji šarke ali
-       
vse sadike iste sorte ali istega izvora, pri katerih je bila potrjena
okužba v skladu s 4. členom tega pravilnika.
(3) Ne glede na določbo prvega
odstavka tega člena pristojni inšpektor dovoli izdajanje rastlinskih potnih
listov že v letu potrditve okužbe, če:
-       
so bili izvršeni odrejeni ukrepi iz prve in tretje alineje prvega
odstavka tega člena,
-       
je bila na zahtevo imetnika rastlin za saditev v uradno odvzetih vzorcih
iz 1  % gostiteljskih rastlin z dodatnimi diagnostičnimi preiskavami v
pooblaščenem laboratoriju potrjena odsotnost šarke in
-       
ni bilo druge nevarnosti za širjenje šarke.
(4) V drevesnicah, kjer okužba s šarko
ni ugotovljena, ugotovljeni pa so viri okužbe v varovalnem pasu drevesnice v
zadnjih treh zaporednih rastnih dobah, pristojni inšpektor dovoli izdajo
rastlinskih potnih listov za gostiteljske rastline že v letu potrditve okužbe,
če:
-       
so bile okužene rastline v varovalnem pasu uničene,
-       
v drevesnici ni bilo listnih uši oziroma evidenca dokazuje redno
zatiranje in
-       
je bila na zahtevo imetnika rastlin za saditev v uradno odvzetih vzorcih
iz 0,3  % gostiteljskih rastlin z dodatnimi diagnostičnimi preiskavami v
pooblaščenem laboratoriju potrjena odsotnost šarke.
14. člen
(okužbe v matičnem nasadu in varovalnem
pasu)
(1) V primeru okužbe s šarko v
matičnem nasadu pristojni inšpektor odredi naslednje ukrepe:
-       
uničenje okuženih matičnih rastlin v skladu z 12. členom tega
pravilnika,
-       
prepoved izdajanja rastlinskega potnega lista za tri zaporedne rastne
dobe in
-       
zatiranje listnih uši.
(2) Ne glede na določbo prve alineje
prejšnjega odstavka inšpektor na predlog imetnika rastlin za saditev ne odredi
uničenja matičnih dreves, vendar le ugotovi, da se lokacija ne šteje več kot
neokuženo mesto ali enota pridelave.
(3) Ne glede na določbo prvega
odstavka tega člena pristojni inšpektor dovoli izdajanje rastlinskih potnih
listov že v letu potrditve okužbe, če:
-       
so bili izvršeni odrejeni ukrepi iz prve in tretje alineje prvega
odstavka tega člena,
-       
je bila v uradno odvzetih vzorcih iz posamičnih matičnih dreves na
predlog imetnika rastlin za saditev z dodatnimi diagnostičnimi preiskavami v
pooblaščenem laboratoriju potrjena odsotnost šarke in
-       
ni bilo druge nevarnosti za širjenje šarke.
(4) V matičnih nasadih, kjer okužba s
šarko ni ugotovljena, ugotovljeni pa so viri okužbe v varovalnem pasu v zadnjih
treh zaporednih rastnih dobah, pristojni inšpektor dovoli izdajo rastlinskih
potnih listov za gostiteljske rastline, če:
-       
so bile okužene rastline v varovalnem pasu uničene in
-       
v matičnem nasadu ni bilo listnih uši oziroma evidenca dokazuje redno
zatiranje.
15. člen
(okuženi varovalni pas)
(1) V primeru okužbe v varovalnem pasu
drevesnice ali matičnega nasada se izvajajo ukrepi iz 12. člena tega
pravilnika.
(2) Če uničenje okuženih rastlin s
šarko v varovalnem pasu strokovno ni upravičeno in zato pogoji iz tretjega odstavka
7. člena tega pravilnika niso več izpolnjeni, se lokacija ne šteje več kot
neokuženo mesto ali enota pridelave.
V. EVIDENCE
16. člen
(evidence)
(1) Uprava vodi evidenco o mestih
pridelave oziroma enotah pridelave in pripadajočih varovalnih pasovih na podlagi
lastnih podatkov in podatkov, ki jih zagotavljajo organi za potrjevanje.
(2) Organ za potrjevanje oziroma
pristojni inšpektorji s pomočjo informacijskega sistema redno zagotavljajo
podatke o zdravstvenih pregledih iz 4. člena tega pravilnika in o ukrepih iz
13., 14. in 15. člena tega pravilnika.
VI. PREHODNA IN KONČNI DOLOČBI
17. člen
(prehodna določba)
Postopki, ki so bili uvedeni na podlagi
Pravilnika o ukrepih za preprečevanje širjenja in za zatiranje šarke, ki jo povzroča
virus Plum pox potyvirus (Uradni list RS, št. 18/02, 48/04, 68/05, 30/07 in
83/09), se končajo v skladu s tem pravilnikom.
18. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o ukrepih za preprečevanje širjenja in za zatiranje šarke, ki
jo povzroča virus Plum pox potyvirus (Uradni list RS, št. 18/02, 48/04, 68/05,
30/07 in 83/09).
19. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-132/2014
Ljubljana, dne 27. junija 2014
EVA 2014-2330-0020
mag. Dejan Židan l.r.
Minister za kmetijstvo in okolje
 