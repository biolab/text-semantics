I. SPLOŠNE DOLOČBE
1. člen
(vsebina)
(1) Ta odredba določa
načrt za izredne razmere pri oskrbi s plinom, ki vsebuje ukrepe za odpravo ali
zmanjšanje učinka krize in vpliva motenj v oskrbi s plini ter postopke, vloge
in odgovornosti podjetij plinskega gospodarstva in odjemalcev na posamezni
stopnji krize pri oskrbi s plinom v Republiki Sloveniji za izvajanje 10., 11.
in 13. člena Uredbe (EU) 2017/1938
Evropskega parlamenta in Sveta z dne 25. oktobra
2017 o ukrepih za zagotavljanje zanesljivosti oskrbe s plinom in o
razveljavitvi Uredbe (EU) št. 994/2010
(UL L št. 280 z dne 28. 10. 2017,
str. 1), zadnjič spremenjene z Uredbo
(EU) 2022/1032 Evropskega parlamenta in Sveta z dne 29. junija
2022 o spremembi Uredb (EU) 2017/1938 in (ES) št. 715/2009
glede skladiščenja plina (UL L št. 173 z
dne 30. 6. 2022,
str. 17), (v nadaljnjem besedilu: Uredba
2017/1938/EU) ter način izvajanja Uredbe Sveta (EU) 2022/1369 z dne 5. avgusta 2022 o usklajenih ukrepih za
zmanjšanje povpraševanja po plinu (UL L št. 206
z dne 8. 8. 2022,
str. 1; v nadaljnjem besedilu: Uredba
2022/1369/EU), zadnjič spremenjene z Uredbo Sveta (EU) 2023/706 z dne
30. marca 2023 o spremembi Uredbe (EU) 2022/1369 glede podaljšanja obdobja
zmanjšanja povpraševanja pri ukrepih za zmanjšanje povpraševanja po plinu ter
okrepitve poročanja in spremljanja njihovega izvajanja (UL L št. 93 z dne 31. 3.
2023, str.1; v nadaljnjem besedilu: Uredba 2023/706/EU).
(2) Ta odredba določa
tudi vrstni red zmanjšanja ali prekinitve odjema plina posameznim vrstam
odjemalcev glede na namen, za katerega porabljajo plin v svojih trošilih, in
gospodarski pomen, ki ga imajo za gospodarstvo ter oskrbovalne verige v
Republiki Sloveniji in tujini. Ta odredba določa tudi način zniževanja porabe,
če je to zahtevano na ravni Evropske unije (v nadaljnjem besedilu: EU), in
način izvajanja meddržavne solidarnostne pomoči med državami članicami EU v
primerih izrednih razmer pri oskrbi s plinom.
(3) Podjetja plinskega
gospodarstva, distributerji toplote, proizvajalci električne energije in
odjemalci so dolžni izvajati ukrepe in omejitve, ki so jim v skladu s to
odredbo naloženi.
(4) Ukrepi v tej
odredbi se nanašajo na odjemalce, ki so oskrbovani s plinom iz prenosnega ali
distribucijskih sistemov.
(5) Ta odredba določa
tudi naloge, ki jih izvaja Agencija za energijo (v nadaljnjem besedilu:
agencija).
2. člen
(pomen izrazov)
Izrazi, uporabljeni v tem načrtu, imajo enak pomen kot
izrazi, opredeljeni v Zakonu o oskrbi s plini (Uradni list RS, št. 204/21
in 121/22; v nadaljnjem besedilu: ZOP), poleg tega pa posamezni izrazi
pomenijo:

-       
  distributer toplote:

je izvajalec dejavnosti daljinskega ogrevanja, ki za
  proizvodnjo toplote uporablja plin in ne more preiti na nadomestni energent.
  Distributer toplote za daljinsko ogrevanje se šteje kot zaščiten odjemalec le
  za obseg dobavljene toplote gospodinjskim odjemalcem in osnovnim socialnim
  službam, razen izobraževalnim in javnoupravnim službam;


-       
  kriza:

je stanje, v katerem se upravičeno pričakuje, da bi se lahko
  znatno poslabšalo stanje oskrbe oziroma se je znatno poslabšalo stanje oskrbe
  s plinom;


-       
  krizna skupina:

je posvetovalna skupina, ki se sklicuje in deluje v času, ko
  se razpravlja o razglasitvi stopnje krize, oziroma ko se preverja odziv na
  izredne razmere ali ko je razglašena katera od stopenj krize;


-       
  meddržavni dogovor o solidarnostnih ukrepih:

je tehnični, pravni in finančni dogovor v skladu z desetim
  odstavkom 13. člena Uredbe 2017/1938/EU;


-       
  plin kot surovina:

je plin, ki se v skladu s 4. točko 2. člena Uredbe
  2022/1369/EU in Uredbe 2023/706/EU uporablja kot surovina pri proizvodnji
  izdelkov in ne kot gorivo niti ni pretvorjen v drugo gorivo; 


-       
  podskupina odjemalcev:

je skupina, v katero so uvrščeni odjemalci glede na
  gospodarski pomen in vpliv, ki ga imajo na družbo;


-       
  pristojni organ:

je v skladu s 116. členom
  ZOP ministrstvo, pristojno za energijo;


-       
  referenčno obdobje:

je obdobje, kot je določeno v 6. točki
  2. člena Uredbe 2022/1369/EU in Uredbe 2023/706/EU;


-       
  skupina odjemalcev:

je skupina, v katero so uvrščeni odjemalci po odjemnih mestih
  glede na namen, za katerega v svojih trošilih uporabljajo plin.

3. člen
(izvajanje ukrepov in dejavnosti za obvladovanje krize)
(1) Pristojni organ z
razglasitvijo stopnje krize uvaja ukrepe, ki odjemalce prizadenejo le v
najmanjši možni meri, ki je potrebna za obvladovanje krize oziroma za
zagotovitev zanesljive oskrbe zaščitenih odjemalcev. Pristojni organ izvaja
tudi ukrepe, potrebne za doseganje zmanjšanja porabe plina, če je to zahtevano
na ravni EU. Pristojni organ, podjetja plinskega gospodarstva in distributerji
toplote izvajajo ukrepe nediskriminativno in pregledno.
(2) Pristojni organ
koordinira izvajanje dejavnosti in ukrepov. Na podlagi prejetih poročil in
morebitnih pridobljenih informacij pristojni organ ugotavlja spreminjanje
razmer in po potrebi prilagaja način izvajanja ukrepov za odpravljanje kriznega
stanja. Pri obvladovanju krize se pristojni organ in operater prenosnega
sistema usklajujeta z agencijo in s pristojnimi organi in operaterji prenosnih
sistemov v koordinacijskih skupinah in mehanizmih, v katerih sodelujeta.
(3) Ukrepi na stopnji
zgodnjega opozarjanja in na stopnji pripravljenosti ne preprečujejo delovanja
trga s plinom in ne omejujejo uporabnikom sistema dostopa do sistema.
II. KRIZA PRI OSKRBI S PLINOM
1. Splošno
4. člen
(stopnje krize)
Stopnje krize, ki jih razglasi pristojni organ, so:
-       
stopnja zgodnjega opozarjanja, kadar so izpolnjeni pogoji iz točke (a)
prvega odstavka 11. člena Uredbe
2017/1938/EU;
-       
stopnja pripravljenosti, kadar so izpolnjeni pogoji iz točke (b) prvega
odstavka 11. člena Uredbe 2017/1938/EU;
-       
stopnja izrednih razmer, kadar so izpolnjeni pogoji iz točke (c) prvega
odstavka 11. člena Uredbe 2017/1938/EU.
2. Postopki, vloge in odgovornosti na posameznih stopnjah
krize
5. člen
(stopnja zgodnjega opozarjanja)
(1) Operater prenosnega
sistema, agencija ali dobavitelj nemudoma obvesti pristojni organ o nastopu
okoliščin, zaradi katerih meni, da je treba razglasiti stopnjo krize iz prve
alineje 4. člena te odredbe. Obvestilo mora biti poslano po elektronski
pošti na naslov odgovorne osebe za zanesljivo oskrbo pristojnega organa. Navedeni
osebi se ob posredovanju elektronskega sporočila pošlje tudi SMS-sporočilo o
posredovani elektronski pošti.
(2) Pristojni organ na
podlagi prejetega sporočila oziroma drugih informacij oceni, ali je treba
razglasiti stopnjo zgodnjega opozarjanja. V ta namen se lahko posvetuje s
krizno skupino.
(3) Če pristojni organ
meni, da pogoji za razglasitev stopnje zgodnjega opozarjanja niso izpolnjeni, o
tem nemudoma obvesti prijavitelja iz prvega odstavka tega člena.
(4) Pristojni organ
razglasi stopnjo zgodnjega opozarjanja z objavo na svoji spletni strani in o
tem po elektronski pošti nemudoma obvesti agencijo in člane krizne skupine.
Članom krizne skupine pristojni organ ob posredovanju elektronskega sporočila
pošlje tudi SMS-sporočilo o posredovani elektronski pošti. Operater prenosnega
sistema o razglasitvi stopnje zgodnjega opozarjanja nemudoma obvesti vse
uporabnike prenosnega sistema, pristojni organ pa sistemskega operaterja
električne energije. Operater distribucijskega sistema uporabnike distribucijskega
sistema obvesti o razglasitvi stopnje zgodnjega opozarjanja in o stanju v
distribucijskem sistemu vsaj z objavo na svoji spletni strani.
(5) Za spremljanje
razvoja dogodkov, ocenjevanje in reševanje nastale situacije so pristojnemu
organu in agenciji na voljo informacije v enotnem informacijskem sistemu, ki ga
na podlagi 80.a člena ZOP vzpostavi, upravlja in vzdržuje operater prenosnega
sistema (v nadaljnjem besedilu: EIS). Pristojni organ od podjetij plinskega
gospodarstva in odjemalcev lahko zahteva, da mu posredujejo dodatne informacije
v predpisani obliki in roku.
(6) V obdobju, ko je
razglašena stopnja zgodnjega opozarjanja, se izvajajo ukrepi iz 10. člena
te odredbe.
(7) Ko pogoji iz prve
alineje 4. člena te odredbe niso več izpolnjeni, pristojni organ razglasi
konec stopnje zgodnjega opozarjanja z objavo na svoji spletni strani in v
sredstvih javnega obveščanja ter o tem obvesti agencijo in krizno skupino. Pri
tem uporabi enake načine obveščanja kot pri razglasitvi stopnje zgodnjega
opozarjanja.
(8) Če nastopijo
okoliščine, zaradi katerih so izpolnjeni pogoji iz druge ali tretje alineje
4. člena te odredbe, pristojni organ razglasi stopnjo pripravljenosti
oziroma stopnjo izrednih razmer v skladu s to odredbo.
6. člen
(stopnja pripravljenosti)
(1) Operater prenosnega
sistema, agencija ali dobavitelj nemudoma obvesti pristojni organ o nastopu
okoliščin, zaradi katerih meni, da je treba razglasiti stopnjo pripravljenosti
iz druge alineje 4. člena te odredbe. Obvestilo mora biti poslano po elektronski
pošti na naslov odgovorne osebe za zanesljivo oskrbo pristojnega organa.
Navedeni osebi se ob posredovanju elektronskega sporočila pošlje tudi
SMS-sporočilo o posredovani elektronski pošti.
(2) Pristojni organ na
podlagi prejetega sporočila oziroma drugih informacij oceni, ali je treba
razglasiti stopnjo pripravljenosti. V ta namen se lahko posvetuje s krizno
skupino.
(3) Če pristojni organ
meni, da niso izpolnjeni pogoji za razglasitev stopnje pripravljenosti, o tem
nemudoma obvesti prijavitelja iz prvega odstavka tega člena. Če pristojni organ
meni, da so izpolnjeni pogoji za razglasitev drugačne stopnje krize, jo
razglasi v skladu s to odredbo.
(4) Pristojni organ
razglasi stopnjo pripravljenosti z objavo na svoji spletni strani in o tem po
elektronski pošti nemudoma obvesti agencijo in člane krizne skupine. Članom
krizne skupine pristojni organ ob posredovanju elektronskega sporočila pošlje
tudi SMS-sporočilo o posredovani elektronski pošti. Operater prenosnega sistema
o razglasitvi stopnje pripravljenosti nemudoma obvesti vse uporabnike
prenosnega sistema, pristojni organ pa obvesti sistemskega operaterja
električne energije. Operater distribucijskega sistema uporabnike
distribucijskega sistema obvesti o razglasitvi stopnje pripravljenosti in o
stanju v distribucijskem sistemu vsaj z objavo na svoji spletni strani.
(5) Za spremljanje
razvoja dogodkov, ocenjevanje in reševanje nastale situacije so pristojnemu
organu in agenciji na voljo informacije v EIS. Pristojni organ od podjetij
plinskega gospodarstva in odjemalcev lahko zahteva, da mu posredujejo dodatne
informacije v predpisani obliki in v roku.
(6) V obdobju, ko je
razglašena stopnja pripravljenosti, se izvajajo ukrepi iz 11. člena te
odredbe.
(7) Ko pogoji iz druge
alineje 4. člena te odredbe niso več izpolnjeni, pristojni organ razglasi
konec stopnje pripravljenosti z objavo na svoji spletni strani in v sredstvih
javnega obveščanja ter o tem obvesti agencijo in krizno skupino. Pri tem
uporabi enake načine obveščanja kot pri razglasitvi stopnje pripravljenosti.
(8) Če motenj v oskrbi
s plinom ali izredno velikega povpraševanja po plinu, zaradi katerih je bila
razglašena stopnja pripravljenosti, ni mogoče odpraviti z ukrepi iz
11. člena te odredbe in nastopijo okoliščine, zaradi katerih so izpolnjeni
pogoji iz tretje alineje 4. člena te odredbe, pristojni organ razglasi
stopnjo izrednih razmer v skladu s to odredbo.
7. člen
(stopnja izrednih razmer)
(1) Operater prenosnega
sistema, agencija ali dobavitelj nemudoma obvesti pristojni organ o nastopu
okoliščin, zaradi katerih meni, da je treba razglasiti stopnjo izrednih razmer
iz tretje alineje 4. člena te odredbe. Obvestilo mora biti poslano po
elektronski pošti na naslov odgovorne osebe za zanesljivo oskrbo pristojnega
organa. Navedeni osebi se ob posredovanju elektronskega sporočila pošlje tudi
SMS-sporočilo o posredovani elektronski pošti.
(2) Pristojni organ na
podlagi prejetega sporočila oziroma drugih informacij oceni, ali je treba
razglasiti stopnjo izrednih razmer. V ta namen se lahko posvetuje s krizno
skupino.
(3) Če pristojni organ
oceni, da niso izpolnjeni pogoji za razglasitev stopnje izrednih razmer, o tem
nemudoma obvesti prijavitelja iz prvega odstavka tega člena. Če pristojni organ
oceni, da so izpolnjeni pogoji za razglasitev nižje stopnje krize, jo razglasi
v skladu s to odredbo.
(4) Pristojni organ
razglasi stopnjo izrednih razmer z objavo na svoji spletni strani in v
sredstvih javnega obveščanja. Pristojni organ o tem po elektronski pošti
nemudoma obvesti agencijo in člane krizne skupine. Operater prenosnega sistema
o razglasitvi stopnje izrednih razmer nemudoma obvesti vse uporabnike prenosnega
sistema, pristojni organ pa obvesti sistemskega operaterja električne energije.
Operater distribucijskega sistema uporabnike distribucijskega sistema obvesti o
razglasitvi stopnje izrednih razmer in o stanju v distribucijskem sistemu vsaj
z objavo na svoji spletni strani.
(5) Za spremljanje
razvoja dogodkov, ocenjevanje in reševanje nastale situacije so pristojnemu
organu in agenciji na voljo informacije v EIS. Pristojni organ od podjetij
plinskega gospodarstva in odjemalcev lahko zahteva, da mu posredujejo dodatne
informacije v predpisani obliki in roku.
(6) V obdobju, ko je
razglašena stopnja izrednih razmer, se izvajajo ukrepi iz 12. in 13. člena
te odredbe.
(7) Ko pogoji iz tretje
alineje 4. člena te odredbe niso več izpolnjeni, pristojni organ razglasi
konec stopnje izrednih razmer z objavo na svoji spletni strani in v sredstvih
javnega obveščanja ter o tem obvesti agencijo in krizno skupino. Pristojni
organ lahko razglasi konec stopnje izrednih razmer ali spremeni izvajanje
katerega od ukrepov iz 12. ali 13. člena te odredbe tudi, če to od njega
zahteva Evropska komisija na podlagi osmega odstavka 11. člena Uredbe 2017/1938/EU.
(8) Operater prenosnega
sistema v obdobju izrednih razmer spremlja morebitno ogroženost kritične
infrastrukture, in ocenjuje, ali so potrebni dodatni zaščitni ukrepi za zaščito
kritične infrastrukture.
8. člen
(stopnja pripravljenosti na ravni EU)
(1) Če Svet EU razglasi
stopnjo pripravljenosti na ravni EU, pristojni organ o tem po elektronski pošti
nemudoma obvesti agencijo in člane krizne skupine in na svoji spletni strani
objavi obvestilo. Operater prenosnega sistema o razglasitvi stopnje
pripravljenosti na ravni EU nemudoma obvesti vse uporabnike prenosnega sistema,
pristojni organ pa obvesti sistemskega operaterja električne energije. Operater
distribucijskega sistema uporabnike distribucijskega sistema obvesti o
razglasitvi stopnje pripravljenosti na ravni EU vsaj z objavo na svoji spletni
strani.
(2) Za spremljanje
razvoja dogodkov, ocenjevanje in reševanje nastale situacije so pristojnemu
organu in agenciji na voljo informacije v EIS. Pristojni organ od podjetij
plinskega gospodarstva in odjemalcev lahko zahteva, da mu posredujejo dodatne
informacije v predpisani obliki in roku.
(3) V obdobju, ko je
razglašena stopnja pripravljenosti na ravni EU, se izvajajo ukrepi iz 14.
oziroma 15. člena te odredbe.
(4) Ko Svet EU razglasi
prenehanje stopnje pripravljenosti na ravni EU, pristojni organ o tem po
elektronski pošti nemudoma obvesti agencijo, člane krizne skupine in na svoji
spletni strani objavi obvestilo, operater prenosnega sistema pa o tem obvesti
vse uporabnike prenosnega sistema. Operater distribucijskega sistema uporabnike
distribucijskega sistema obvesti o razglasitvi prenehanja stopnje
pripravljenosti na ravni EU vsaj z objavo na svoji spletni strani.
(5) Če je razglašena stopnja
pripravljenosti na ravni EU, se prostovoljni in neprostovoljni ukrepi iz 14. in
15. člena te odredbe izvajajo, dokler ni razglašen konec stopnje
pripravljenosti na ravni EU ne glede na to, ali je bila na ravni Republike
Slovenije razglašena katera koli stopnja krize. Ukrepi iz 14. in 15. člena
te odredbe se izvajajo prednostno pred drugimi ukrepi po tem načrtu, razen če
je v Republiki Sloveniji razglašena stopnja izrednih razmer po tem načrtu, ko
se izvajajo ukrepi po 12. in 13. členu te odredbe in se z njimi doseže
večje zmanjšanje odjema za posamezno skupino odjemalcev.
9. člen
(stopnja izrednih razmer na regionalni ravni ali na ravni
EU)
(1) Če Evropska
komisija razglasi stopnjo izrednih razmer na regionalni ravni ali na ravni EU
ali konec te stopnje, pristojni organ o tem na svoji spletni strani objavi
obvestilo in obvesti agencijo, krizno skupino in deležnike, ki jih obvešča o
razglasitvi stopnje pripravljenosti na ravni EU.
(2) V obdobju, ko je
razglašena stopnja izrednih razmer na regionalni ravni ali na ravni EU,
pristojni organ sodeluje z agencijo ter s pristojnimi organi drugih držav
članic EU in z Evropsko komisijo v skladu z 12. členom
Uredbe 2017/1938/EU.
3. Ukrepi na posamezni stopnji krize
10. člen
(stopnja zgodnjega opozarjanja)
(1) Ko je razglašena
stopnja zgodnjega opozarjanja, dobavitelji in operaterji sistemov izvajajo
naslednje ukrepe:
-       
dobavitelji preverijo dejansko razpoložljivost količin plina, potrebnih
za oskrbo vseh odjemalcev in posebej za odjemalce, za katere velja izpolnjevanje
standarda oskrbe v skladu z aktom, ki ureja načrt preventivnih ukrepov pri
oskrbi s plinom. Če ugotovijo, da razpoložljive količine plina ne zadoščajo za
oskrbo zaščitenih odjemalcev v obdobju od razglasitve te stopnje krize do konca
marca naslednjega leta, o ocenjenih manjkajočih količinah po mesecih obvestijo
pristojni organ s sporočilom na skupnem datotečnem odložišču v EIS, kjer so na
voljo članom krizne skupine. Pristojni organ lahko določi tudi obrazec za ta
sporočila;
-       
operaterji prenosnega in distribucijskih sistemov obvestijo odjemalce,
ki imajo sklenjene pogodbe o prekinljivi dobavi plina, da obstaja verjetnost
prekinitve dobave po morebitni razglasitvi višje stopnje krize. Podatke o tem,
s katerimi negospodinjskimi odjemalci in za katera odjemna mesta imajo
dobavitelji sklenjene pogodbe o prekinljivi dobavi plina in za kakšne količine,
dobavitelji sproti vnašajo in posodabljajo v EIS;
-       
dobavitelji obvestijo odjemalce, da obstaja verjetnost potrebe po
preklopu na uporabo nadomestnih energentov po morebitni razglasitvi višje
stopnje krize. V obvestilu navedejo, da to velja za tiste odjemalce, ki imajo
možnost uporabiti nadomestne energente; in
-       
dobavitelji pozovejo odjemalce k bolj racionalni rabi plina, odjemalci
pa po svojih zmožnostih zmanjšajo porabo in racionalno rabijo plin.
(2) Dobavitelji in
operaterji sistemov izvajajo ukrepe iz prejšnjega odstavka od razglasitve
stopnje zgodnjega opozarjanja do razglasitve konca te stopnje krize.
Dobavitelji lahko obvestila in pozive po prejšnjem odstavku odjemalcem, ki niso
fizične osebe, pošiljajo tudi po SMS in elektronski pošti.
(3) Dobavitelji
poročajo pristojnemu organu, agenciji in operaterjem sistemov, na katerih
sisteme so priključeni odjemalci, katerim dobavljajo plin, o dejansko izvedenih
ukrepih z vnosom v EIS ali na drug način, če tako določi pristojni organ in to
sporoči krizni skupini. Pogostost obveščanja določi pristojni organ in to
sporoči krizni skupini. Če se razmere spremenijo, se o spremembah poroča isti
dan.
11. člen
(stopnja pripravljenosti)
(1) Ko je razglašena
stopnja pripravljenosti, dobavitelji, operaterji sistemov in proizvajalci
električne energije, ki za njeno proizvodnjo uporabljajo plin, izvajajo poleg
ukrepov iz prejšnjega člena tudi naslednje ukrepe:
a)    
dobavitelji pripravijo vse potrebno, da ob morebitni razglasitvi višje
stopnje krize in v skladu s potrebami nastale situacije zagotovijo količine
plina za izpolnitev standarda oskrbe v skladu z aktom, ki ureja načrt
preventivnih ukrepov pri oskrbi s plinom;
b)    
operaterji prenosnega in distribucijskih sistemov pozovejo odjemalce, ki
imajo sklenjene pogodbe o prekinljivi dobavi plina, da v skladu s potrebami
nastale situacije prostovoljno prekinejo odjem plina po teh pogodbah. Podatke o
tem, s katerimi negospodinjskimi odjemalci in za katera odjemna mesta imajo
dobavitelji sklenjene pogodbe o prekinljivi dobavi plina in za kakšne količine,
dobavitelji sproti vnašajo in posodabljajo v EIS;
c)    
dobavitelji v skladu s potrebami nastale situacije pozovejo odjemalce s
porabo, višjo od 800.000 kWh/leto na odjemno mesto, k prostovoljnemu zmanjšanju
odjema plina na minimum. Dobavitelji k prostovoljnemu zmanjšanju odjema plina
pozovejo tudi vse druge odjemalce, ki po svojih zmožnostih zmanjšajo porabo in
racionalno rabijo plin;
d)    
dobavitelji v skladu s potrebami nastale situacije pozovejo odjemalce,
da prostovoljno preklopijo na uporabo nadomestnih energentov, če imajo to
možnost;
e)    
dobavitelji seznanijo distributerje toplote, da se ob morebitni
razglasitvi višje stopnje krize lahko zahteva zmanjšanje odjema plina na
količine, potrebne za proizvodnjo toplote v obsegu, v katerem so distributerji
toplote zaščiteni odjemalci;
f)     
proizvajalci električne energije, ki za proizvodnjo uporabljajo plin,
prostovoljno preklopijo na drug vir energije oziroma prostovoljno zmanjšajo
porabo plina za proizvodnjo električne energije.
(2) Ukrep iz točke f)
prejšnjega odstavka ne velja za proizvajalce električne energije v
soproizvodnji s toploto v obsegu, kolikor dobavljajo toploto za daljinsko
ogrevanje gospodinjskim odjemalcem in osnovnim socialnim službam, razen
izobraževalnih ali javnoupravnih služb.
(3) Dobavitelji,
operaterji sistemov in proizvajalci električne energije izvajajo ukrepe iz
prvega odstavka tega člena od razglasitve stopnje pripravljenosti do
razglasitve konca te stopnje krize. Dobavitelji lahko obvestila in pozive iz
prvega odstavka tega člena odjemalcem, ki niso fizične osebe, pošiljajo tudi po
SMS in elektronski pošti.
(4) Če podatki iz EIS
zaradi kriznih razmer niso na voljo, operaterji sistemov, proizvajalci
električne energije in distributerji toplote iz prvega odstavka tega člena
dnevno poročajo pristojnemu organu in agenciji o posledicah izvedenih ukrepov.
Pristojni organ lahko določi tudi drugačno pogostost poročanja in to sporoči
krizni skupini.
(5) Operater prenosnega
sistema ugotavlja potrebne dnevne količine plina za oskrbo vseh odjemalcev, ki
so priključeni na prenosni sistem, med njimi posebej količine plina za oskrbo
zaščitenih odjemalcev. Operaterji distribucijskih sistemov ugotavljajo potrebne
dnevne količine plina za oskrbo vseh odjemalcev, ki so priključeni na njihove
distribucijske sisteme, med njimi posebej količine plina za oskrbo zaščitenih
odjemalcev. Operaterji sistemov dnevno sporočajo te podatke pristojnemu organu
in agenciji, operaterji distribucijskih sistemov pa tudi operaterju prenosnega
sistema. Poročanje podatkov po tem odstavku se izvaja z izmenjavo podatkov in
datotek na skupnem datotečnem odložišču v EIS, kjer so na voljo članom krizne
skupine. Pristojni organ lahko določi tudi drugačno pogostost in način
poročanja in to sporoči krizni skupini. Podlaga za odločitve na državni ravni
in odločitve glede čezmejnih prenosov so podatki in ocene operaterja prenosnega
sistema.
(6) Operater prenosnega
sistema dnevno poroča pristojnemu organu in operaterjem distribucijskih
sistemov o stanju v prenosnem sistemu po izvedenih ukrepih iz prvega in drugega
odstavka tega člena. Operaterji distribucijskih sistemov na poziv pristojnega
organa poročajo pristojnemu organu in dobaviteljem o stanju v njihovih sistemih
po izvedenih ukrepih. Pogostost in način poročanja po tem odstavku lahko
pristojni organ prilagodi razmeram in to sporoči krizni skupini. Če se razmere
pri oskrbi s plinom spremenijo, se o spremembah poroča isti dan.
(7) Ko operater
prenosnega sistema oceni, da so se razmere pri oskrbi s plinom izboljšale in
pogoji iz druge alineje prvega odstavka 4. člena te odredbe niso več
izpolnjeni, o tem obvesti pristojni organ.
12. člen
(stopnja izrednih razmer)
(1) Ko je razglašena
stopnja izrednih razmer, podjetja plinskega gospodarstva, distributerji toplote
in proizvajalci električne energije, ki za njeno proizvodnjo uporabljajo plin,
izvajajo poleg ukrepov iz prejšnjega člena tudi naslednje ukrepe:
-       
dobavitelj, ki uvaža plin v Republiko Slovenijo, ki je namenjen oskrbi
zaščitenih odjemalcev, uporabi ukrepe in dogovore za razpršitev virov plina in
prenosnih poti v skladu z aktom, ki ureja načrt preventivnih ukrepov pri oskrbi
s plinom. Ob razglasitvi stopnje izrednih razmer dobavitelj glede na razmere
začne uporabljati te ukrepe in zagotavljati dobave plina iz drugih virov
oziroma skladišč in tudi po drugih, še delujočih prenosnih poteh v Republiko
Slovenijo;
-       
operaterji sistemov prekinejo prenos ali distribucijo plina odjemalcem s
prekinljivimi pogodbami o dobavi. Dobavitelji operaterjem sistemov sporočijo,
katerim odjemalcem se na podlagi prekinljive pogodbe o dobavi prekine prenos
ali distribucija plina in pod kakšnimi pogoji. Izvedbo ukrepa operater sistema
označi v EIS, razen če pristojni organ določi drugačen način obveščanja;
-       
odjemalci in distributerji toplote, ki imajo vzpostavljene tehnične
možnosti za uporabo nadomestnih energentov, preklopijo na uporabo nadomestnih
energentov;
-       
proizvajalci električne energije, ki za njeno proizvodnjo uporabljajo
plin in imajo vzpostavljene ustrezne tehnične možnosti, preklopijo proizvodnjo
električne energije na vire, ki niso plinski;
-       
dobavitelji pozovejo distributerje toplote in odjemalce k racionalni
rabi plina in zmanjšanju odjema plina za ogrevanje, odjemalci pa po svojih
zmožnostih zmanjšajo porabo in racionalno rabijo plin.
(2) Podjetja plinskega
gospodarstva, odjemalci in proizvajalci električne energije izvajajo ukrepe iz
prejšnjega odstavka od razglasitve stopnje izrednih razmer do razglasitve konca
te stopnje krize.
(3) Če podatki iz EIS
zaradi kriznih razmer niso na voljo, proizvajalci električne energije in
distributerji toplote iz prvega odstavka tega člena dnevno poročajo pristojnemu
organu, agenciji in operaterjem sistemov, na katerih sisteme so priključeni
odjemalci, o posledicah izvedenih ukrepov. Pristojni organ lahko določi obliko
poročila in tudi drugačno pogostost poročanja in to sporoči krizni skupini.
(4) Operater prenosnega
sistema ocenjuje potrebne dnevne količine plina za tri dni vnaprej za oskrbo
vseh odjemalcev, pri čemer uporablja podatke, ki so na voljo v EIS. Operater
prenosnega sistema s podatki iz prejšnjega stavka seznani pristojni organ,
agencijo in krizno skupino. Poročanje podatkov po tem odstavku poteka z
izmenjavo podatkov in datotek na skupnem datotečnem odložišču v EIS. Pristojni
organ lahko določi tudi drugačno pogostost in način poročanja in to sporoči
krizni skupini.
(5) Operater prenosnega
sistema dnevno poroča pristojnemu organu in agenciji o stanju v prenosnem
sistemu po izvedenih ukrepih iz prvega odstavka tega člena. Poročanje podatkov
po tem odstavku poteka z izmenjavo podatkov in datotek na skupnem datotečnem
odložišču v EIS. Pristojni organ lahko določi tudi drugačno pogostost in način
poročanja in to sporoči krizni skupini. Če se razmere pri oskrbi s plinom
spremenijo, se o spremembah poroča isti dan.
(6) Operaterji
distribucijskih sistemov poročajo podatke o izvedenih ukrepih zmanjšanja ali
prekinitev odjema po odjemnih mestih z vnosom podatkov v EIS.
(7) Ko operater
prenosnega sistema oceni, da so se razmere pri oskrbi s plinom izboljšale in
pogoji iz tretje alineje prvega odstavka 4. člena te odredbe niso več
izpolnjeni, o tem obvesti pristojni organ.
13. člen
(zmanjšanje ali prekinitev odjema na stopnji izrednih
razmer)
(1) Če z ukrepi iz
prejšnjega člena ni mogoče zagotoviti zadostne količine plina glede na celoten
predviden odjem, operaterji sistemov na podlagi izdane generalne odločbe
pristojnega organa za izvedbo ukrepov na stopnji izrednih razmer zmanjšajo ali
prekinejo odjem plina na odjemnih mestih odjemalcev po posameznih skupinah in
podskupinah, določenih v tem členu. Odjemno mesto odjemalca je uvrščeno v eno
ali več skupin in podskupin glede na to, za kakšen namen se porabi večina plina
na tem odjemnem mestu in glede na gospodarski pomen, ki ga določa dejavnost
odjemalca. Če je odjemno mesto uvrščeno v več kot eno skupino, velja zanj
uvrstitev v vsako skupino le toliko, kolikor je delež letne porabe v tej
skupini v primerjavi z vso porabo na tem odjemnem mestu v preteklem letu.
Zmanjševanje oziroma prekinjanje odjema plina poteka po odjemnih mestih po
naslednjem vrstnem redu:
a)    
odjemna mesta odjemalcev, razen zaščitenih odjemalcev, ki uporabljajo
plin kot energetski vir za proizvodnjo toplote za ogrevanje, kjer je na voljo
nadomestno gorivo;
b)    
odjemna mesta odjemalcev, razen zaščitenih odjemalcev, ki uporabljajo
plin za proizvodnjo električne energije, kjer je na voljo nadomestno gorivo;
c)    
odjemna mesta odjemalcev, razen zaščitenih odjemalcev, ki uporabljajo
plin za proizvodnjo tehnološke pare za dejavnosti, ki niso uvrščene v
podskupini iz 1. in 2. točke drugega odstavka tega člena;
d)    
odjemna mesta odjemalcev, razen zaščitenih odjemalcev, pri katerih
uporaba plina v tehnoloških postopkih omogoča večji energijski izkoristek, ne
vpliva pa bistveno na kakovost proizvoda;
e)    
odjemna mesta odjemalcev, razen zaščitenih odjemalcev, pri katerih
uporaba plina v tehnoloških postopkih neposredno vpliva na kakovost proizvoda
(neposreden prenos toplote plamena na predmet proizvodnje, redukcija in prehod
na nadomestno gorivo pa povzročijo spremembo kakovosti proizvoda ali
proizvodnje);
f)     
odjemna mesta odjemalcev, ki niso zaščiteni odjemalci in tudi niso
uvrščeni v podskupine iz 1., 2., 3., 4., 5. ali 6. točke drugega odstavka
tega člena ter uporabljajo plin kot surovino ali kot gorivo in pri njih izpad
dobave plina povzroči zmanjšanje ali ustavitev proizvodnje;
g)    
odjemna mesta odjemalcev, razen zaščitenih odjemalcev, ki uporabljajo
plin za proizvodnjo električne energije in pri katerih izpad dobave plina
povzroči ustavitev proizvodnje električne energije, razen če nastopi razlog iz
tretjega odstavka tega člena;
h)    
odjemna mesta odjemalcev, ki niso zaščiteni odjemalci in tudi niso
uvrščeni v podskupine iz 1., 2., 3., 4., 5. ali 6. točke drugega odstavka tega
člena, pri katerih iz tehnoloških razlogov ni mogoče uporabljati nadomestnega
goriva in bi ustavitev dobave povzročila večjo škodo odjemalcu na odjemalčevih
tehnoloških napravah in opremi;
i)      
odjemna mesta malih poslovnih odjemalcev in odjemalcev, ki opravljajo
storitvene dejavnosti v skladu z Uredbo o standardni klasifikaciji dejavnosti
(Uradni list RS, št. 69/07 in 17/08) G45,
G46, G47, I55, I56, J58, J59, K64, K65, K66, L68, M69.200, M71, M72, M73, M74,
N77, N78, N79, N80, N81, N82, P85.5, R90, R91, R92, R93, S94, S95, S96, razen v
delu, ki je potreben za delovanje kritične infrastrukture in niso zaščiteni
odjemalci, niso uvrščeni v skupine a) do h) iz tega odstavka niti niso uvrščeni
v podskupine iz 1., 2., 3. ali 4. točke drugega odstavka tega člena;
j)      
odjemna mesta preostalih odjemalcev, razvrščenih v podskupini iz 5. ali
6. točke drugega odstavka tega člena, razen zaščitenih odjemalcev;
k)    
odjemna mesta preostalih odjemalcev, razvrščenih v podskupini iz 3. ali
4. točke drugega odstavka tega člena, razen zaščitenih odjemalcev;
l)      
odjemna mesta preostalih odjemalcev, razvrščenih v podskupino iz 2.
točke drugega odstavka tega člena, razen zaščitenih odjemalcev;
m)   
odjemna mesta preostalih odjemalcev, razvrščenih v podskupino iz 1.
točke drugega odstavka tega člena, razen zaščitenih odjemalcev;
n)    
odjemna mesta preostalih odjemalcev, razen zaščitenih odjemalcev plina
in odjemalcev, ki porabljajo plin kot energetski vir za proizvodnjo toplote za
ogrevanje, kadar ne morejo preiti na uporabo nadomestnega goriva. Distributerji
toplote znižajo porabo plina na raven, potrebno za proizvodnjo toplote v
obsegu, v katerem so distributerji toplote zaščiteni odjemalci. V to skupino so
uvrščena tudi odjemna mesta odjemalcev, ki v soproizvodnji proizvajajo
električno energijo in toploto za daljinsko ogrevanje, v delu, v katerem
distributer toplote ni zaščiteni odjemalec.
(2) Odjemna mesta
odjemalcev, ki niso zaščiteni odjemalci, so razvrščena v naslednje podskupine
odjemalcev, ki poleg namena, za katerega se uporablja plin, upoštevajo še
gospodarski pomen teh odjemalcev za delovanje družbe:
1.     
odjemalci, katerih izdelki ali storitve so potrebne za oskrbo s hrano,
vodo ali električno energijo in je njihova dejavnost registrirana po standardni
klasifikaciji dejavnosti: področje A01, razen skupine A01.7, področje B05, B06,
B09, C10, C20, C23.130, D35, E36. V to skupino sodijo tudi odjemalci z
dejavnostjo trgovina pretežno s hrano in osnovnimi življenjskimi potrebščinami
ter skladiščenje v delu, ki vključuje pretežno hrano in osnovne življenjske
potrebščine;
2.     
odjemalci, katerih izdelki ali storitve so potrebne za zdravstvo in
socialno varstvo, veterinarstvo, proizvodnjo farmacevtskih izdelkov,
farmacevtske storitve ter pogrebne storitve in je njihova dejavnost
registrirana po standardni klasifikaciji dejavnosti: C21, Q86, Q87, Q88, C26.6,
C32.5, G46.46, G47.73, G47.74, S96.030. V to skupino spadajo tudi odjemalci, ki
porabljajo plin za potrebe proizvodnje, vzdrževanja, razkuževanja in popravil
medicinskih pripomočkov in za to potrebnega materiala;
3.     
odjemalci, katerih izdelki ali storitve so nujni za zagotavljanje
varnosti države ali preprečevanje neposrednih hujših onesnaženj okolja, npr.
tisti, katerih glavna dejavnost je registrirana po standardni klasifikaciji
dejavnosti za področja E37, E38 in E39;
4.     
odjemalci, katerih izdelki ali storitve so nujni za obrambo in zaščito
države;
5.     
odjemalci, katerih izdelki bistveno vplivajo na delovanje dobavnih verig
v Republiki Sloveniji in drugih državah članicah EU in so ključnega pomena za
družbo in
6.     
odjemalci, katerih izdelki bistveno prispevajo k možnosti za zmanjšanje
porabe energije in nadomestne proizvode v EU.
(3) Uvrstitev v skupino
in podskupino iz prvega in prejšnjega odstavka odjemalec izkazuje s tem, da so
njegova odjemna mesta in njihove uvrstitve zavedene v EIS iz 80.a člena ZOP.
(4) Če je zaradi
neobičajnih vremenskih, hidroloških ali temperaturnih razmer proizvodnja v
elektrarnah, ki ne uporabljajo plina, omejena in sistemski operater električne
energije oceni, da je za nemoteno delovanje elektroenergetskega sistema nujno
potrebno obratovanje elektrarn, ki za proizvodnjo električne energije
uporabljajo plin in ne morejo preiti na drug vir energije ali je nadomestnega
goriva premalo, sistemski operater električne energije po elektronski pošti to
sporoči pristojnemu organu in operaterju prenosnega sistema in predlaga, kateri
objekti bi morali obratovati in s kolikšno močjo. Operater prenosnega sistema
oceni, kolikšna je potrebna količina plina za obratovanje teh elektrarn in
svojo oceno sporoči pristojnemu organu. Pristojni organ na podlagi predloga in
ocene operaterjev te elektrarne izvzame iz omejitev za obdobje, dokler veljajo
razmere iz prvega stavka. Pri svoji odločitvi pristojni organ zagotovi, da se s
tem ne zmanjšajo razpoložljive količine plina pod mejo, ki je potrebna za
oskrbo zaščitenih odjemalcev.
(5) Operater prenosnega
sistema oceni potrebni obseg zmanjšanja odjema za dan vnaprej na podlagi stanja
v sistemu, trenutne in predvidene porabe, predvidenih dobav plina,
izvedljivosti ukrepov in drugih dejavnikov, ki vplivajo na stanje v sistemu.
Operater prenosnega sistema z oceno iz prejšnjega stavka seznani pristojni
organ, agencijo in krizno skupino.
(6) Operater sistema
prične z ukrepom zmanjšanja ali prekinitvijo odjema plina odjemalcev iz točke
a) prvega odstavka tega člena. Če ta ukrep ne zadostuje, operater sistema
nadaljuje postopek prekinitve odjema plina po vrstnem redu iz točk od b) do n)
prvega odstavka tega člena.
(7) Če ukrepi iz prvega
odstavka tega člena in prejšnjega odstavka ne zadoščajo za nadaljnjo oskrbo
zaščitenih odjemalcev, se uporabita 22. in 23. člen te odredbe. Če tudi s
solidarnostnim plinom ni mogoče oskrbovati zaščitenih odjemalcev, se izvedejo
ukrepi po tem odstavku. Operaterji sistema zmanjšajo ali prekinejo odjem plina
na odjemnih mestih naslednjih odjemalcev:
-       
odjemna mesta distributerjev toplote, ki uporabljajo plin kot energetski
vir za proizvodnjo toplote;
-       
odjemna mesta zaščitenih odjemalcev razen gospodinjskih odjemalcev in
-       
odjemna mesta gospodinjskih odjemalcev.
(8) O izvajanju ukrepov
iz tega člena operater sistema sproti v elektronski obliki obvešča pristojni
organ in agencijo. O zmanjšanju ali prekinitvi odjema v skladu s tem členom
operaterji sistemov obveščajo tudi dobavitelje zadevnim odjemalcem z vnosom
podatkov v EIS. Na poziv operaterja sistema odjemalec sporoči operaterju
sistema, kdaj je prenehal odjemati plin. Na poziv pristojnega organa operater
distribucijskega sistema poroča o stanju v sistemu pristojnemu organu.
Poročanje podatkov po tem odstavku poteka z izmenjavo podatkov in datotek na
skupnem datotečnem odložišču v EIS.
(9) Operater sistema
izvaja ukrepe iz tega člena tako dolgo, dokler obstajajo okoliščine, zaradi
katerih je operater sistema moral začeti izvajati ukrepe. Ko se razmere
izboljšajo, operater sistema o tem obvesti pristojni organ in agencijo.
Pristojni organ izda novo generalno odločbo, s katero prilagodi ali prekliče
ukrepe. Operater sistema postopoma, glede na razmere in v skladu z generalno
odločbo, preneha z izvajanjem posameznega ukrepa v obratnem vrstnem redu, kot
jih je sprejemal, in o tem sproti obvešča pristojni organ in agencijo.
Obveščanje iz prejšnjega stavka poteka z izmenjavo podatkov in datotek,
prilagojenih trenutnim potrebam, na skupnem datotečnem odložišču v EIS.
(10) Operater
prenosnega sistema omogoči prenos plina čez prenosni sistem in predajo na mejni
povezovalni točki za količine plina, ki jih prenaša v skladu s sklenjenimi
pogodbami o prenosu ob upoštevanju potrebnih zmogljivosti za oskrbo zaščitenih
odjemalcev v obsegu standarda oskrbe.
(11) Operaterji
prenosnega in distribucijskih sistemov v EIS zagotavljajo in sproti
posodabljajo evidenco o tem, v katero skupino in podskupino po prvem in drugem
odstavku tega člena je uvrščeno posamezno odjemno mesto odjemalcev plina.
14. člen
(prostovoljno zmanjšanje odjema na ravni EU)
(1) Če je na ravni EU
uveljavljen poziv k prostovoljnemu zmanjšanju odjema, pristojni organ na
predlog agencije oceni potrebno zmanjšanje porabe plina glede na porabo plina v
referenčnem obdobju in po potrebi uvede ukrepe po tem členu.
(2) Pristojni organ na
svoji spletni strani objavi poziv odjemalcem k racionalni rabi plina in
prostovoljnemu zmanjšanju porabe plina. O pozivu obvesti krizno skupino in
deležnike, ki jih obvešča o razglasitvi stopnje krize.
(3) Agencija mesečno
spremlja in ocenjuje, ali prostovoljno zmanjšanje porabe plina zadošča glede na
zastavljeno zmanjšanje porabe plina. Ocenjeno mesečno zmanjšanje porabe plina
agencija vsak mesec objavi na svoji spletni strani in obvešča pristojni organ.
Če zmanjšanje porabe plina ne dosega zastavljenega zmanjšanja porabe, pristojni
organ pozove vse končne odjemalce k dodatnemu prostovoljnemu zmanjšanju porabe
plina in po potrebi k prostovoljni zamenjavi energenta.
(4) Ukrepi iz tega
člena veljajo v obdobju, v katerem velja poziv k prostovoljnemu zmanjšanju
odjema plina na ravni EU. Ko ta preneha veljati, pristojni organ na svoji
spletni strani objavi obvestilo o koncu poziva k prostovoljnemu zmanjšanju
odjema in o tem obvesti krizno skupino in deležnike, ki jih obvešča o
razglasitvi konca stopnje krize.
(5) Ukrepi iz tega
člena ne izkrivljajo konkurence in ne motijo delovanja trga neupravičeno niti
nesorazmerno niti ne ogrožajo zanesljive oskrbe s plinom v drugih državah
članicah EU.
(6) Pristojni organ
sodeluje z agencijo, pristojnimi organi drugih držav članic in organi EU pri
izvajanju in usklajevanju prostovoljnih ukrepov za zmanjšanje odjema plina.
(7) Agencija spremlja
izvajanje prostovoljnih ukrepov za zmanjšanje odjema plina v Republiki
Sloveniji in o tem obvešča pristojni organ, ki vsak mesec najpozneje do 15. dne
v mesecu, ki sledi, Evropski komisiji poroča o doseženem prostovoljnemu
zmanjšanju odjema plina.
15. člen
(obvezno zmanjšanje odjema na stopnji pripravljenosti na
ravni EU)
(1) Po razglasitvi
stopnje pripravljenosti na ravni EU pristojni organ na predlog agencije oceni
potrebno zmanjšanje porabe plina glede na porabo plina v referenčnem obdobju in
po potrebi uvede ukrepe po tem členu.
(2) Pristojni organ od
odjemalcev zahteva racionalno rabo plina. Od vseh odjemalcev, razen odjemalcev,
uvrščenih v podskupini iz 1. ali 2. točke drugega odstavka 13. člena te
odredbe, zahteva tudi zmanjšanje porabe plina. O zahtevi obvesti krizno skupino
in deležnike, ki jih obvešča o razglasitvi stopnje krize.
(3) Agencija mesečno
spremlja in ocenjuje, ali doseženo zmanjšanje porabe plina zadošča glede na
zastavljeno zmanjšanje porabe plina. Ocenjeno mesečno zmanjšanje porabe plina
objavi na svoji spletni strani in obvešča pristojni organ.
(4) Če pristojni organ
ugotovi, da je ocenjeno doseženo zmanjšanje porabe plina manjše od zahtevanega,
zahteva od vseh končnih odjemalcev dodatno zmanjšanje porabe plina. Po potrebi
zahteva od odjemalcev, ki imajo to možnost, tudi prehod na drug energent. O
zahtevi ali zahtevah obvesti krizno skupino in deležnike, ki jih obvešča o
razglasitvi stopnje krize.
(5) Agencija spremlja
izvajanje obveznih ukrepov za obvezno zmanjšanje odjema plina v Republiki
Sloveniji in o tem obvešča pristojni organ. Takoj, ko oceni, da za dosego
obveznega zmanjšanja odjema plina obvezni ukrepi niso več potrebni in je
obvezno zmanjšanje odjema plina mogoče doseči s prostovoljnimi ukrepi, o tem
obvesti pristojni organ. Pristojni organ na podlagi obvestila agencije ali
lastne ocene prekliče zahtevo o obveznem zmanjšanju odjema in o tem nemudoma
obvesti odjemalce. O tem obvesti tudi krizno skupino in deležnike, ki jih
obvešča v okviru razglasitve stopnje pripravljenosti na ravni EU.
(6) Ukrepi iz tega
člena veljajo in se izvajajo v obdobju, v katerem je razglašena stopnja
pripravljenosti na ravni EU. Ko je na ravni EU razglašen konec stopnje
pripravljenosti, ukrepi iz tega člena prenehajo veljati. Pristojni organ na
svoji spletni strani objavi obvestilo o koncu veljavnosti ukrepov iz tega člena
in o tem obvesti krizno skupino in deležnike, ki jih obvešča o razglasitvi
konca stopnje krize.
(7) Ukrepi iz tega
člena ne izkrivljajo konkurence in ne motijo delovanja trga neupravičeno niti
nesorazmerno niti ne ogrožajo zanesljive oskrbe s plinom v drugih državah
članicah EU.
(8) Pristojni organ
vsak mesec in najpozneje do 15. dne v mesecu, ki sledi, Evropski komisiji
poroča o doseženem obveznemu zmanjšanju odjema plina.
(9) Pristojni organ
sodeluje z drugimi pristojnimi organi in organi EU pri izvajanju in
usklajevanju ukrepov, izmenjavi informacij in nadzoru nad izvajanjem ukrepov,
zahtevanih na ravni EU. Ti ukrepi se izvajajo, dokler velja zahteva za obvezno
zmanjšanje porabe oziroma je razglašena stopnja pripravljenosti na ravni EU.
4. Izvedba in nadzor nad izvajanjem ukrepov
16. člen
(izvedba in nadzor nad zmanjšanjem ali prekinitvijo odjema
plina)
(1) V obdobju, ko
veljajo ukrepi iz 12. in 13. člena te odredbe, operater sistema obvešča
odjemalce, priključene na njegov sistem, o zmanjšanju ali prekinitvi odjema.
Operater sistema pri tem upošteva vrstni red zmanjšanja ali prekinitve odjema v
skladu s to odredbo, pri čemer upošteva rok, določen v generalni odločbi iz
prvega odstavka 13. člena te odredbe.
Operater obvešča odjemalca z obvestilom, v katerem sta določena potrebno
zmanjšanje odjema plina ter rok, in je lahko posamično ali skupinsko. Skupinsko
obvestilo iz prejšnjega stavka je lahko javno, npr. z objavo v medijih, vsako
tako obvestilo pa šteje tudi za obvestilo o prekinitvi odjema. Če obvestilo iz
prejšnjega stavka ni javno, operater sistema informacijo o tem sproti vpiše v
EIS, da seznani tudi dobavitelje tem odjemalcem.
(2) Operater sistema po
obvestilu iz prejšnjega odstavka začne pregledovati dejansko stanje pri
odjemalcih, predvsem s pogostim odčitavanjem števcev. Končni odjemalec mora na
poziv operaterja sistema takoj posredovati števčno stanje v obliki, ki jo
določi operater sistema. Če operater sistema ugotovi, da je odjemalec porabljal
plin v nasprotju z ukrepi, ki jih določa ta odredba, in ni upošteval poziva k
zmanjšanju ali prekinitvi odjema, operater sistema fizično omeji ali prekine
odjem plina takim odjemalcem (odklop brez predhodnega obvestila). Operater
sistema podatek o odklopu vnese v EIS.
(3)  Plin, ki ga
odjemalci, ki niso zaščiteni odjemalci, porabijo v nasprotju z ukrepi,
uvedenimi v skladu z 12. in 13. členom te odredbe, velja za neupravičen
odjem plina.
(4) Določbe tega člena
se smiselno uporabljajo tudi za izvajanje in nadzor nad ukrepi iz 14. in
15. člena te odredbe.
5. Obvladovanje krize
17. člen
(pristojni organ)
(1) Ko pristojni organ
razglasi posamezno stopnjo krize iz 4. člena
te odredbe, se začnejo izvajati ukrepi v skladu s to odredbo. Ko pristojni
organ razglasi konec posamezne stopnje krize, se ukrepi na tej stopnji krize
prenehajo izvajati. Pristojni organ pri obvladovanju krize ravna v skladu s to
odredbo ter se redno usklajuje in sodeluje z agencijo. Pred razglasitvijo
posamezne stopnje krize ali konca posamezne stopnje krize se pristojni organ
lahko posvetuje s krizno skupino.
(2) V obdobju, ko je
razglašena katera od stopenj krize, pristojni organ po potrebi z navodilom
prilagodi način izvajanja katerega od ukrepov, določenega s to odredbo. V takem
primeru navodilo posreduje podjetju plinskega gospodarstva, ki izvaja zadevni
ukrep, in o tem seznani agencijo in krizno skupino.
(3) V obdobju, ko je
razglašena katera od stopenj krize, pristojni organ z agencijo in s krizno
skupino izmenjuje potrebne podatke na skupnem datotečnem odložišču v EIS,
zlasti o stanju v sistemu in stanju oskrbe. Na enak način člani krizne skupine
poročajo in si izmenjujejo podatke in datoteke, prilagojene trenutnim potrebam.
Pristojni organ si z agencijo, s krizno skupino in drugimi državnimi organi
lahko izmenjuje tudi informacije, potrebne za krizno komuniciranje.
(4) Pristojni organ in
agencija sodelujeta z državnimi organi, ki imajo pristojnosti na podlagi
predpisov, ki urejajo kritično infrastrukturo in delovanje vlade v kriznih
razmerah, zlasti v delih, ki urejajo odziv na krize ali izredne razmere.
Pristojni organ tem organom zlasti posreduje informacije o stanju oskrbe,
morebitnih uvedenih ukrepih in druge povezane informacije.
(5) Pristojni organ v
obdobju, ko je razglašena katera koli stopnja krize, sproti obvešča javnost o
stanju oskrbe in morebitnih ukrepih. Pri komunikaciji z javnostjo izmenjuje
informacije tudi z agencijo v skladu z dogovorjenim načrtom, ki ureja komuniciranje
v primerih krize pri oskrbi s plinom.
18. člen
(delovanje krizne skupine)
(1) Pristojni organ
skliče krizno skupino z namenom, da se z njo posvetuje o možnostih za odpravo
ali zmanjšanje učinkov motenj v oskrbi s plinom, ugotavlja vzroke za nastop posamezne
stopnje krize in išče rešitve za odpravo njenih vzrokov. Pristojni organ se s
krizno skupino posvetuje pred odločitvami o nudenju ali zaprosilu za
solidarnostno pomoč. Krizna skupina je namenjena tudi hitri in učinkoviti
komunikaciji med deležniki, vključenimi v reševanje krize.
(2) Krizno skupino
sestavljajo predstavniki pristojnega organa, agencije, operaterja prenosnega
sistema in vseh dobaviteljev. Člani krizne skupine so predstavniki iz
prejšnjega stavka, pri čemer vsak od deležnikov imenuje predstavnika –
odgovorno osebo in enega ali več namestnikov odgovorne osebe. Sestanke krizne
skupine vodi predstavnik pristojnega organa oziroma njegov namestnik ali po
navodilu pristojnega organa predstavnik agencije ali njegov namestnik, v
njihovi odsotnosti pa predstavnik operaterja prenosnega sistema ali njegov
namestnik. Deležniki iz prvega stavka pristojnemu organu in agenciji sporočijo
imena, elektronske naslove in mobilne telefonske številke odgovornih oseb in
njihovih namestnikov z vnosom v EIS. Na enak način sporočijo tudi vsako
spremembo imen in kontaktnih podatkov.
(3) Krizno skupino v razširjeni sestavi tvorijo poleg
članov iz prejšnjega odstavka še predstavniki operaterjev distribucijskih
sistemov in zaprtih distribucijskih sistemov. Pristojni organ glede na razmere
odloči, kdaj krizna skupina zaseda v razširjeni sestavi, in to navede v vabilu.
(4) Sestanek krizne skupine skliče pristojni organ ali
agencija, če tako odloči pristojni organ. Sklicatelj skliče sestanek z
elektronskim sporočilom in SMS-sporočilom članom krizne skupine oziroma s
telefonskim klicem, če se člani na sporočilo niso odzvali. Člani krizne skupine
so se dolžni odzvati v roku dveh ur od poslanega SMS-sporočila. Če se člani
krizne skupine v navedenem roku ne odzovejo, krizna skupina deluje s člani, ki
so se odzvali.
(5) Komunikacija med člani krizne skupine praviloma
poteka prek elektronske pošte in z uporabo telekomunikacijskih sredstev,
vključno s spletnimi sestanki in videokonferencami, pristojni organ pa lahko
skliče tudi sestanek v fizični ali hibridni obliki.
(6) Pristojni organ s člani krizne skupine oblikuje
pravila o delovanju krizne skupine, v kateri se določi tudi, kdaj skupina
zaseda v razširjeni sestavi. Vsak nov član krizne skupine se je dolžan
seznaniti s pravili delovanja krizne skupine.
(7) Člani krizne skupine zagotavljajo zaupnost
informacij, s katerimi se seznanijo pri delovanju krizne skupine.
6. Načrti nujnih ukrepov
19. člen
(načrti nujnih ukrepov)
(1) Operater prenosnega
sistema in operaterji distribucijskih sistemov sprejmejo načrt nujnih ukrepov,
ki mora vsebovati:
-       
navedbo okoliščin, v katerih je potrebna uporaba nujnih ukrepov, med
katerimi je poziv pristojnega organa v skladu s tem načrtom;
-       
opis, način izvedbe in obseg izvedbe nujnih ukrepov, ki odpravljajo ali
blažijo posledice krize ali lokalne motnje v oskrbi s plinom. Med nujnimi
ukrepi morajo biti tisti, ki jih po tem načrtu lahko uvede pristojni organ in
jih izvajajo operaterji sistemov, lahko pa vsebuje tudi dodatne ukrepe;
-       
čas, potreben za uvedbo nujnih ukrepov, in
-       
morebitne dodatne navedbe, potrebne za izvedbo nujnih ukrepov.
(2) Operaterji sistemov
objavijo načrte nujnih ukrepov na svoji spletnih straneh in jih posredujejo
pristojnemu organu.
(3) Operaterji sistemov
morajo o vsakem primeru izvedbe nujnih ukrepov iz tega člena nemudoma pisno
obvestiti pristojni organ, razen če so o izvedbi nujnih ukrepov poročali po
drugih določbah te odredbe.
7. Poročanje in objave
20. člen
(poročanje pristojnemu organu)
(1) V obdobju, ko je
razglašena katera koli stopnja krize, operater prenosnega sistema dnevno poroča
pristojnemu organu v elektronski obliki zlasti naslednje informacije:
-       
dnevne napovedi povpraševanja in ponudbe plina za naslednje tri dni;
-       
dnevni pretok plina na vseh mejnih vstopnih in izstopnih točkah in
-       
obdobje, izraženo v dnevih, ko se predvideva, da je oskrbo s plinom
zaščitenim odjemalcem mogoče zagotoviti.
(2) Podatke iz
prejšnjega odstavka, kadar je to potrebno, operater prenosnega sistema pridobi
od dobaviteljev. Ob morebitni spremembi dnevnih že sporočenih podatkov po
prejšnjem odstavku dobavitelj sproti sporoča te spremembe operaterju prenosnega
sistema, agenciji in pristojnemu organu. Proizvajalci električne energije v
napravah z nazivno močjo nad 20 MW, ki za
proizvodnjo uporabljajo plin in ne morejo preklopiti na drug energent,
sporočajo podatke iz prve alineje prejšnjega odstavka operaterju prenosnega
sistema, agenciji in pristojnemu organu. Pristojni organ lahko za potrebe
poročanja po tem in prejšnjem odstavku objavi ustrezne obrazce. Poročanje po
prejšnjem in tem odstavku poteka s pomočjo vnosov podatkov v EIS ali z
izmenjavo datotek na skupnem datotečnem odložišču v EIS.
(3) Če zaradi oteženih
razmer nastopijo težave pri delovanju EIS ali na telekomunikacijskih poteh med
uporabniki EIS, zaradi katerih poročanje pristojnemu organu z vnosom v EIS ali
izmenjava podatkov ali datotek s pomočjo sistema EIS med člani krizne skupine
ne deluje zanesljivo ali pri tem nastopajo motnje, lahko pristojni organ določi
drugačen način poročanja ali izmenjave podatkov ali datotek in to sporoči
krizni skupini po še delujočih komunikacijskih poteh. To velja za vse zahteve
po poročanju, vnosih v EIS in izmenjave podatkov in datotek s pomočjo EIS,
določene v tej odredbi.
(4) Kjer je med
razglašeno stopnjo krize določen rok ali pogostost poročanja, lahko pristojni
organ rok in pogostost poročanja prilagodi razmeram, zlasti če te dopuščajo
manjšo pogostost poročanja. Prilagojen rok ali pogostost poročanja pristojni
organ sporoči krizni skupini.
(5) Zadevna podjetja
plinskega gospodarstva v roku treh tednov po razglasitvi konca stopnje izrednih
razmer ali stopnje pripravljenosti na ravni EU pristojnemu organu posredujejo
vsaj naslednje podatke:
-       
oceno zmanjšanja prihodka;
-       
oceno zmanjšanja prenesenih oziroma dobavljenih količin plina;
-       
oceno povečanja stroškov zaradi izvajanja ukrepov v skladu s tem
načrtom;
-       
oceno števila prizadetih odjemalcev in njihovo razdelitev glede na vrsto
odjema;
-       
geografsko lego prizadetega območja.
(6) Prizadeti odjemalci
z letno porabo višjo od 800.000 kWh/leto v roku dveh tednov po razglasitvi
konca stopnje izrednih razmer ali stopnje pripravljenosti na ravni EU
pristojnemu organu posredujejo vsaj naslednje podatke:
-       
oceno zmanjšanja oziroma izpada proizvodnje kot posledice izrednih
razmer;
-       
oceno povečanja stroškov proizvodnje zaradi uporabe nadomestnega
energenta.
21. člen
(poročanje pristojnega organa in objave)
(1) Pristojni organ o
razglasitvi katere koli stopnje krize ali konca te stopnje krize nemudoma po
elektronski pošti obvesti Evropsko komisijo, agencijo, Nacionalni center za
krizno upravljanje in po potrebi tudi druge organe. Pristojni organ o
razglasitvi stopnje krize ali konca stopnje krize obvesti javnost vsaj z objavo
na svoji spletni strani. Pristojni organ sproti obvešča Evropsko komisijo in
agencijo tudi o morebitni zaprošeni in pridobljeni ter nudeni solidarnostni
pomoči.
(2) Ko je razglašena
stopnja krize, agencija redno obvešča Evropsko komisijo o stanju v sistemu in
ukrepih, ki so izvedeni ali se izvajajo. Če Evropska komisija ne določi
drugače, agencija na stopnji zgodnjega opozarjanja in pripravljenosti ter
pripravljenosti na ravni EU sporoči, kateri ukrepi so izvedeni, nato pa
tedensko obvešča Evropsko komisijo o stanju, npr. o predvideni porabi plina v
naslednjih treh dneh. Na stopnji izrednih razmer agencija tedensko poroča
Evropski komisiji o ukrepih, ki se izvajajo, agencija ali pristojni organ pa
lahko poročata tudi pogosteje, npr. ob uvedbi prisilnih ukrepov.
(3) Pristojni organ o
razglasitvi katere koli stopnje krize ali konca posamezne stopnje krize
nemudoma v elektronski obliki obvesti tudi pristojne organe držav članic EU, s
katerimi ima plinski prenosni sistem Republike Slovenije neposredno čezmejno
povezavo.
(4) Če pristojni organ
v komunikaciji s pristojnimi organi sosednjih držav članic EU ugotovi, da so
izpolnjeni pogoji za razglasitev krize regionalnih razsežnosti, skupaj s temi
organi predlaga Evropski komisiji razglasitev krize regionalnih razsežnosti. Ko
ti pogoji niso več izpolnjeni, skupaj z istimi pristojnimi organi predlaga
Evropski komisiji razglasitev konca krize regionalnih razsežnosti.
(5) Pristojni organ na
svoji spletni strani objavi, s katerimi pristojnimi organi sosednjih držav
članic EU sodeluje na področju zanesljive oskrbe s plinom in pri izvajanju
Uredbe 2017/1938/EU. Pristojni organ na svoji spletni strani objavi tudi ime in
kontaktne podatke odgovorne osebe za zanesljivo oskrbo s plinom iz drugega
odstavka 18. člena te odredbe, ki je predstavnik pristojnega organa, in
njegovega namestnika.
(6) Agencija na svoji
spletni strani letno do konca julija objavi definicijo zaščitenih odjemalcev in
ocenjeno količino plina, ki so jo v preteklem letu porabili zaščiteni
odjemalci, ločeno za gospodinjske odjemalce in osnovne socialne službe. Ob
spremembi definicije zaščitenih odjemalcev agencija objavi novo definicijo
najpozneje mesec dni po uveljavitvi. Sheme odločitev, izmenjave podatkov in
poteka poročanja so v Prilogi 1, ki je sestavni del te odredbe.
III. SOLIDARNOSTNA POMOČ
22. člen
(splošno)
(1) Solidarnostna pomoč
se izvaja na podlagi meddržavnega dogovora o solidarnostnih ukrepih iz 13. člena Uredbe 2017/1938/EU. Za meje, za katere
tak meddržavni dogovor ni sklenjen, se solidarnostna pomoč izvaja na podlagi
28. člena Uredbe Sveta (EU) 2022/2576 z dne 19. decembra
2022 o krepitvi solidarnosti z boljšim usklajevanjem nakupov plina,
zanesljivimi referenčnimi cenami in čezmejno izmenjavo plina (UL L št. 335 z dne 29. 12.
2022, str. 30).
(2) Solidarnostna pomoč
se nanaša na oskrbo za naslednji plinski dan. Če razmere tako zahtevajo, se
lahko nanaša tudi na obdobje znotraj dneva.
(3) Regionalna
razsežnost, vključno s podatki o sporazumih o solidarnostni pomoči, so opisani
v Prilogi 2, ki je sestavni del te odredbe.
23. člen
(prejemanje solidarnostne pomoči)
(1) Pristojni organ po
razglašeni stopnji izrednih razmer, ko so ukrepi za obvladovanje krize v skladu
s prvim odstavkom 13. člena te odredbe že uvedeni, oceni, ali navedeni
ukrepi zadoščajo za oskrbo solidarnostno zaščitenih odjemalcev.
(2) V razmerah iz
prejšnjega odstavka vsak dobavitelj zaščitenim odjemalcem dnevno sporoči
pristojnemu organu in agenciji količine plina, ki jih potrebuje za oskrbo
solidarnostno zaščitenih odjemalcev za naslednji plinski dan. Operater
prenosnega sistema oceni izvedljivost prenosa ocenjenih količin in v
sodelovanju s pristojnim organom tudi oceni, ali količine, ki so jih navedli
dobavitelji, ustrezajo za oskrbo solidarnostno zaščitenih odjemalcev. Operater
prenosnega sistema po potrebi tudi predlaga krizni skupini določitev drugačnih
količin posameznih odjemalcev, vključno s količinami plina za tiste odjemalce,
za katere njihovi dobavitelji količin plina niso sporočili. Svoje predloge
sporoči agenciji in krizni skupini.
(3) Krizna skupina
oceni, ali obstaja potreba po zagotovitvi količin plina za namen oskrbe
zaščitenih odjemalcev, ki jih z ukrepi na državni ravni ni mogoče zagotoviti.
Pri tem upošteva tudi še razpoložljive količine plina, ki jih dobavitelji lahko
zagotovijo v skladu z aktom, ki ureja načrt preventivnih ukrepov pri oskrbi s
plinom. Na podlagi tega pristojni organ odloči, kolikšna je manjkajoča količina
plina, potrebna za nemoteno oskrbo solidarnostno zaščitenih odjemalcev, in o
tem obvesti agencijo in krizno skupino.
(4) Pristojni organ po
prejemu ponudb zaprošenih držav članic EU oziroma njihovih pristojnih organov
na podlagi mnenja krizne skupine in v skladu z meddržavnim dogovorom o
solidarnostnih ukrepih odloči o sprejemu najugodnejše ponudbe oziroma ponudb
glede na ceno in druge pogoje ter določi, na kakšen način se te količine
solidarnostnega plina razdelijo med dobavitelje iz drugega odstavka tega člena.
Pristojni organ lahko na podlagi mnenja krizne skupine tudi odloči, da zavrne
ponudbo oziroma ponudbe zaradi ponujene cene. Pristojni organ odločitev iz tega
odstavka nemudoma pisno sporoči dobaviteljem iz drugega odstavka tega člena,
operaterju prenosnega sistema in agenciji.
24. člen
(prevzem in plačevanje plina iz solidarnostne pomoči)
(1) Operater prenosnega
sistema zagotovi prenos plina od mejnih povezovalnih točk do izstopnih točk iz
prenosnega sistema pod pogoji iz veljavnih pogodb o prenosu. Operater
prenosnega sistema lahko uporabi neizkoriščene zmogljivosti za prenos
solidarnostnega plina in jih obračuna v skladu z aktom, ki ureja metodologijo za
obračunavanje omrežnine.
(2) Vsak dobavitelj
prevzame tolikšne količine plina, kot izhaja iz odločitve pristojnega organa iz
četrtega odstavka 23. člena te odredbe. Če so dejansko dobavljene količine
solidarnostnega plina manjše od tistih, ki izhajajo iz sprejetih ponudb,
dobavitelj prevzame sorazmerno zmanjšane količine solidarnostnega plina glede
na količine iz odločitve pristojnega organa o razdelitvi solidarnostnega plina.
Operater prenosnega sistema obvesti dobavitelje o količinah iz prejšnjega stavka.
(3) Dobavitelj je
dolžan plačati sorazmerni del nadomestila za solidarnostni plin, povečan za
ostale sestavine nadomestila iz osmega odstavka 13. člena
Uredbe 2017/1938/EU, ki ustreza dobavljeni količini plina. Pri tem se upošteva
tudi obseg financiranja solidarnostne pomoči s strani vlade na podlagi prvega
odstavka 122. člena ZOP.
25. člen
(nudenje solidarnostne pomoči na tržni način)
(1) Po prejemu
zaprosila za solidarnostno pomoč države članice EU, s katero je sklenjen
meddržavni dogovor o solidarnostnih ukrepih, pristojni organ oceni, ali prošnja
izpolnjuje pogoj za izvedbo solidarnostnega ukrepa iz točke b) tretjega
odstavka 13. člena Uredbe 2017/1938/EU v
delu, ki se nanaša na uporabo tržnih ukrepov na slovenskem trgu, in pogoje iz
meddržavnih dogovorov o solidarnostnih ukrepih s to državo članico EU. Pri tej
oceni se pristojni organ posvetuje z agencijo.
(2) Če pristojni organ
oceni, da zaprosilo izpolnjuje pogoje iz prejšnjega odstavka, pošlje
povpraševanje dobaviteljem v Republiki Sloveniji na virtualno točko in določi
rok, v katerem mu morajo dobavitelji poslati ponudbe za plin, ki ga lahko
zagotovijo za solidarnostno pomoč na tržni način. Te ponudbe vsebujejo tudi
količine, ki jih ponudijo odjemalci v dogovoru z dobavitelji. Ponudbe
dobaviteljev morajo vsebovati podatke, ki jih določajo meddržavni dogovori o
solidarnostnih ukrepih z državo članico EU, ki je zaprosila za solidarnostno
pomoč.
(3) Pristojni organ
oceni razmere in se posvetuje s krizno skupino ter razglasi stopnjo zgodnjega
opozarjanja ali stopnjo pripravljenosti, če ta ni že razglašena. Pristojni
organ prejete ponudbe nemudoma posreduje operaterju prenosnega sistema, da
ugotovi izvedljivost prenosa do slovenske meje z državo članico EU, ki je
zaprosila za solidarnostno pomoč. Operater prenosnega sistema ugotovi tudi
razpoložljivost izstopnih zmogljivosti na mejnih točkah s to državo članico EU
in o obojem nemudoma obvesti pristojni organ in agencijo.
(4) Če meddržavni
dogovori o solidarnostnih ukrepih ne določajo, da se pri nudenju solidarnostne
pomoči s tržnimi ukrepi pošljejo ločene ponudbe posameznih dobaviteljev,
pripravi pristojni organ eno ponudbo z upoštevanjem ponudb posameznih
dobaviteljev, povečanih za ostale sestavine nadomestila iz osmega odstavka 13. člena Uredbe 2017/1938/EU, kot je določeno z
meddržavnimi dogovori o solidarnostnih ukrepih. Stroški prenosa plina in
stroški izstopne zmogljivosti so sestavni del nadomestila.
(5) Če meddržavni
dogovori o solidarnostnih ukrepih določajo, da se pri nudenju solidarnostne
pomoči s tržnimi ukrepi državi članici EU, ki je zaprosila za solidarnostno
pomoč, pošljejo ločene ponudbe posameznih dobaviteljev, pristojni organ ponudbe
dobaviteljev poveča za ustrezen delež drugih sestavin nadomestila iz osmega
odstavka 13. člena Uredbe 2017/1938/EU,
kot je določeno z meddržavnimi dogovori. Stroški prenosa plina in stroški
izstopne zmogljivosti so sestavni del nadomestila.
(6) Pristojni organ v
skladu s sedmim odstavkom 121. člena ZOP
obvesti agencijo o prejetem zaprosilu za solidarnostno pomoč in o pripravljeni
ponudbi po četrtem odstavku oziroma ponudbah po petem odstavku tega člena.
Pristojni organ o ponudbi obvesti tudi sekretariat Sveta za nacionalno varnost.
(7) Če država članica
EU sprejme ponudbe oziroma ponudbo, operater prenosnega sistema v obsegu,
kolikor so bile ponudbe oziroma ponudba sprejete in kot so ga zagotovili
dobavitelji, izvede prenos plina in njegovo predajo na mejni točki.
(8) Dobavitelj je
upravičen do plačila za zagotavljanje plina za solidarnostno pomoč na tržni
način v višini njegove ponudbe, ki je bila sprejeta. Plačila izvaja operater
prenosnega sistema v okviru skrbniškega računa na dnevni ravni za pretekli dan,
razen če meddržavni sporazumi o solidarnostni pomoči s plinom ne določajo
drugače.
(9) Kadar država članica
EU, ki je zaprosila za solidarnostno pomoč, ponudbe ne sprejme, pristojni organ
oceni, ali so še izpolnjeni pogoji za razglašeno stopnjo krize, o čemer se
posvetuje z agencijo. Če ti pogoji niso več izpolnjeni, pristojni organ
razglasi konec razglašene stopnje krize.
26. člen
(nudenje solidarnostne pomoči na netržni način)
(1) Če država članica
EU, ki je zaprosila za solidarnostno pomoč, v skladu z meddržavnimi dogovori o
solidarnostnih ukrepih obvesti pristojni organ, da ponujene količine plina na
podlagi tržnih ukrepov ne zadoščajo za oskrbo s plinom solidarnostno zaščitenih
odjemalcev v tej državi članici EU, in zaprosi za dodatno solidarnostno pomoč,
pristojni organ uvede netržne ukrepe.
(2) Če pristojni organ
sprejme odločitev, da se izvedejo netržni ukrepi za zagotavljanje solidarnostne
pomoči drugi državi, ki je zaprosila za solidarnostno pomoč, razglasi stopnjo
izrednih razmer, če ta ni že razglašena. O tem obvesti krizno skupino in pozove
dobavitelje, da se pripravijo na izvedbo ukrepov, ki veljajo na stopnji
izrednih razmer v skladu s tem načrtom.
(3) Pristojni organ po
razglasitvi krize pozove dobavitelje, da mu nemudoma pošljejo ponudbe za plin,
ki ga lahko zagotovijo za solidarnostno pomoč z ukrepi iz 12. člena te
odredbe.
(4) Pristojni organ prejete
ponudbe nemudoma posreduje operaterju prenosnega sistema, da ugotovi:
-       
ali so najavljene količine plina v sistemu v resnici na voljo, ne da bi
bila ogrožena oskrba solidarnostno zaščitenih odjemalcev, in
-       
izvedljivost prenosa zadevnih količin plina do slovenske meje z državo
članico EU, ki je zaprosila za solidarnostno pomoč, in razpoložljivost
izstopnih zmogljivosti na mejnih točkah s to državo članico EU.
Operater prenosnega
sistema o ugotovljenem nemudoma obvesti pristojni organ in agencijo.
(5) Na podlagi prejetih
ponudb dobaviteljev pristojni organ pripravi ponudbo za dobavo solidarnostnega
plina na podlagi izvajanja netržnih ukrepov iz 12. člena te odredbe.
Pristojni organ v ponudbi navede tudi ustrezen delež drugih sestavin
nadomestila iz osmega odstavka 13. člena
Uredbe 2017/1938/EU, kot je določeno z meddržavnimi dogovori. Stroški prenosa
plina in stroški izstopne zmogljivosti so sestavni del nadomestila.
(6) Pristojni organ v
skladu s sedmim odstavkom 121. člena ZOP
obvesti agencijo o prejetem zaprosilu za solidarnostno pomoč in o pripravljeni
ponudbi. Pristojni organ o ponudbi obvesti sekretariat Sveta za nacionalno
varnost.
(7) Če država članica
EU sprejme ponudbo iz prejšnjega odstavka, operater prenosnega sistema v
obsegu, kolikor so bile ponudbe oziroma ponudba sprejeta in kot so ga
zagotovili dobavitelji, izvede prenos plina in njegovo predajo na mejni točki.
(8) Dobavitelj je
upravičen do plačila za zagotavljanje plina za solidarnostno pomoč v višini
njegove ponudbe, pripravljene na podlagi tretjega odstavka tega člena, ki je
bila sprejeta. Finančne transakcije, vključno s plačili, za solidarnostni plin
izvaja operater prenosnega sistema prek skrbniškega računa. Plačila za
solidarnostni plin se izvajajo na dnevni ravni za pretekli dan, razen če
meddržavni sporazumi o solidarnostni pomoči s plinom ne določajo drugače.
(9) Če količine iz
ponudbe iz petega odstavka tega člena še vedno ne zadostujejo za zagotavljanje
solidarnostne pomoči za oskrbo solidarnostno zaščitenih odjemalcev v državi
članici EU, ki je zaprosila za pomoč, pristojni organ izda generalno odločbo za
izvedbo ukrepov po 13. členu te odredbe.
(10) Pristojni organ
pozove dobavitelje, da ga nemudoma obvestijo o količinah kriznega plina, ki jih
bodo imeli na voljo zaradi izvedbe ukrepov iz 13. člena te odredbe in
zatem izvede postopek po četrtem, petem in šestem odstavku tega člena. Pri
oblikovanju ponudb pristojni organ upošteva dotedanje in takratne cene kriznega
plina v skladu z metodologijo za izračun nadomestila in cene plina ob
neprostovoljnem zmanjšanju ali prekinitvi odjema plina. Pristojni organ v
ponudbi navede tudi ustrezen delež drugih sestavin nadomestila iz osmega
odstavka 13. člena Uredbe 2017/1938/EU,
kot je določeno z meddržavnimi dogovori. Stroški prenosa plina in stroški
izstopne zmogljivosti so sestavni del nadomestila.
(11) Če država članica
EU sprejme ponudbo iz prejšnjega odstavka, operater prenosnega sistema v
obsegu, kolikor so bile ponudbe oziroma ponudba sprejete in kot so ga
zagotovili dobavitelji, izvede prenos plina in njegovo predajo na mejni točki.
(12) Dobavitelj,
katerega plin je bil v okviru ukrepov po 13. členu te odredbe prodan
sosednji državi članici kot solidarnostni plin, je upravičen do plačila za
krizni plin. Do nadomestila je v skladu z osmim odstavkom 120. člena ZOP upravičen tudi končni odjemalec.
Plačila izvaja upravljavec skrbniškega računa, čim prejme plačilo za krizni
plin.
(13) Pristojni organ
oceni, ali so še izpolnjeni pogoji za razglašeno stopnjo izrednih razmer. Če ti
niso izpolnjeni, pristojni organ razglasi konec stopnje izrednih razmer, potem
ko ga država članica EU, ki je zaprosila za solidarnostno pomoč v okviru
netržnih ukrepov, v skladu s šestim odstavkom 13. člena Uredbe
2017/1938/EU obvesti, da je oskrba solidarnostno zaščitenih odjemalcev na
njenem ozemlju zagotovljena brez solidarnostne pomoči, oziroma da iz drugih
razlogov ne prosi več za solidarnostno pomoč. Po prenehanju izvajanja netržnih
ukrepov za zagotavljanje plina za izvedbo sprejete solidarnostne pomoči
pristojni organ razglasi konec stopnje izrednih razmer.
IV. PREVERJANJE ODZIVA
27. člen
(preverjanje odziva na izredne razmere)
(1) Pristojni organ
preveri odziv na izredne razmere v obliki vaje, v kateri simulira izredne
razmere pri različnih scenarijih, in odziv nanje v realnem času. Pristojni
organ preizkuša scenarije z visokim in srednjim učinkom. Vsebino, scenarij in
druge okoliščine vaje predlaga agencija in predlog posreduje pristojnemu organu
vsaj dva tedna pred predlaganim začetkom vaje.
(2) V vaji sodelujejo pristojni
organ, agencija, operater prenosnega sistema in vsaj trije reprezentativni
dobavitelji. Če je to potrebno, pristojni organ vključi v sodelovanje na vaji
tudi druga ministrstva ali državne organe s pristojnostmi na področju obrambe,
operaterje distribucijskih sistemov in distributerje toplote. Vajo vodi
pristojni organ ali po navodilu pristojnega organa agencija, razen v primeru iz
prve alineje četrtega odstavka tega člena.
(3) Vaja se izvede v
štiriletnem obdobju po uveljavitvi tega načrta in se ponavlja vsakič najpozneje
v roku štirih let po izvedbi.
(4) Zaradi
racionalnosti lahko pristojni organ izvede vajo:
-       
v okviru vsebinsko združljive vaje, ki jo izvaja drug državni organ ali
Evropska komisija, ali
-       
v sodelovanju s pristojnim organom vsaj ene od sosednjih držav, če se
preizkuša tudi solidarnostna pomoč ali ocenjuje čezmejne učinke.
(5) Po končani vaji
pristojni organ izdela poročilo, v katerem ugotovi morebitne pomanjkljivosti v
postopkih, določenih v tem načrtu, in drugih, vsebinsko povezanih aktih, kot so
zakoni s področij energetike, kritične infrastrukture, obrambe, meddržavni
sporazumi, ki urejajo solidarnostno pomoč med sosednjimi državami, in akt, ki
ureja načrt preventivnih ukrepov pri oskrbi s plinom. Pri pripravi poročila
sodeluje agencija. Pristojni organ morebitne ugotovljene pomanjkljivosti
upošteva pri posodobitvi tega načrta. Pristojni organ rezultate preverjanj, ki
se nanašajo na ta načrt, predloži tudi Koordinacijski skupini za plin iz prvega
odstavka 4. člena Uredbe 2017/1938/EU.
28. člen
(naloge agencije)
Agencija sodeluje s pristojnim organom pri izvajanju nalog v
zvezi z zanesljivostjo oskrbe s plinom. Agencija skladno z drugim odstavkom
116. člena ZOP in drugim odstavkom 3. člena Uredbe 2017/1938/EU izvaja naslednje
posebne naloge:
-       
sodeluje pri pripravi skupne ocene tveganj v skladu z Uredbo
2017/1938/EU;
-       
usklajuje pripravo vsebine in pripravi nacionalno oceno tveganj;
-       
pripravi predlog načrta za izredne razmere in načrta preventivnih
ukrepov ter izvede posvetovanje s sosednjimi državami v skladu z Uredbo
2017/1938/EU;
-       
sodeluje v krizni skupini in predlaga odločitve pristojnemu organu;
-       
pripravi osnutek generalne odločbe v primeru potrebe po zmanjšanju ali
prekinitvi odjema plina na stopnji izrednih razmer;
-       
ko je razglašena katera od stopenj krize, pripravlja poročila o stanju
in ukrepih glede zanesljive oskrbe s plinom in poroča Evropski komisiji in
pristojnemu organu, kadar je to zahtevano;
-       
zbira podatke dobaviteljev plina, določi potrebne količine plina za
izpolnitev standarda oskrbe in letno objavi poročilo o izpolnjevanju standarda
oskrbe za vse tri primere iz prvega odstavka 6. člena
Uredbe 2017/1938/EU;
-       
zbira podatke in objavi podatke o porabi zaščitenih odjemalcev v
preteklem letu in ob vsaki spremembi definicije zaščitenih odjemalcev;
-       
v zvezi z zagotavljanjem dvosmerne zmogljivosti izvaja vse predvidene
postopke v skladu z Uredbo 2017/1938/EU;
-       
spremlja in analizira posledice izvajanja čezmejnih pogodb v skladu s
14. členom Uredbe 2017/1938/EU;
-       
spremlja porabo plina in izvajanje ukrepov za zmanjšano porabo plina ter
poroča pristojnemu organu. V primeru potrebe pripravi predlog načrta za
zmanjšano porabo v skladu z 8. členom
Uredbe EU 2022/1369.
V. PREHODNE IN KONČNI
DOLOČBI
29. člen
(prehodne določbe)
(1) Operaterji sistemov
vsako leto do 30. septembra pozovejo
odjemalce, razen gospodinjskih odjemalcev, da za vsako odjemno mesto operaterju
sistema, na katerega so priključena ta odjemna mesta, v roku 30 dni po prejemu
zahteve sporočijo morebitno spremembo uvrstitve v skupino ali skupine in
podskupino ali podskupine iz prvega in drugega odstavka 13. člena te
odredbe glede na namen, za katerega se porablja plin na tem odjemnem mestu. Če
odjemalec predlaga uvrstitev v več skupin ali podskupin, sporoči poleg
predlagane uvrstitve tudi delež letne porabe plina, ki pripada posamezni
uvrstitvi glede na namen oziroma dejavnost. Če odjemalec ne sporoči uvrstitve,
jo določi operater sistema na podlagi sedmega odstavka 117. člena ZOP v roku 15 dni od poteka roka za
sporočanje uvrstitve operaterju sistema in z njo seznani odjemalca.
(2) Operaterji sistemov
prilagodijo načrte nujnih ukrepov in jih uskladijo s to odredbo v roku 30 dni
od uveljavitve te odredbe.
(3) Če je pri
obvladovanju krize potrebna dodatna funkcionalnost v sistemu EIS, do vzpostavitve
in začetka delovanja te funkcionalnosti v EIS izmenjava podatkov med podjetji
plinskega gospodarstva, agencijo in pristojnim organom poteka po elektronski
pošti.
(4) Pristojni organ
objavi to odredbo na svoji spletni strani.
30. člen
(prenehanje veljavnosti)
Z dnem uveljavitve te odredbe preneha veljati Akt o načrtu za
izredne razmere pri oskrbi z zemeljskim plinom (Uradni list RS, št. 136/22).
31. člen
(začetek veljavnosti)
Ta odredba začne veljati naslednji dan po objavi v Uradnem
listu Republike Slovenije.
Št. 007-185/2023
Ljubljana, dne 20. oktobra 2023
EVA 2023-2570-0069
Bojan Kumer
minister
za okolje, podnebje in energijo

Priloga
1: Sheme pretoka informacij med deležniki 
Priloga
2: Opisni del načrta za izredne razmere v skladu s Prilogo VII
Uredbe2017/1938/EU