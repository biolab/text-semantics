1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES dne 22. marca 2016 objavil Smernice o nadzoru
in ureditvi upravljanja bančnih produktov (v nadaljevanju: smernice), ki so
objavljene na njegovi spletni strani.
(2) Smernice iz prvega odstavka tega člena urejajo
vzpostavitev nadzora nad produkti in ureditev upravljanja za proizvajalce in
distributerje kot sestavnega dela splošnih organizacijskih zahtev, povezanih s
sistemi notranjih kontrol in se nanašajo na notranje procese, funkcije in
strategije, katerih namen je oblikovanje produktov, njihovo dajanje na trg in
pregledovanje v življenjskem ciklu.
(3) Smernice se uporabljajo za:
1.     
finančne institucije, kot so opredeljene v prvem odstavku 4. člena
Uredbe (EU) št. 1093/2010 in
2.     
pristojne organe, kot so opredeljeni v drugem odstavku 4. člena
Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v Republiki Sloveniji (v nadaljevanju: banke),
2.     
plačilne institucije, ki so v skladu z ZPlaSS pridobile dovoljenje za
opravljanje plačilnih storitev kot plačilna institucija v Republiki Sloveniji
in družbe za izdajo elektronskega denarja, ki so v skladu z ZPlaSS pridobile
dovoljenje za opravljanje storitev izdajanja elektronskega denarja v Republiki
Sloveniji,
3.     
dajalce kreditov, ki opravljajo storitev finančnega zakupa nepremičnin v
skladu z ZPotK-2 in kreditne posrednike pri posredovanju potrošniških kreditov
za nepremičnino v skladu z ZPotK-2 in
4.     
Banko Slovenije, kadar v skladu z ZBan-2, Uredbo (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1; v
nadaljevanju Uredba (EU) št. 575/2013), ZPlaSS in ZPotK-2 v vlogi
pristojnega organa izvaja pristojnosti in naloge nadzora nad subjekti iz 1., 2.
in 3. točke tega odstavka.
(2) Subjekti iz 1., 2. in 3. točke prvega odstavka tega
člena pri oblikovanju produktov za potrošnike, njihovem dajanju na trg in
pregledovanju v celoti upoštevajo določbe smernic. Subjekti iz 1., 2. in 3.
točke prvega odstavka tega člena morajo zagotoviti upoštevanje določb smernic s
strani njihovih distributerjev in zunanjih izvajalcev.
(3) Banka Slovenije bo pri opravljanju nalog in
pristojnosti nadzora v skladu z ZBan-2, Uredbo (EU) št. 575/2013, ZPlaSS
in ZPotK-2 v celoti upoštevala določbe smernic v delu, v katerem se nanašajo na
izvajanje nalog in pooblastil pristojnega organa.

Sklep o uporabi Smernic o nadzoru in ureditvi
upravljanja bančnih produktov (Uradni list RS, št. 81/16) vsebuje naslednjo končno določbo:
»3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporablja pa se od 3. januarja 2017.«.

Sklep o spremembi Sklepa o uporabi Smernic o
nadzoru in ureditvi upravljanja bančnih produktov (Uradni list RS, št. 12/17) vsebuje naslednjo končno določbo:
»2. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.«.