1. člen
(1) Ta pravilnik za izvajanje Sklepa Komisije z dne 27.
aprila 2011 o določitvi prehodnih pravil za usklajeno brezplačno dodelitev
pravic do emisije na ravni Unije v skladu s členom 10a Direktive 2003/87/ES
Evropskega parlamenta in Sveta (UL L št. 130 z dne 17. 5. 2011, str. 1; v
nadaljnjem besedilu: Sklep 2011/278/EU) določa vrsto in vsebino ter način
preverjanja podatkov, ki jih mora ministrstvu, pristojnemu za varstvo okolja (v
nadaljnjem besedilu: ministrstvo), poslati upravljavec naprave, ki je vključena
v trgovanje s pravicami do emisije toplogrednih plinov v obdobju 2008–2012. 
(2) Upravljavec naprave iz prejšnjega odstavka je oseba, ki
ima na dan 30. junija 2011 pravnomočno dovoljenje za izpuščanje toplogrednih
plinov v skladu z zakonom, ki ureja varstvo okolja.
2. člen
(1) Upravljavec naprave mora ministrstvu poslati podatke o
dejavnostih, ki se izvajajo v napravi, o emisijah toplogrednih plinov, in druge
podatke, določene v Prilogi 1, ki je sestavni del tega pravilnika, in poročilo
o preverjanju podatkov (v nadaljnjem besedilu: poročilo). 
(2) Upravljavec naprave mora poslati podatke iz prejšnjega
odstavka v elektronski obliki na obrazcu iz Priloge 1 tega pravilnika.
3. člen
Pravilnost in resničnosti podatkov iz prejšnjega člena
preveri oseba, ki ima pooblastilo za preverjanje poročila o emisijah
toplogrednih plinov v skladu z zakonom, ki ureja varstvo okolja (v nadaljnjem
besedilu: preveritelj).
4. člen
(1) Preveritelj mora preveriti podatke iz 2. člena tega
pravilnika v skladu s Sklepom 2011/278/EU in Smernicami o načinu preverjanja
podatkov (v nadaljnjem besedilu: Smernice), ki so objavljene na spletni strani
Evropske komisije. 
(2) Preveritelj mora v okviru preverjanja izdelati poročilo,
ki vsebuje: 
1.     
presojo podatkov, 
2.     
ugotovitve strateške analize in analize tveganja iz analize procesov v
napravi, 
3.     
mnenje o pravilnosti in resničnosti podatkov ter 
4.     
komentar, zlasti glede ugotovitev, ki bi lahko vplivale na odločitev
ministrstva o količini brezplačno podeljenih emisijskih kuponov, v skladu z
zakonom, ki ureja varstvo okolja.
5. člen
(1) Upravljavec naprave mora poslati ministrstvu podatke iz
2. člena tega pravilnika in poročilo zaradi priprave seznama naprav v skladu s
126.b členom Zakona o varstvu okolja (Uradni list RS, št. 39/06 – uradno
prečiščeno besedilo, 49/06 – MetD, 66/06 – odl. US, 33/07 – ZPNačrt, 57/08 –
ZFO-1A, 70/08, 108/09 – ZPNačrt-A in 108/09). 
(2) Ministrstvo pri pripravi seznama iz prejšnjega odstavka
upošteva samo tiste podatke, ki jih je preveritelj potrdil kot pravilne in
resnične v skladu s Sklepom 2011/278/EU in Smernicami. 
(3) Ministrstvo lahko naknadno samo preveri pravilnost in
resničnost poslanih podatkov. Če ugotovi, da je preveritelj podatke iz Priloge
1 tega pravilnika presodil napačno, upošteva pri pripravi seznama iz prvega
odstavka tega člena tiste podatke, za katere je ministrstvo ugotovilo, da so
pravilni in resnični, v skladu s Sklepom 2011/278/EU in Smernicami.
6. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0071-121/2011
Ljubljana, dne 28. julija 2011
EVA 2011-2511-0074
dr. Roko Žarnić l.r. 
Minister 
za okolje in prostor

Priloga
1: Metodološko poročilo