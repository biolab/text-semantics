I. SPLOŠNE DOLOČBE
1. člen
(področja, ki jih ureja pravilnik)
Ta pravilnik za živila za posebne
zdravstvene namene (v nadaljnjem besedilu: živila) določa: 
-       
natančnejši postopek in podrobnejša merila za razvrščanje živil na
pozitivno ali vmesno listo živil, 
-       
natančnejši postopek in podrobnejša merila za izločitev živil iz
pozitivne ali vmesne liste živil, 
-       
pogoje in postopek za določanje omejitev predpisovanja ali izdajanja
posameznega živila, 
-       
stroške postopka, 
-       
način, postopek in merila ter roke za določanje najvišjih priznanih
vrednosti za živila, 
-       
pogoje in postopek za sklenitev dogovora o ceni živil z Zavodom za
zdravstveno zavarovanje Slovenije (v nadaljnjem besedilu: Zavod) in 
-       
evidence o živilih.
2. člen
(izrazi)
(1) Izrazi, uporabljeni v tem pravilniku,
imajo naslednji pomen: 
-       
Cena živila je dogovorjena cena, ki je podlaga za obračun živila
zdravstvenemu zavarovanju v skladu z Zakonom o zdravstvenem varstvu in
zdravstvenem zavarovanju (Uradni list RS, št. 72/06 – uradno prečiščeno
besedilo, 114/06 – ZUTPG, 91/07, 76/08, 62/10 – ZUPJS, 87/11, 40/12 – ZUJF,
21/13 – ZUTD-A, 91/13, 99/13 – ZUPJS-C, 99/13 – ZSVarPre-C, 111/13 – ZMEPIZ-1,
95/14 – ZUJF-C, 47/15 – ZZSDT, 61/17 – ZUPŠ, 64/17 – ZZDej-K in 36/19; v
nadaljnjem besedilu: zakon) in s tem pravilnikom. 
-       
Dodana vrednost živila se lahko izrazi s pozitivno relativno
učinkovitostjo oziroma s pozitivno stroškovno učinkovitostjo; dodana vrednost
živila se ugotavlja glede na primerjalno živilo. 
-       
Izločitev z liste živil pomeni ukinitev financiranja iz sredstev
obveznega zdravstvenega zavarovanja za živilo, ki je bilo izločeno z liste, ker
ni več predmet razvrščanja iz 3. člena tega pravilnika in meril iz drugega
odstavka 23.b člena zakona, oziroma ker je prišlo do izpolnitve enega od meril
iz 10. člena tega pravilnika. 
-       
Končni izid zdravljenja pomeni izid, ki se nanaša na čas podaljšanja
kakovostnega preživetja za zdravljeno bolezen ali čas do njene ponovitve. 
-       
Lista živil je skupni izraz za pozitivno in vmesno listo živil. 
-       
Nadomestni izid zdravljenja pomeni rezultat laboratorijske ali druge
meritve ali dogodka, na podlagi katerega je mogoče sklepati na učinkovitost
zdravljenja, npr. indeks telesne mase, zmanjšanje števila zapletov, skrajšanje
časa okrevanja. 
-       
Novo živilo pomeni, da živilo z enako sestavo učinkovin še ni razvrščeno
na listo živil. 
-       
Oznaka razvrščenega živila pomeni sestavljeno oznako, ki poleg oznake
liste in odstotnega deleža, ki ga Zavod financira iz sredstev obveznega
zdravstvenega zavarovanja, lahko vsebuje oznako za živilo z določeno omejitvijo
predpisovanja ali izdajanja in oznako za živilo z določeno najvišjo priznano
vrednostjo. 
-       
Pooblaščeni zdravnik je zdravnik, ki sme v skladu s pravili, ki urejajo
obvezno zdravstveno zavarovanje, predpisati živilo. 
-       
Postopek je skupni izraz za postopek razvrščanja, prerazvrščanja,
izločitve z liste živil in postopek določitve ali spremembe omejitve
predpisovanja ali izdajanja, ki se vodijo na podlagi tega pravilnika. 
-       
Predlagatelj je proizvajalec živila ali njegov zastopnik. 
-       
Prehranska podpora je dejavnik, katerega cilj je izboljšanje ali
ohranjanje primerne prehranjenosti bolnikov in pomembno vpliva na potek, odziv
in izid zdravljenja ter na kakovost bolnikovega življenja. 
-       
Prerazvrščanje pomeni spremembo razvrstitve z ene liste živil na drugo
listo živil. 
-       
Priporočeni dnevni odmerek živila pomeni odmerek, ki je vsakodnevno
potreben za doseganje zadostne energijske vrednosti ter zadosten vnos hranil. 
-       
Primerjalno živilo je podlaga za primerjavo živila v postopku. Za
primerjavo se uporabi živilo z isto terapevtsko indikacijo in najbolj
primerljivo sestavo. V primerjavo se vključijo tudi ostala živila v skupini z
isto terapevtsko indikacijo, zlasti živila izbora iz terapevtskih smernic in
ostala najpogosteje uporabljana živila. 
-       
Razvrščanje pomeni odločanje o razvrstitvi živila na listo živil. 
-       
Relativna učinkovitost ali relativna terapevtska vrednost živila je
razlika med učinkovitostjo dveh ali več živil, ki predstavljajo primerljive
alternative za doseganje želenega izida zdravljenja v običajni klinični praksi.
-       
Zdravljenje pomeni zdravstveno storitev, vključno z uporabo živila. 
-       
Zdravstvena institucija je izvajalec zdravstvene dejavnosti, ki je
fizična ali pravna oseba in ima pogodbo z Zavodom za opravljanje zdravstvene
dejavnosti. 
-       
Zdravstveno zavarovanje pomeni obvezno in dopolnilno zdravstveno
zavarovanje. 
-       
Živila so živila za posebne zdravstvene namene, kot so opredeljena v zakonu,
ki ureja zdravstveno ustreznost živil, ki jih Zavod razvrsti na listo živil in
jih pooblaščeni zdravnik predpiše na recept ter se jih izda v lekarnah. 
(2) V tem pravilniku imajo oznake in
kratice naslednji pomen: 
-       
C ob oznaki liste pomeni živilo z določeno najvišjo priznano vrednostjo,
-       
N je oznaka za živilo, ki je izločeno z liste živil, 
-       
NPV pomeni najvišjo priznano vrednost za živilo, 
-       
P pomeni pozitivno listo živil, 
-       
V pomeni vmesno listo živil, 
-       
* zvezdica ob razvrstitvi pomeni živilo z omejitvijo predpisovanja ali
izdajanja.
3. člen
(predmet razvrščanja)
(1) Na listo živil se razvrščajo: 
-       
živila s prilagojeno sestavo hranil za trajno zdravljenje zavarovanih
oseb z vrojenimi motnjami presnove, 
-       
živila za prehransko podporo bolnikov z akutnim poslabšanjem hude
kronične bolezni, s hudim telesnim izčrpanjem in za prehransko podporo
bolnikov, pri katerih je do takšnega stanja prišlo zaradi stranskih učinkov
terapevtskih postopkov, za katere je takšna dopolnilna prehrana potrebna za
bistveno izboljšanje kakovosti življenja ali uspeh zdravljenja in 
-       
živila za otroke s hudimi alergijami in drugimi težkimi oblikami
intolerance na hrano. 
(2) Živila se razvrščajo z lastniškimi
imeni.
4. člen
(lista živil)
Živila se razvrščajo oziroma prerazvrščajo
na pozitivno listo živil z oznako P ali na vmesno listo živil z oznako V.
II. MERILA ZA RAZVRŠČANJE IN PRERAZVRŠČANJE
5. člen
(merila)
(1) V postopku se živila ocenjuje na
podlagi meril iz drugega odstavka 23.b člena zakona. 
(2) Pri merilih iz prejšnjega odstavka se
upoštevajo tudi podatki in ocene iz znanstvenih publikacij, strokovnih smernic,
izsledkov oziroma mnenj referenčnih strokovnih združenj, podatki in smernice
Svetovne zdravstvene organizacije in drugih ustanov ter organov, pristojnih za
cene živil in financiranje iz javnih sredstev, kot tudi podatki iz drugih javno
dostopnih virov.
6. člen
(pomen živila z vidika javnega zdravja)
(1) Za oceno pomena posameznega živila z
vidika javnega zdravja se upoštevajo prednostna področja prehranske podpore pri
boleznih, ki so določena v 23. členu zakona in opredeljena v slovenskih in
evropskih terapevtskih smernicah. 
(2) Pri oceni iz prejšnjega odstavka se
upošteva tudi pomen področij, ki niso posebej našteta v dokumentih iz
prejšnjega odstavka, kadar imajo velik javno zdravstven pomen.
7. člen
(terapevtski pomen živila)
(1) Živilo se opredeli glede na terapevtski
pomen kot: 
-       
živilo z dokazanim pozitivnim vplivom na končne izide zdravljenja, 
-       
živilo z dokazanim pozitivnim vplivom na nadomestne izide zdravljenja, 
-       
živilo s pozitivnim vplivom na kakovost življenja. 
(2) Živilo se opredeli glede na relativno
terapevtsko vrednost kot: 
-       
živilo z dodano terapevtsko vrednostjo, če ima v primerjavi s
primerjalnim živilom: 
a.   
ugodnejši vpliv na končni izid zdravljenja, 
b.   
ugodnejši vpliv na nadomestni izid zdravljenja, 
c.   
ugodnejši vpliv na kakovost življenja, 
d.   
bolniku prijaznejšo uporabo živila. 
(3) Pri oceni terapevtskega pomena živila
se upošteva tudi stopnje priporočila glede na raven dokaza iz smernic
Evropskega združenja za klinično prehrano in presnovo: 
A Ia: metaanaliza randomiziranih nadzorovanih
raziskav, 
IIb: vsaj ena dobro zasnovana randomizirana
nadzorovana raziskava, 
B IIa: vsaj ena dobro zasnovana nadzorovana
raziskava brez randomizacije, 
Ib: vsaj ena dobro zasnovana, psevdoeksperimentalna
raziskava, 
III: dobro zasnovana neeksperimentalna
deskriptivna raziskava, npr. primerjalna raziskava, korelacijska raziskava ali
raziskava primer-kontrola, ali 
C IV: mnenja oziroma klinične izkušnje
strokovnjakov s tega področja.
8. člen
(prilagojenost sestave hranil)
Živilo se glede na prilagojenost sestave
hranil opredeli kot: 
1.     
standardno živilo, če gre za enteralno živilo s sestavo, ki zagotavlja
zadostne količine makro in mikro hranil za populacijo brez specifičnih potreb.
Večina standardnih živil vsebuje beljakovine, maščobe, dolgoverižne
trigliceride in v nekaterih primerih vlaknine. Večina standardnih živil ne
vsebuje klinično pomembnih vrednosti glutena in laktoze; 
2.     
živilo, specifično za bolezensko stanje, če gre za živilo, ki vsebujejo
makro in mikro hranila prilagojena za specifično bolezen; 
3.     
imunomodulatorno živilo, če gre za živilo, ki s svojimi sestavinami
vpliva na delovanje imunskega sistema; 
4.     
živilo z nizko, normalno ali visoko energijsko vrednostjo: živila z
normalno energijsko vrednostjo imajo energijsko vrednost med 0,9 in 1,2
kcal/ml, z visoko energijsko vrednostjo nad navedeno in z nizko pod navedeno
energijsko vrednostjo; 
5.     
živilo z visoko vsebnostjo beljakovin, če gre za živilo, ki zagotavlja
20% ali več celotne energije iz beljakovin; 
6.     
proteinsko živilo, če gre za živilo, ki vsebuje intaktne proteine –
polipeptide z velikim številom aminokislin, ki niso podvrženi procesu
razgradnje; 
7.     
peptidno živilo, če gre za živilo, ki vsebuje pretežno peptide z 2–50
aminokislinskimi verigami; 
8.     
živilo z vsebnostjo aminokislin, če gre za živilo, ki vsebuje proste
aminokisline kot vir proteinov; 
9.     
živilo z visoko vsebnostjo maščob, če gre za živilo, ki zagotavlja več
kot 40% energije iz maščob ali 
10.  
živilo z vsebnostjo mononasičenih maščobnih kislin, če gre za živilo, ki
daje 20% ali več energije iz mononasičenih maščobnih kislin.
9. člen
(dogovorjena cena živila)
(1) Dogovorjena cena živila se oblikuje na
podlagi: 
-       
analize stroškov ali analize zmanjševanja stroškov prehranske podpore in
-       
analize finančnih učinkov prehranske podpore. 
(2) Analiza stroškov (Cost Analysis) je
vrsta ekonomske analize, ki upošteva le stroške zdravljenja ne glede na izide
zdravljenja. 
(3) Analiza zmanjševanja stroškov
(Cost-Minimization Analysis) se uporablja, kadar med izidi zdravljenj ni razlik
in je zaradi tega potrebna le primerjava stroškov zdravljenja. Izbrano je
zdravljenje, kjer so izračunani stroški zdravljenja pri enakih učinkih
zdravljenja najnižji. 
(4) Analiza finančnih učinkov (Budget
Impact Analysis) je analiza, ki oceni finančne posledice uvedbe in uporabe
novega načina zdravljenja v določenem zdravstvenem sistemu ob omejenih
finančnih sredstvih. Cilj take analize je natančna ocena finančnih posledic
vpeljave novega zdravljenja na izdatke ali izdelava okvira, ki omogoči
razumevanje povezave med novim načinom zdravljenja in vplivom na izdatke. 
(5) Analiza stroškov oziroma analiza
zmanjševanja stroškov prehranske podpore mora vsebovati naslednje podatke: 
-       
primerjavo stroškov glede na primerjalno živilo, preračunanih na
volumen, kalorično vrednost in priporočeni dnevni odmerek in 
-       
primerjavo cen primerljivih živil iz javno dostopnih virov o njihovih
cenah drugih držav. 
(6) Analiza finančnih učinkov mora
vsebovati naslednje podatke: 
-       
uvodne informacije: 
a.     epidemiološke
podatke (prevalenca in incidenca bolezni, starost, spol in dejavniki tveganja)
za Slovenijo, če zanjo podatki obstajajo, sicer iz tujih virov, 
b.   
klinične podatke (opis patologije, napredovanja bolezni in obstoječih
možnosti zdravljenja), 
-       
opis nove prehranske podpore v zdravljenju v primerjavi s standardnim,
vključno z morebitnimi spremembami izvajanja tega, 
-       
ekonomske podatke: 
a.     podatek o
ceni prehranske podpore, 
b.   
prikaz vpliva uvedbe novega živila na izdatke zdravstvenega zavarovanja
za najmanj prva tri leta financiranja iz obveznega zdravstvenega zavarovanja. 
(7) Za prikaz rezultatov finančnih učinkov
iz prejšnjega odstavka se lahko uporabi obrazec iz Priloge 1 tega pravilnika. 
(8) Če se živilo, ki je predmet postopka,
razlikuje od že razvrščenih živil samo po okusu oziroma pakiranju, se v
postopku upošteva le merilo iz prve alinee prvega odstavka tega člena.
10. člen
(merila za nerazvrščanje)
Ne glede na 5. člen tega pravilnika na
listo živil ne morejo biti razvrščena živila, ki: 
-       
ne izkazujejo enake ali dodane vrednosti v terapevtskem ali ekonomskem
smislu v primerjavi z živili v isti terapevtski skupini, ki so že razvrščena na
listo živil, ali 
-       
se uporabljajo za blažitev simptomov oziroma zdravljenje stanj, ki so z
javnozdravstvenega vidika manj pomembna, ali 
-       
se uporabljajo pri obravnavi stanj, ki jih je mogoče urediti ali
pozdraviti zgolj s spremenjenim načinom življenja.
III. IZLOČITEV Z LISTE ŽIVIL
11. člen
(izločitev z liste živil)
(1) Živilo se izloči z liste živil, če ni
več predmet razvrščanja iz 3. člena tega pravilnika, če ne izpolnjuje več meril
iz drugega odstavka 23.b člena zakona, ali ko pride do izpolnitve enega od
meril iz prejšnjega člena. 
(2) Ne glede na prejšnji odstavek se lahko
živilo izloči z liste živil po predhodnem pisnem soglasju proizvajalca živila,
če živilo ni dostopno na trgu več kot leto dni. Zavod preverja dostopnost na
trgu na podlagi podatkov o porabi živil in podatkov predlagatelja, ki jih mora
ta posredovati Zavodu. 
(3) Dostopnost na trgu iz prejšnjega
odstavka pomeni prisotnost živila v prometu na debelo v Republiki Sloveniji,
pri čemer ima promet z živili na debelo enak pomen kot izraz promet z zdravili
na debelo, kot je opredeljen v Zakonu o zdravilih.
IV. OMEJITVE PREDPISOVANJA IN OMEJITVE IZDAJANJA
12. člen
(omejitve predpisovanja in omejitve
izdajanja)
(1) Zavod lahko za živilo v postopku
razvrščanja ali prerazvrščanja in za razvrščeno živilo določi ali spremeni
omejitev predpisovanja ali omejitev izdajanja ali obe omejitvi hkrati. 
(2) Omejitev izdajanja pomeni, da sme
farmacevt v lekarni izdati živilo v breme obveznega zdravstvenega zavarovanja
le v okviru te omejitve. 
(3) Omejitev predpisovanja pomeni, da sme
pooblaščeni zdravnik predpisati živilo v breme obveznega zdravstvenega
zavarovanja le v okviru te omejitve. 
(4) Omejitev predpisovanja se lahko nanaša
na eno ali več naslednjih omejitev: 
-       
populacijsko skupino, ki lahko živilo prejema, določeno s starostjo ali
drugimi populacijskimi značilnostmi; 
-       
indikacijsko področje; izbere se lahko ena ali več terapevtskih
indikacij iz indikacijskega področja živila; v okviru indikacijskega področja
se lahko omeji tudi čas zdravljenja; 
-       
stopnjo izraženosti bolezni, za katero se sme živilo predpisovati; 
-       
vrsto specializacije pooblaščenega zdravnika, ki sme živilo predpisati,
to je klinično specialnost ali skupino pooblaščenih zdravnikov, ki smejo
predpisovati živila; 
-       
obveznost predhodne odobritve strokovne komisije, ki odloča o
predpisovanju določenih živil za posebne zdravstvene namene; 
-       
časovno ali količinsko omejitev izdajanja živil. 
(5) Omejitev izdajanja se lahko nanaša na
časovno ali količinsko omejitev izdajanja živil ali na obe hkrati. 
(6) Besedilo omejitve predpisovanja ali
izdajanja se objavi skupaj z razvrstitvijo oziroma prerazvrstitvijo. Živilo z
omejitvijo predpisovanja ali izdajanja se označi z zvezdico ob oznaki liste.
V. POSTOPEK
13. člen
(začetek postopka)
(1) Predlagatelj lahko vloži pri Zavodu
vlogo za razvrščanje, prerazvrščanje in za določitev ali spremembo omejitve
predpisovanja ali izdajanja. 
(2) Zdravstvena institucija lahko na Zavod
naslovi pobudo za začetek postopka. Zavod pisno obvesti zdravstveno institucijo
o sprejemu ali nesprejemu pobude. V primeru sprejete pobude, postopek nadaljuje
kot z vlogo in izda odločbo iz 21. člena pravilnika. 
(3) Zavod lahko začne postopek na lastno
pobudo. 
(4) Zavod o pobudi iz drugega odstavka tega
člena obvesti predlagatelja, na katerega se pobuda nanaša. Predlagatelj mora
posredovati Zavodu na njegovo pisno zahtevo ustrezno dokumentacijo, potrebno za
odločitev Zavoda. V nasprotnem primeru Zavod odloči na podlagi dokazov, s
katerimi razpolaga.
14. člen
(vrste vlog in pobud)
(1) Vloga oziroma pobuda za razvrščanje in
prerazvrščanje živila na listo živil se lahko nanaša na: 
-       
novo živilo; 
-       
novo terapevtsko indikacijo razvrščenega živila ali 
-       
novo obliko, energijsko vrednost, okus ali pakiranje razvrščenega živila.
(2) Vloga oziroma pobuda se lahko nanaša
tudi na: 
-       
prerazvrščanje ali 
-       
določitev ali spremembo omejitve predpisovanja ali izdajanja. 
(3) Pobuda se lahko nanaša tudi na
izločitev živila z liste živil.
15. člen
(vloga)
(1) Vloga mora vsebovati podatke o
predlagatelju, tehnične in strokovne podatke o živilu, navedene v tem
pravilniku, in predlog dogovorjene cene živila. 
(2) Vloga se pošlje Zavodu v pisni obliki s
kopijo na elektronskem nosilcu podatkov. 
(3) Če se v času postopkov spremeni
predlagatelj, se vloga dopolni s podatki o novem predlagatelju in dokazilu o
tej spremembi v osmih dneh od spremembe. 
(4) Priloge k vlogi so lahko originali ali
kopije listin.
16. člen
(pobuda)
(1) Pobuda mora vsebovati podatke o
zdravstveni instituciji, ki naslovi pobudo na Zavod, podatke o živilu, na
katerega se pobuda nanaša, in strokovno obrazložitev predloga. 
(2) Pobudo se pošlje Zavodu v pisni ali
elektronski obliki. 
(3) Če ni s tem pravilnikom drugače
določeno glede posameznih vprašanj v zvezi s pobudo, veljajo zanjo določbe tega
pravilnika, ki veljajo za vlogo.
17. člen
(vloga za novo živilo, novo terapevtsko
indikacijo, prerazvrščanje ter določitev ali spremembo omejitve predpisovanja
ali izdajanja)
Vloga za novo živilo, novo terapevtsko
indikacijo, prerazvrščanje ter določitev ali spremembo omejitve predpisovanja
ali izdajanja mora vsebovati naslednje podatke in dokumente: 
1.     
spremni dopis (obrazec A v Prilogi 1 tega pravilnika), 
2.     
povzetek vloge (obrazec B v Prilogi 1 tega pravilnika), ki vsebuje: 
- 
podatke iz navodila (B.1.), 
- 
informacija o zdravljenju (B.2.), 
- 
strokovno obrazložitev z navedbo pomena živila z vidika javnega zdravja,
terapevtskim pomenom in prilagojenosti sestave hranil v živilu, specifično za
bolezen, motnjo ali zdravstveno stanje (B.3.1. do B.3.10.), 
- 
morebitna vključitev v strokovne smernice in stopnja priporočila (B.4), 
- 
raven kritja iz javnih sredstev v državah članicah Evropske unije in
drugje in morebitne omejitve predpisovanja ali izdajanja (B.5), 
- 
podatke o trženju (B.6.), 
- 
podatke o ceni (B.7.), 
- 
podatke o stroških za živilo (B.8.), 
- 
analiza finančnih učinkov (B.9.), 
- 
morebitni predlog predlagatelja (B.10.), 
3.     
listine (obrazec C v Prilogi 1 tega pravilnika): 
- 
pooblastilo, ko je vlagatelj vloge pravna ali fizična oseba, ki daje
vlogo v imenu predlagatelja (C.1), 
- 
izjavo predlagatelja, da bo za vsa svoja razvrščena živila nemudoma
obveščal Zavod v vsakem primeru motnje v oskrbi trga, ki traja več kot en mesec
(C.2.), 
4.     
dodatno strokovno dokumentacijo (obrazec D v Prilogi 1 tega pravilnika):
- 
navodilo za uporabo (D.1.), 
- 
klinične raziskave, na katere je v povzetku vloge sklic (D.2.).
18. člen
(vloga za novo obliko, energijsko
vrednost, okus, ali pakiranje)
Vloga za novo obliko, energijsko vrednost,
okus ali pakiranje razvrščenega živila mora vsebovati naslednje podatke in
dokumente: 
1.     
spremni dopis (obrazec A v Prilogi 1 tega pravilnika), 
2.     
povzetek vloge (obrazec B v Prilogi 1 tega pravilnika), ki vsebuje: 
- 
podatke iz navodila (B.1.), 
- 
strokovno obrazložitev (B.3.), 
- 
raven kritja iz javnih sredstev v državah članicah Evropske unije in
drugje in morebitne omejitve predpisovanja ali izdajanja (B.5), 
- 
podatke o trženju (B.6.), 
- 
podatke o ceni (B.7.), 
- 
podatke o stroških za živilo (B.8.), 
3.     
listine (obrazec C v Prilogi 1 tega pravilnika): 
- 
pooblastilo, ko je vlagatelj vloge pravna ali fizična oseba, ki daje
vlogo v imenu predlagatelja (C.1), 
- 
izjavo predlagatelja, da bo za vsa svoja razvrščena živila nemudoma
obveščal Zavod v vsakem primeru motnje v oskrbi trga, ki traja več kot en mesec
(C.2.), 
4.     
dodatno strokovno dokumentacijo (obrazec D v Prilogi 1 tega pravilnika):
- 
navodilo za uporabo (D.1.), 
- 
klinične raziskave, na katere je v povzetku vloge sklic (D.2.).
19. člen
(obravnava vlog oziroma pobud)
(1) Zavod obravnava popolne vloge oziroma
pobude. Vloga oziroma pobuda je popolna, če vsebuje vse podatke in listine,
določene s tem pravilnikom. Če vloga oziroma pobuda ni popolna, Zavod v roku 15
dni po njenem prejemu pozove predlagatelja oziroma zdravstveno institucijo k
njeni dopolnitvi. 
(2) Zavod lahko na podlagi posredovanih in
pridobljenih podatkov, ob pogoju, da gre za predmet razvrščanja iz 3. člena
tega pravilnika ter meril iz drugega odstavka 23.b člena zakona in 10. člena
tega pravilnika od predlagatelja zahteva dodatne podatke in analize, pomembne za
nadaljnje odločanje.
20. člen
(dodatna strokovna mnenja)
Zavod lahko pridobi v postopku mnenja
strokovnih institucij ali strokovnjakov.
21. člen
(odločitve in roki)
(1) Zavod v postopku izda odločbo
najpozneje v 180 dneh od prejema popolne vloge oziroma pobude, na podlagi
katere je začel postopek. 
(2) Če Zavod med postopkom razvrščanja
ugotovi, da so podatki v vlogi nejasni ali neustrezni, o tem obvesti
predlagatelja in ga pozove, da vlogo dopolni. Do predložitve zahtevanih
podatkov se postopek razvrščanja odloži in rok za izdajo odločbe iz prejšnjega
odstavka ne teče.
22. člen
(obrazložitev)
Odločba iz prejšnjega člena mora biti
obrazložena z navedbo, da gre za predmet razvrščanja iz 3. člena in z navedbo
razlogov, ki temeljijo na merilih iz drugega odstavka 23.b člena zakona,
vključno s strokovnimi mnenji, na katerih temelji odločitev. Če je odločba o
nerazvrstitvi oziroma o izločitvi živila z liste živil izdana tudi zato, ker ne
izpolnjuje meril iz 10. člena tega pravilnika, oziroma ker je prišlo do izpolnitve
enega od teh meril, mora biti obrazložena tudi z navedbo razlogov, ki temeljijo
na merilih iz 10. člena tega pravilnika.
23. člen
(pritožba in sodno varstvo)
(1) Zoper odločbo lahko predlagatelj vloži
pritožbo. Pritožba se vloži v 30 dneh od dneva vročitve odločbe. O pritožbi
odloči minister, pristojen za zdravje. Pritožba ne zadrži izvršitve odločbe. 
(2) Pritožba se vloži na Zavod, ki jo
posreduje na ministrstvo, pristojno za zdravje, najpozneje v 15 dneh po prejemu
pritožbe. O pritožbi odloči minister, pristojen za zdravje, v 60 dneh od
vložene pritožbe na Zavod. 
(3) Odločitev ministra, pristojnega za
zdravje, lahko predlagatelj v roku 30 dni od prejema odločbe izpodbija s tožbo
v upravnem sporu pred Upravnim sodiščem Republike Slovenije.
VI. STROŠKI POSTOPKA
24. člen
(stroški postopka)
(1) V postopku plača predlagatelj stroške
postopka, v skladu s tem pravilnikom. Stroške postopka je treba plačati ob
vložitvi vloge. Stroške postopka se plača na račun Zavoda. 
(2) Glede na vrsto vloge stroški postopka
znašajo: 
-       
za razvrščanje novega živila in nove terapevtske indikacije razvrščenega
živila: 1500 eurov, 
-       
za določitev ali spremembe omejitve predpisovanja in izdajanja: 1500
eurov, 
-       
za prerazvrščanje: 1000 eurov, 
-       
za razvrščanje novih oblik in energijske vrednosti razvrščenih živil:
500 eurov, 
-       
za razvrščanje novih pakiranj in okusov razvrščenih živil: 300 eurov. 
(3) Stroški postopka iz prejšnjega odstavka
se nanašajo na eno živilo z eno delovno šifro živila. Za vsako dodatno delovno
šifro se stroški postopka zvišajo za 25 eurov.
VII. NPV ZA ŽIVILO
25. člen
(opredelitev, določitev in veljavnost)
(1) NPV za živilo se določi za vsa živila,
razvrščena na vmesno listo. 
(2) NPV za živilo je podlaga za obračun
živila, ki se financira iz sredstev obveznega zdravstvenega zavarovanja v
celoti oziroma v ustreznem odstotnem deležu na podlagi zakona in glede na
razvrstitev živila. 
(3) NPV za posamezno živilo se določi v
razponu od 50 do 95 odstotkov dogovorjene cene živila tako, da se za vsako
živilo opredeli odstotni delež cene živila, ki ga financira zdravstveno
zavarovanje. 
(4) NPV za živilo in seznam živil z NPV
oziroma njegove spremembe se praviloma določijo vsaka dva meseca. 
(5) NPV za živilo in seznam živil z NPV
oziroma njegove spremembe določi upravni odbor Zavoda oziroma generalni
direktor Zavoda po pooblastilu upravnega odbora Zavoda. 
(6) NPV za živilo in seznam živil z NPV
oziroma njegove spremembe začnejo veljati najmanj 14 dni po objavi na spletni
strani Zavoda.
VIII. DOGOVOR O CENI ŽIVILA
26. člen
(dogovor o ceni živila)
(1) Dogovor o ceni živila se lahko nanaša
na enega ali več načinov financiranja živila, in sicer na: 
-       
dogovorjeno ceno živila, 
-       
popust ali rabat, 
-       
razmerje cena živila – obseg prodaje živila, 
-       
povračilo prekoračenih izdatkov za živilo. 
(2) Dogovor o ceni živila se lahko nanaša
na eno ali več živil. Sklenitev dogovora o ceni živila lahko predlaga Zavod ali
predlagatelj. Sestavni del dogovora o ceni živil je obrazec Dogovor o ceni
živila, ki je v Prilogi 2 tega pravilnika. Dogovor o ceni živila mora biti
sklenjen v pisni obliki in v slovenskem jeziku, sicer ni veljaven. Če je
dogovor o ceni živila sklenjen v slovenskem in tujem jeziku, se za presojo
spornih vprašanj vedno uporablja dogovor o ceni živila v slovenskem jeziku. 
(3) Dogovorjena cena živila je cena živila,
ki jo Zavod dogovori s predlagateljem na podlagi četrtega odstavka 23.a člena
zakona in v skladu z 9. členom tega pravilnika. Sklenitev dogovora o ceni
živila v obliki dogovorjene cene živila je pogoj za razvrščanje oziroma
prerazvrščanje. 
(4) Popust na ceno živila pomeni, da
imetnik dovoljenja zniža ceno živila pod pogoji, dogovorjenimi v dogovoru o
ceni živila. 
(5) Rabat pomeni finančni ali količinski
popust za živilo, ki ga predlagatelj izvede po določenem obdobju in pod pogoji,
dogovorjenimi v dogovoru o ceni živila. 
(6) Dogovor o razmerju cena živila – obseg
prodaje živila pomeni, da se cena živila s povečanjem obsega njegove prodaje
zniža za delež, dogovorjen v dogovoru o ceni živila. 
(7) Dogovor o povračilu prekoračenih
izdatkov za živilo pomeni, da imetnik dovoljenja po zaključku dogovorjenega
obdobja povrne Zavodu dogovorjeno razliko med realiziranim in dogovorjenim
zneskom za živilo, če je bil slednji presežen.
27. člen
(uveljavitev dogovorjenih cen živil)
Predlagatelji so dolžni o dogovorjenih
cenah svojega živila obvestiti dobavitelje, s katerimi imajo sklenjene pogodbe
o sodelovanju, in sicer: 
-       
za živila, ki so dostopna na trgu, takoj po sklenitvi dogovora o ceni
živila ali najpozneje v osmih dneh pred uveljavitvijo spremenjene cene živila, 
-       
za živila, ki še niso na trgu, najpozneje v osmih dneh pred prihodom
živila na trg.
IX. EVIDENCE O ŽIVILIH
28. člen
(evidence)
Zavod vodi evidenco: 
-       
o živilih, ki so razvrščena na listo živil, 
-       
o NPV za živila z datumom začetka veljavnosti NPV in 
-       
o dogovorjenih cenah živil z datumom začetka veljavnosti cene.
29. člen
(objavljanje)
(1) Listo živil oziroma njene spremembe z
datumom začetka njene veljavnosti objavi Zavod na svoji spletni strani
najpozneje 14 dni pred začetkom veljavnosti. Zavod objavlja na svoji spletni
strani prečiščeno besedilo liste živil. 
(2) NPV za živila in seznam živil z NPV
oziroma njegove spremembe z datumom začetka veljavnosti NPV za živila objavi
Zavod na svoji spletni strani najpozneje 14 dni pred začetkom veljavnosti.
Zavod objavlja na svoji spletni strani prečiščeno besedilo seznama živil z NPV.
(3) Dogovorjene cene živil z datumom
začetka njihove veljavnosti objavi Zavod na svoji spletni strani naslednji dan
po sklenitvi dogovora o ceni živila, če predlagatelj dovoli njihovo javno
objavo, kar označi na obrazcu Dogovor o ceni živila. V nasprotnem primeru Zavod
objavi dogovorjene cene živil z datumom začetka njihove veljavnosti le za
zdravstvene institucije. 
(4) Zavod obvešča predlagatelje in zdravstvene
institucije o razvrstitvah, prerazvrstitvah, izločitvah z liste živil ter
določitvah in spremembah omejitev predpisovanja in izdajanja ter o NPV za
živila tudi prek sistema Zavoda za avtomatsko elektronsko obveščanje, v
katerega se predlagatelji in zdravstvene institucije lahko vključijo prek
spletne aplikacije, ki je javno objavljena na naslovu
http://www.zzzs.si/egradiva.

Priloga
1: Vsebina vlog
Priloga
2: Obrazec Dogovor o ceni živila

Pravilnik o razvrščanju živil za posebne
zdravstvene namene na listo (Uradni list RS, št. 110/10) vsebuje naslednjo prehodno in
končno določbo:
»X. PREHODNA IN KONČNA DOLOČBA
30. člen
(vloge, prejete
pred uveljavitvijo pravilnika)
Vloge za razvrščanje, prerazvrščanje,
izločitev z liste živil ter določitev ali spremembo omejitve predpisovanja ali
izdajanja, ki jih je Zavod prejel pred uveljavitvijo tega pravilnika, se
obravnavajo po določbah Pravilnika o razvrščanju zdravil in živil za posebne
zdravstvene namene na listo (Uradni list RS, št. 126/08).
31. člen
(začetek
veljavnosti)
Ta pravilnik se objavi v Uradnem listu
Republike Slovenije, ko da nanj soglasje minister, pristojen za zdravje, in
začne veljati naslednji dan po objavi.«.

Pravilnik o spremembah Pravilnika o
razvrščanju živil za posebne zdravstvene namene na listo (Uradni list RS, št. 4/20) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.