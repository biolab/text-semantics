I. SPLOŠNE DOLOČBE
1. člen
(1) Ta pravilnik ureja
registracijo, tehnični nadzor, označevanje, barvo ladij in čolnov Slovenske
vojske (v nadaljnjem besedilu: ladje in čolni SV), označevanje sredstev iz
popisa, ki se uporabljajo za obrambne zadeve, ter obliko vojaških, pomorskih in
položajnih zastav ter poveljniških plamencev.
(2) Za vprašanja o
registraciji, tehničnem nadzoru, označevanju in barvi ladij in čolnov SV, ki s
tem pravilnikom niso posebej urejena, se uporabljajo predpisi, ki urejajo
pomorstvo in plovbo po celinskih vodah.
2. člen
Postopke v zvezi z registracijo ladij in čolnov SV ter
aktivnosti v zvezi z njihovim zavarovanjem izvaja organizacijska enota
ministrstva, pristojnega za obrambo (v nadaljnjem besedilu: ministrstvo), ki je
pristojna za splošne zadeve, v skladu s predpisi, ki urejajo obvezna
zavarovanja v prometu.
3. člen
Izrazi, uporabljeni v tem pravilniku, pomenijo:
-       
ladja SV je plovilo, ki se uporablja za plovbo po morju in celinskih
vodah ter je dolgo 24 metrov ali več;
-       
čoln SV je plovilo, ki je dolgo manj kot 24 metrov in lahko po celinskih
vodah ter morju pluje dlje od štirih navtičnih milj od obale;
-       
sredstva iz popisa so plovila morskega in rečnega prometa s pripadajočo
opremo in orodjem, za katere se lahko naloži materialna dolžnost za potrebe
obrambe, v skladu z zakonom, ki ureja materialno dolžnost;
-       
uporabniki so vojaška poveljstva, enote in zavodi Slovenske vojske.
II. REGISTRACIJA LADIJ IN ČOLNOV SV
4. člen
(1) Ladje in čolni SV
se vpišejo v vpisnik vojaških ladij in čolnov (v nadaljnjem besedilu: vpisnik),
ki ga sprejme minister, pristojen za obrambo (v nadaljnjem besedilu: minister).
(2) Vpisnik vodi
organizacijska enota ministrstva, pristojna za splošne zadeve. Kopijo vpisnika
vodi in hrani enota Slovenske vojske, pristojna za premike in transport.
(3) Sredstva iz popisa
se ne vpisujejo v vpisnik.
5. člen
(1) Vpisnik je
sestavljen iz knjige vpisov ladij in čolnov SV, seznama vpisnih listov ladij in
čolnov SV ter zbirke listin.
(2) Obrazec seznama
vpisnih listov ladij SV je razviden iz Priloge 1, ki je sestavni del tega
pravilnika.
(3) Obrazec seznama
vpisnih listov čolnov SV je razviden iz Priloge 2, ki je sestavni del tega
pravilnika.
(4) Knjiga vpisov ladij
in čolnov SV ter seznam vpisnih listov se lahko vodijo v elektronski obliki.
6. člen
(1) V knjigo vpisov
ladij in čolnov SV se vpišejo naslednji podatki:
1.     
ime ali registrska oznaka ladje ali čolna;
2.     
vrsta ladje ali čolna;
3.     
izpodriv (v tonah);
4.     
klicni znak;
5.     
material, iz katerega je ladja ali čoln zgrajen;
6.     
dolžina, širina in višina ladje ali čolna;
7.     
pogon ladje ali čolna (vrsta glavnih pogonskih motorjev, znamka glavnih
pogonskih strojev, številka glavnega pogonskega motorja, skupna moč glavnih
pogonskih motorjev, izražena v kilovatih, vrsta goriva);
8.     
največja hitrost (v vozlih);
9.     
kraj gradnje;
10.  
leto gradnje;
11.  
graditelj;
12.  
nosilnost (število oseb; količina tovora, izražena v tonah);
13.  
namembnost;
14.  
najmanjše število članov posadke;
15.  
datum vpisa;
16.  
sposobnost ladje ali čolna za plovbo;
17.  
številka in datum odredbe ministra iz prvega odstavka 8. člena tega
pravilnika;
18.  
številka in datum dovoljenja za plovbo in
19.  
opombe.
(2) Obrazec vpisnega
lista je razviden iz Priloge 3, ki je sestavni del tega pravilnika.
7. člen
Zbirka listin se vodi za vsako ladjo ali čoln SV posebej in
se hrani v posebni mapi. Zbirko listin tvorijo listine, na podlagi katerih je
bil opravljen vpis v vpisnik.
8. člen
(1) Ladja ali čoln SV
se vpiše v vpisnik ali se iz njega izbriše na podlagi odredbe ministra.
(2) Predlog za vpis
ladje ali čolna SV v vpisnik, skupaj s potrdilom o ugotovljeni sposobnosti
ladje ali čolna SV za plovbo, izdela enota Slovenske vojske, pristojna za
premike in transport, in ga posreduje organizacijski enoti ministrstva,
pristojni za splošne zadeve.
(3) K predlogu za vpis
ladje ali čolna SV v vpisnik je treba poleg predloga in potrdila iz prejšnjega
odstavka priložiti tudi vpisni list.
(4) Vpis ladje ali
čolna SV v vpisnik opravi organizacijska enota ministrstva, pristojna za
splošne zadeve.
9. člen
Ladja ali čoln SV se iz vpisnika izbrišeta v primeru:
-       
uničenja ali domneve o uničenju,
-       
trajnega umika iz plovbe,
-       
vpisa v drug register ali
-       
sprejete odločitve o izločitvi iz uporabe v Slovenski vojski.
10. člen
(1) Sposobnost za
plovbo ladje ali čolna SV in tehnični nadzor za plovbo se ugotavljata v skladu
s tem pravilnikom ter drugimi predpisi in pravnimi akti, ki urejajo
registracijo ladij in čolnov v Republiki Sloveniji.
(2) Sposobnost za
plovbo ladij SV in tehnični nadzor izvaja pooblaščen ladijski klasifikacijski
zavod. Pregledi ladij SV se opravljajo v skladu z metodologijo in merili
pooblaščenega ladijskega klasifikacijskega zavoda.
(3) Sposobnost za
plovbo in tehnični nadzor čolnov SV izvaja strokovna komisija Slovenske vojske,
ki jo imenuje pristojni operativni poveljnik Slovenske vojske (v nadaljnjem
besedilu: strokovna komisija). Strokovna komisija pri svojem delu smiselno
uporablja predpise, ki urejajo sposobnost za plovbo in tehnični nadzor za čolne
v Republiki Sloveniji ter smiselno upošteva operativno prakso uporabe vojaških
čolnov v vojaških operacijah na morju, na podlagi odločitve pristojnega
poveljnika Slovenske vojske.
(4) Na podlagi
uspešnega pregleda in izpolnjevanja predpisanih zahtev klasifikacijski zavod iz
drugega odstavka tega člena oziroma strokovna komisija izda listino o
sposobnosti za plovbo.
(5) Pregled ladje in
čolna SV je osnovni, redni in izredni.
11. člen
(1) Osnovni pregled
ladje in čolna SV se opravlja pred vpisom nove ladje ali čolna SV v vpisnik in
v primeru večje rekonstrukcije ladje ali čolna SV.
(2) Osnovni pregled
ladij SV opravlja pooblaščeni ladijski klasifikacijski zavod v skladu z
metodologijo in merili za preglede vojaških ladij. Osnovni pregled čolna SV
opravlja strokovna komisija.
12. člen
(1) Redni pregled ladje
SV se opravlja zaradi podaljšanja plovnega dovoljenja ladje SV med trajanjem
klase ladje. Redni pregled ladij SV opravlja pooblaščeni ladijski
klasifikacijski zavod v skladu z metodologijo in merili za preglede vojaških
ladij.
(2) Redni pregled čolna
SV se opravi pred potekom dovoljenja za plovbo čolna SV. Redni pregled čolna SV
opravlja strokovna komisija.
13. člen
Izredni pregled ladje in čolna SV odredi pristojni operativni
poveljnik Slovenske vojske v primeru:
-       
večjih okvar ali poškodb ladje ali čolna SV, ki zahtevajo obsežnejša
popravila;
-       
obstoja suma o neizpolnjevanju pogojev sposobnosti za plovbo ladje ali
čolna SV.
14. člen
(1) Na podlagi
ugotovljene sposobnosti za plovbo ladje ali čolna SV enota Slovenske vojske,
pristojna za premike in transport, izdela dovoljenje za plovbo, ki ga podpiše
pristojni operativni poveljnik Slovenske vojske in ga skupaj s potrdilom o
ugotovljeni sposobnosti za plovbo pošlje organizacijski enoti ministrstva,
pristojni za splošne zadeve, ter uporabniku.
(2) Postopek iz
prejšnjega odstavka se podrobneje uredi z aktom poveljevanja, ki ga izda
načelnik Generalštaba Slovenske vojske.
III. OZNAČEVANJE, BARVE TER IMENA LADIJ IN ČOLNOV SV
15. člen
(1) Ladja SV ima
registrsko oznako in ime, čoln SV pa registrsko oznako.
(2) Registrska oznaka
ladje in čolna SV je sestavljena iz črk in številk.
(3) Registrska oznaka
ladje in čolna SV je na obeh straneh središčnega dela premca. Ime ladje SV je
na obeh bokih krme.
(4) Črke in številke
registrske oznake ladje SV so bele barve. Višina številk je najmanj 50 cm,
širina ne sme presegati 25 cm, debelina pa 10 cm. Višina črk je najmanj 25 cm,
širina ne sme presegati 20 cm, debelina pa 4 cm. Velikost črk in številk se
lahko spremeni sorazmerno glede na velikost ladje SV. Na levi in desni strani
navigacijskega mosta ladje SV sta oznaki klicnega znaka v mednarodnem radijskem
prometu.
(5) Črke in številke
registrske oznake čolna SV so črne barve. Njihova višina praviloma ne sme
presegati 20 cm, širina pa 10 cm. Velikost črk in številk se lahko spremeni
sorazmerno glede na velikost čolna SV.
16. člen
(1) Maskirna barva
nadvodnega dela ladje SV je svetlo siva (RAL 7001). Pohodne površine ladje SV
so pobarvane s temno sivo barvo (RAL 7024). Podvodni del ladje SV je pobarvan z
rdečo ali črno barvo.
(2) Maskirna barva
čolnov SV je siva (RAL 7001 ali primerljiva barva). Čolni SV, ki se uporabljajo
v celinskih vodah, in gumijasti čolni SV se ne barvajo z maskirno barvo.
17. člen
(1) Sredstva iz popisa,
ki so vpoklicana zaradi potreb obrambe, se med uporabo v Slovenski vojski
označujejo z oznako, ki je izdelana v obliki samolepilne ali magnetne nalepke
in na kateri sta črki SV črne barve, nad njima pa oznaka pripadnosti Slovenski
vojski. Velikost oznake se smiselno prilagodi velikosti vpoklicanega čolna ali
ladje SV.
(2) Sredstva iz popisa
se z oznakami iz prejšnjega odstavka označujejo na levi in desni strani boka
ladje ali čolna SV oziroma na nadgradnji, če je to bolj vidno.
IV. VOJAŠKE, POMORSKE IN POLOŽAJNE ZASTAVE TER POVELJNIŠKI
PLAMENCI
18. člen
(1) Vojaški pomorski
zastavi Republike Slovenije sta zastava ladij in čolnov SV ter zastava na
premcu.
(2) Zastava ladij in
čolnov SV je zastava Republike Slovenije.
(3) Zastava na premcu
je pravokotne oblike ter bele, modre in zlatorumene barve, ki so barve grba
Republike Slovenije. Razmerje med širino in dolžino zastave je ena proti dva.
Barve si sledijo po vrstnem redu od zgoraj navzdol: bela, modra in zlatorumena.
Vsaka barva po širini obsega eno tretjino prostora zastave. Velikost zastave se
prilagaja velikosti ladje ali čolna SV. Grafična podoba zastave na premcu je
razvidna iz Priloge 4, ki je sestavni del tega pravilnika.
(4) Zastava na premcu
se izobesi samo na ladjah SV.
19. člen
(1) Položajne zastave
so:
-       
zastava predsednika Republike Slovenije,
-       
zastava predsednika Državnega zbora Republike Slovenije,
-       
zastava predsednika Vlade Republike Slovenije,
-       
zastava ministra,
-       
zastava načelnika Generalštaba Slovenske vojske.
(2) Položajne zastave
ne presegajo dolžine in širine 50 cm. Grafična podoba položajnih oznak je
razvidna iz Priloge 4 tega pravilnika.
(3) Položajne zastave
se izobešajo samo na ladjah SV.
20. člen
(1) Zastava predsednika
Republike Slovenije je bele barve, kvadratne oblike, z robom, ki je enak
slovenski trobojnici. Rob je širok eno osmino dolžine stranice kvadrata. V
sredini kvadrata je grb Republike Slovenije. Središče grba se ujema s točko, v
kateri se sekata diagonali zastave. Grb pokriva eno devetino zastave.
(2) Zastava predsednika
Državnega zbora Republike Slovenije je rdeče barve, kvadratne oblike, z robom
temno modre barve. Rob je širok eno osmino dolžine stranice kvadrata. V sredini
kvadrata je grb Republike Slovenije. Središče grba se ujema s točko, v kateri
se sekata diagonali zastave. Grb pokriva eno devetino zastave.
(3) Zastava predsednika
Vlade Republike Slovenije je temno modre barve, kvadratne oblike, z robom rdeče
barve. Rob je širok eno osmino dolžine stranice kvadrata. V sredini kvadrata je
grb Republike Slovenije. Središče grba se ujema s točko, v kateri se sekata
diagonali zastave. Grb pokriva eno devetino zastave.
(4) Zastava ministra je
rdeče barve, kvadratne oblike, z robom temno modre barve. Rob je širok eno
osmino dolžine stranice kvadrata. V sredini kvadrata je oznaka pripadnosti
Slovenski vojski. Središče oznake se ujema s točko, v kateri se sekata
diagonali zastave. Oznaka pokriva eno devetino zastave.
(5) Zastava načelnika
Generalštaba Slovenske vojske je temno modre barve, kvadratne oblike, z robom
rdeče barve. Rob je širok eno osmino dolžine stranice kvadrata. V sredini
kvadrata je oznaka pripadnosti Slovenski vojski. Središče oznake se ujema s
točko, v kateri se sekata diagonali zastave. Oznaka pokriva eno devetino
zastave.
21. člen
(1) Poveljniški
plamenci so:
-       
plamenec poveljnika pomorske enote, enake divizionu ali polku,
-       
plamenec poveljnika odreda ali čete patruljnih ladij SV in
-       
plamenec poveljnika ladje SV.
(2) Poveljniški
plamenci ne presegajo dolžine 60 cm in na prednjem koncu ne presegajo širine 30
cm. Grafična podoba oznak za poveljniške plamence je razvidna iz Priloge 4 tega
pravilnika.
(3) Poveljniški
plamenci se izobešajo samo na ladjah SV.
22. člen
(1) Plamenec poveljnika
pomorske enote, enake divizionu ali polku, je rdeče barve in trikotne oblike.
Na rdečem polju je ob osnovnici trikotnika stilizirano sidro zlate barve.
Višina sidra ne presega ene tretjine osnovnice trikotnika.
(2) Plamenec poveljnika
pomorske enote, odreda ali čete patruljnih ladij SV je temno modre barve in
trikotne oblike. Na modrem polju ob osnovnici trikotnika je sidro zlate barve.
Višina sidra ne presega ene tretjine osnovnice trikotnika.
(3) Plamenec poveljnika
ladje SV je bele barve in trikotne oblike. Poševne stranice so obrobljene z
robom rdeče barve. Širina roba ne presega ene desetine osnovnice trikotnika. Na
belem polju ob osnovnici trikotnika je sidro zlate barve. Višina sidra ne
presega ene tretjine osnovnice trikotnika.
23. člen
(1) Zastava ladij in
čolnov SV je na ladjah in čolnih SV v privezu izobešena na krmnem drogu od 8.
ure do sončnega zahoda, na ladjah SV v plovbi pa je izobešena na jambornem
drogu ves čas plovbe.
(2) Ladje SV imajo ob
nedeljah in praznikih izobešeno malo zastavno galo. Ob vojaških in drugih
svečanostih imajo izobešeno veliko zastavno galo oziroma svetlobno galo. Malo
zastavno galo sestavljajo zastava na premcu in dve zastavi ladij in čolnov SV,
ki sta izobešeni na glavnem jamboru in na krmi ladje SV. Veliko zastavno galo
poleg zastav male zastavne gale sestavljajo še zastave mednarodnega signalnega
kodeksa, ki so izobešene od premčnega kopja čez glavni jambor do krmnega kopja.
Svetlobna gala je sestavljena iz svetlobnih teles, ki so izobešena od premčnega
kopja čez glavni jambor do krmnega kopja. Svetlobna gala se prižge ob sončnem
zahodu in ugasne ob 24. uri.
(3) Če je na ladji SV
oseba s pravico do položajne zastave ali plamenca, se na ladji SV izobesi
pripadajočo položajno zastavo oziroma plamenec. Če je na ladji SV več oseb s
pravico do položajne zastave ali plamenca, se na ladji SV izobesi položajna
zastava oziroma plamenec osebe z najvišjim položajem.
(4) Tuje vojaške ladje
ob obiskih Republike Slovenije pozdravijo zastavo Republike Slovenije.
V. POSEBNA DOLOČBA
24. člen
Minister z navodilom, ki ureja dokumentacijo ladij in čolnov
SV, podrobneje določi dokumente, ki so namenjeni načrtovanju, evidentiranju in
poročanju o delovanju ladij in čolnov SV, ter ga objavi na spletni strani
ministrstva.
VI. PREHODNE IN KONČNI DOLOČBI
25. člen
Vpisi, ki so bili vpisani v vpisnik pred uveljavitvijo tega
pravilnika, ostanejo v veljavi.
26. člen
Pristojni operativni poveljnik Slovenske vojske v treh
mesecih od uveljavitve tega pravilnika imenuje strokovno komisijo.
27. člen
Načelnik Generalštaba Slovenske vojske v treh mesecih od
uveljavitve tega pravilnika izda akt poveljevanja iz drugega odstavka 14. člena tega pravilnika.
28. člen
Z dnem uveljavitve tega pravilnika prenehajo veljati naslovi
»1. Registracija«, »2. Označevanje ter imena ladij in čolnov« in »3. Vojaške,
pomorske in položajne zastave ter poveljniški plamenci« poglavja »IV. VODNA
PLOVILA«, 37. do 54. člen in risbe št. 10
do 17 Pravilnika o registraciji in označevanju vozil, zrakoplovov in vodnih
plovil Ministrstva za obrambo (Uradni list RS, št. 116/07,
21/09, 111/09, 106/10 – ZMV, 42/16 in 58/19).
29. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-19/2023-7
Ljubljana, dne 20. junija 2023
EVA 2023-1911-0010
Marjan Šarec
minister 
za obrambo

Priloga
1: Seznam vpisnih listov ladij SV
Priloga
2: Seznam vpisnih listov čolnov SV
Priloga
3: Vpisni list za ladjo ali čoln SV
Priloga 4:
Grafične podobe zastav in plamencev na ladjah Slovenske vojske