SPLOŠNE DOLOČBE
1. člen
S tem pravilnikom se določajo postopki za
pripravo:
-      
premoženjskih bilanc posrednih uporabnikov proračuna,
-      
premoženjskih bilanc neposrednih uporabnikov proračuna,
-      
premoženjske bilance Zavoda za pokojninsko in invalidsko zavarovanje
Slovenije,
-      
premoženjske bilance Zavoda za zdravstveno zavarovanje Slovenije,
-      
premoženjskih bilanc občin,
-      
premoženjske bilance države ter
-      
konsolidirane premoženjske bilance države in občin.
Premoženjske bilance iz prejšnjega odstavka
se pripravijo v skladu z določbami tega pravilnika na obrazcih in po
metodologijah, ki so sestavni del tega pravilnika.
2. člen
Podlaga za sestavo
premoženjskih bilanc iz prejšnjega člena so podatki bilance stanja, sestavljene
v skladu z določbami pravilnika, ki ureja  sestavljanje letnih poročil za
proračun, proračunske uporabnike in druge osebe javnega prava, in podatki iz
poslovnih knjig. Pri izkazovanju posameznih podatkov v premoženjski bilanci
upoštevajo zavezanci tudi določbe tega pravilnika.
2.a člen
Postopek
konsolidacije po pravilih tega pravilnika za pravne osebe javnega prava iz
prvega odstavka 1. člena tega pravilnika, se opravi na podlagi računalniške
obdelave. Računalniška obdelava za vnos in obdelavo podatkov ter navodila za
uporabo le-te so objavljeni na spletni strani Ministrstva za finance.
Računalniška obdelava
iz prejšnjega odstavka vsebuje:
a) 
obrazce, ki so sestavni
del tega pravilnika:
- Premoženjska
bilanca posrednega uporabnika proračuna,
- Premoženjska
bilanca neposrednega uporabnika proračuna,
- Premoženjska
bilanca občine,
- Premoženjska
bilanca države,
- Konsolidirana
premoženjska bilanca države in občin;
b) 
obrazce, ki so v pomoč
pri pripravi premoženjskih bilanc in pripravi obrazložitev iz 21. člena tega
pravilnika:
-  Obrazložitev sprememb
premoženjske bilance,
-  Obrazložitev pobota in dolga
za P1/P3,
-  Obrazložitev pobota in dolga
za P1/P3 ZBIR,
-  Obrazložitev pobota za P5,
-  BB (Podatki bilance stanja, bruto bilance in poslovnih knjig),
-  BB_ZBIR (Podatki bilance
stanja, bruto bilance in poslovnih knjig ZBIR),
-  BB analitika (Odprte
terjatve in obveznosti do proračunskih uporabnikov državnega in občinskih
proračunov),
-  BB analitika_ZBIR (Odprte
terjatve in obveznosti do proračunskih uporabnikov državnega in občinskih
proračunov ZBIR).
3. člen
Z izrazom “proračun” so v tem pravilniku
mišljeni podatki, ki se zagotavljajo v poslovnih knjigah proračuna države
oziroma občine.
Z izrazom »neposredni
uporabnik proračuna« so v tem pravilniku mišljeni tudi  upravljavci sredstev
enotnih zakladniških računov (v nadaljnjem besedilu: EZR), ki vodijo poslovne
knjige na podlagi pravilnika, ki določa vodenje računovodskih evidenc
upravljanja denarnih sredstev sistema EZR.
4. člen
V premoženjskih bilancah posrednih in
neposrednih uporabnikov občinskega proračuna, ožjih delov občin in občine se
ločeno izkažejo terjatve in obveznosti do državnega proračuna, posrednih in
neposrednih uporabnikov državnega proračuna, Zavoda za zdravstveno zavarovanje
Slovenije in Zavoda za pokojninsko in invalidsko zavarovanje Slovenije ter do
posrednih in neposrednih uporabnikov drugih občinskih proračunov, ožjih delov
drugih lokalnih skupnosti oziroma občin in drugih občinskih proračunov.
V premoženjskih bilancah posrednih in
neposrednih uporabnikov državnega proračuna, Zavoda za zdravstveno zavarovanje
Slovenije, Zavoda za pokojninsko in invalidsko zavarovanje Slovenije ter države
se ločeno izkažejo terjatve in obveznosti do proračunov občin, posrednih in
neposrednih uporabnikov občinskih proračunov ter ožjih delov občin.
4.a člen
V premoženjskih
bilancah subjektov, vključenih v sistem EZR, se denarna sredstva na podračunih
EZR izkažejo kot terjatev do upravljavca sredstev sistema EZR.
4.b člen
Dolgoročne obveznosti
in dolgoročne terjatve se za potrebe priprave premoženjske bilance ne prenašajo
na kratkoročne obveznosti oziroma na kratkoročne terjatve.
4.c člen
Posredni proračunski
uporabnik, ki ima več ustanoviteljev ali pa je prejel sredstva v upravljanje od
subjekta, ki ni njegov ustanovitelj, pripravi delne premoženjske bilance za te
subjekte.
PREMOŽENJSKE BILANCE POSREDNIH UPORABNIKOV PRORAČUNA
5. člen
Posredni uporabnik proračuna sestavi
premoženjsko bilanco na obrazcu “Premoženjska bilanca posrednega uporabnika
proračuna”, ki je priloga tega pravilnika (priloga 1). V stolpec 4 se vpišejo
podatki za tekoče leto, v stolpec 5 pa se vpišejo podatki iz stolpca 4
predhodnega leta.
Podatki se za tekoče in predhodno leto
vpisujejo v obrazec “Premoženjska bilanca posrednega uporabnika proračuna” v
skladu z metodologijo za izpolnitev obrazca premoženjska bilanca posrednega
uporabnika proračuna, ki je priloga tega pravilnika (priloga 2).
Posredni uporabniki občinskega
proračuna
6. člen
Terjatve in obveznosti med posrednim
uporabnikom občinskega proračuna ter občinskim proračunom, neposrednimi
uporabniki občinskega proračuna, ožjimi deli občine in drugimi posrednimi
uporabniki občinskega proračuna, razen obveznosti za sredstva, prejeta v
upravljanje, se ob sestavi premoženjske bilance medsebojno pobotajo, za razliko
med obveznostmi in terjatvami pa posredni uporabnik občinskega proračuna v
svoji premoženjski bilanci zmanjša ali poveča obveznost za sredstva, prejeta v
upravljanje.
Posredni uporabnik občinskega proračuna ob
sestavi premoženjske bilance medsebojno pobota tudi pasivne kratkoročne časovne
razmejitve in aktivne kratkoročne časovne razmejitve razen zneska vrednostnic,
za razliko pa zmanjša ali poveča obveznost za sredstva, prejeta v upravljanje.
Ob sestavi premoženjske bilance javnega
sklada, ki ga je ustanovila občina, se medsebojno pobotajo tudi neplačani
odhodki in prihodki, za razliko pa se zmanjša ali poveča obveznost za sredstva,
prejeta v upravljanje.
Javni sklad iz prejšnjega odstavka, ki ima
med obveznostmi do virov sredstev, oblikovan tudi splošni sklad ali sklad
namenskega premoženja, za razlike, ugotovljene po določbah prvega, drugega in
tretjega odstavka tega člena, zmanjša ali poveča obveznost za sredstva prejeta
v upravljanje. Če pa je znesek, za katerega bi moral zmanjšati obveznost za
sredstva prejeta v upravljanje, večji od zneska te obveznosti, zmanjša za
znesek, ki presega obveznost, najprej splošni sklad, za preostali del presežka
pa sklad namenskega premoženja v javnih skladih.
Javni zavod, ki ima med obveznostmi do
virov sredstev oblikovan sklad premoženja v drugih pravnih osebah javnega
prava, ki je v njihovi lasti, za razlike, ugotovljene po določbah prvega in
drugega odstavka tega člena, zmanjša ali poveča ta sklad.
Posredni uporabniki državnega
proračuna
7. člen
Terjatve in obveznosti med posrednim
uporabnikom državnega proračuna ter državnim proračunom, neposrednimi uporabniki
državnega proračuna in drugimi posrednimi uporabniki državnega proračuna, razen
obveznosti za sredstva, prejeta v upravljanje, se ob sestavi premoženjske
bilance medsebojno pobotajo, za razliko med obveznostmi in terjatvami pa
posredni uporabnik državnega proračuna v svoji premoženjski bilanci zmanjša ali
poveča obveznost za sredstva, prejeta v upravljanje.
Posredni uporabnik državnega proračuna ob
sestavi premoženjske bilance medsebojno pobota tudi pasivne kratkoročne časovne
razmejitve in aktivne kratkoročne časovne razmejitve razen zneska vrednostnic,
za razliko pa zmanjša ali poveča obveznost za sredstva, prejeta v upravljanje.
Ob sestavi premoženjske bilance javnega
sklada, ki ga je ustanovila država, se medsebojno pobotajo tudi neplačani
odhodki in prihodki, za razliko pa se zmanjša ali poveča obveznost za sredstva,
prejeta v upravljanje.
Javni sklad iz prejšnjega odstavka, ki ima
med obveznostmi do virov sredstev, oblikovan tudi splošni sklad ali sklad
namenskega premoženja, za razlike, ugotovljene po določbah prvega, drugega in
tretjega odstavka tega člena, zmanjša ali poveča obveznost za sredstva prejeta
v upravljanje. Če pa je znesek, za katerega bi moral zmanjšati obveznost za
sredstva prejeta v upravljanje, večji od zneska te obveznosti, zmanjša za
znesek, ki presega obveznost, najprej splošni sklad, za preostali del presežka
pa sklad namenskega premoženja v javnih skladih.
Javni zavod, ki ima med obveznostmi do
virov sredstev oblikovan sklad premoženja v drugih pravnih osebah javnega
prava, ki je v njihovi lasti, za razlike, ugotovljene po določbah prvega in
drugega odstavka tega člena, zmanjša ali poveča ta sklad.
PREMOŽENJSKE BILANCE NEPOSREDNIH UPORABNIKOV PRORAČUNA
8. člen
Neposredni uporabnik proračuna sestavi
premoženjsko bilanco na obrazcu “Premoženjska bilanca neposrednega uporabnika
proračuna”, ki je priloga tega pravilnika (priloga 3). V stolpec 4 se vpišejo
podatki za tekoče leto, v stolpec 5 pa se vpišejo podatki iz stolpca 4
predhodnega leta.
Podatki se za tekoče in predhodno leto
vpisujejo v obrazec “Premoženjska bilanca neposrednega uporabnika proračuna” v
skladu z metodologijo za izpolnitev obrazca premoženjska bilanca neposrednega
uporabnika proračuna, ki je priloga tega pravilnika (priloga 4).
Ne glede na prvi odstavek tega člena, se za
upravne enote predloži le zbirna premoženjska bilanca neposrednega uporabnika
proračuna.
Neposredni uporabnik občinskega
proračuna
9. člen
Terjatve in obveznosti med neposrednim
uporabnikom občinskega proračuna ter občinskim proračunom, posrednimi
uporabniki občinskega proračuna, ožjimi deli občine in drugimi neposrednimi
uporabniki občinskega proračuna, razen terjatev in obveznosti za sredstva, dana
oziroma prejeta v upravljanje, se ob sestavi premoženjske bilance medsebojno
pobotajo, za razliko med obveznostmi in terjatvami pa neposredni uporabnik
občinskega proračuna v svoji premoženjski bilanci zmanjša ali poveča obveznost
za sredstva, prejeta v upravljanje.
Neposredni uporabnik občinskega proračuna
ob sestavi premoženjske bilance medsebojno pobota tudi pasivne kratkoročne
časovne razmejitve in aktivne kratkoročne časovne razmejitve razen zneska
vrednostnic, za razliko pa zmanjša ali poveča obveznost za sredstva, prejeta v
upravljanje.
Ob sestavi premoženjske bilance
neposrednega uporabnika občinskega proračuna se medsebojno pobotajo tudi
neplačani odhodki in prihodki, za razliko pa se zmanjša ali poveča obveznost za
sredstva, prejeta v upravljanje.
Neposredni uporabnik občinskega proračuna,
ki ima med obveznostmi do virov sredstev oblikovan tudi splošni sklad, za
razliko, ugotovljeno po določbah prvega, drugega in tretjega odstavka tega
člena, zmanjša ali poveča obveznost za sredstva, prejeta v upravljanje. Če pa
je razlika za katero bi moral zmanjšati obveznost za sredstva, prejeta v
upravljanje, večja od zneska te obveznosti, zmanjša za preostali del razlike
splošni sklad.
Neposredni uporabnik državnega
proračuna
10. člen
Terjatve in obveznosti med neposrednim
uporabnikom državnega proračuna ter državnim proračunom, Zavodom za zdravstveno
zavarovanje Slovenije, Zavodom za pokojninsko in invalidsko zavarovanje
Slovenje, posrednimi uporabniki državnega proračuna in drugimi neposrednimi
uporabniki državnega proračuna, katerih premoženje se vključuje v premoženjsko
bilanco države, razen terjatev in obveznosti za sredstva, dana oziroma prejeta
v upravljanje, se ob sestavi premoženjske bilance medsebojno pobotajo, za
razliko med obveznostmi in terjatvami pa neposredni uporabnik državnega
proračuna v svoji premoženjski bilanci zmanjša ali poveča obveznost za
sredstva, prejeta v upravljanje.
Neposredni uporabnik državnega proračuna ob
sestavi premoženjske bilance medsebojno pobota tudi pasivne kratkoročne časovne
razmejitve in aktivne kratkoročne časovne razmejitve razen zneska vrednostnic,
za razliko pa zmanjša ali poveča obveznost za sredstva, prejeta v upravljanje.
Ob sestavi premoženjske bilance
neposrednega uporabnika državnega proračuna se medsebojno pobotajo tudi
neplačani odhodki in prihodki, za razliko pa se zmanjša ali poveča obveznost za
sredstva, prejeta v upravljanje.
Neposredni uporabnik državnega proračuna,
ki ima med obveznostmi do virov sredstev oblikovan tudi splošni sklad, za
razliko, ugotovljeno po določbah prvega, drugega in tretjega odstavka tega
člena, zmanjša ali poveča obveznost za sredstva, prejeta v upravljanje, če pa
je razlika, za katero bi moral zmanjšati obveznost za sredstva, prejeta v
upravljanje, večja od zneska te obveznosti, zmanjša za preostali del razlike
splošni sklad.
PREMOŽENJSKE BILANCE OŽJIH DELOV OBČIN
11. člen
Ožji deli lokalnih skupnosti oziroma občin
se štejejo med neposredne uporabnike občinskih proračunov.
Ožji del občine sestavi premoženjsko
bilanco na obrazcu “Premoženjska bilanca neposrednega uporabnika proračuna”, ki
je priloga tega pravilnika (priloga 3).
Podatki se za tekoče in predhodno leto
vpisujejo v obrazec “Premoženjska bilanca neposrednega uporabnika proračuna” v
skladu z metodologijo za izpolnitev obrazca premoženjska bilanca neposrednega
uporabnika proračuna, ki je priloga tega pravilnika (priloga 4).
Glede izkazovanja posameznih postavk v
premoženjski bilanci ožjega dela občine se uporabljajo določbe 9. člena tega
pravilnika.
PREMOŽENJSKA BILANCA ZAVODA ZA POKOJNINSKO IN INVALIDSKO
ZAVAROVANJE SLOVENIJE IN ZAVODA ZA ZDRAVSTVENO ZAVAROVANJE SLOVENIJE
12. člen
Zavoda sestavita premoženjski bilanci na
obrazcu “Premoženjska bilanca neposrednega uporabnika proračuna”, ki je priloga
tega pravilnika (priloga 3).
Podatki se za tekoče in predhodno leto
vpisujejo v obrazec “Premoženjska bilanca neposrednega uporabnika proračuna” v
skladu z metodologijo za izpolnitev obrazca premoženjska bilanca neposrednega
uporabnika proračuna, ki je priloga tega pravilnika (priloga 4).
Glede izkazovanja posameznih postavk v
premoženjski bilanci zavoda se uporabljajo določbe 10. člena tega pravilnika.
PREMOŽENJSKE BILANCE OBČIN
13. člen
Občina sestavi premoženjsko bilanco na
obrazcu “Premoženjska bilanca občine”, ki je priloga tega pravilnika (priloga
5).
Podatki se za tekoče in predhodno leto
vpisujejo v obrazec “Premoženjska bilanca občine” v skladu z metodologijo za
izpolnitev obrazca premoženjska bilanca občine, ki je priloga tega pravilnika
(priloga 6) ter določbami 14. in 15. člena tega pravilnika.
Občine sporočijo podatke vseh posameznih
premoženjskih bilanc, ki so jih vključile v konsolidacijo, v elektronski obliki
na obrazcu, ki je objavljen na spletni strani Ministrstva za finance.
Elektronski obrazec sestavljajo tri preglednice. Preglednica »P1-ZBIR« vsebuje
podatke premoženjskih bilanc posrednih uporabnikov občinskega proračuna.
Preglednica »P3-ZBIR« vsebuje podatke premoženjskih bilanc neposrednih
uporabnikov občinskega proračuna. Preglednica »P1-P3-ZBIR-obrazložitve
sprememb« vsebuje obrazložitve sprememb postavk premoženjskih bilanc posrednih
in neposrednih uporabnikov občinskega proračuna.
14. člen
Pred sestavo premoženjske bilance občine se
obveznosti in terjatve med občinskim proračunom ter posrednimi uporabniki
občinskega proračuna, ožjimi deli občine ustanoviteljice in neposrednimi
uporabniki občinskega proračuna, razen terjatev za sredstva, dana v
upravljanje, medsebojno pobotajo, za razliko med obveznostmi in terjatvami pa
se zmanjša ali poveča splošni sklad.
Medsebojno se pobotajo tudi v proračunu
občine izkazane pasivne kratkoročne časovne razmejitve in aktivne kratkoročne
časovne razmejitve razen zneska vrednostnic ter neplačani prihodki in odhodki,
za razliko pa se zmanjša ali poveča splošni sklad.
15. člen
Premoženjska bilanca občine se sestavi kot
zbirna bilanca iz podatkov, ugotovljenih v skladu z določbami prejšnjega člena,
ter podatkov, izkazanih v premoženjskih bilancah neposrednih uporabnikov
občinskega proračuna, ožjih delov občine in posrednih uporabnikov občinskega
proračuna.
Pred vključitvijo podatkov iz premoženjskih
bilanc neposrednih uporabnikov občinskega proračuna, ožjih delov občine ter
posrednih uporabnikov občinskega proračuna, v premoženjsko bilanco občine, se
pobotajo terjatve in obveznosti iz naslova sredstev, danih oziroma prejetih v
upravljanje, razen terjatev za sredstva, dana v upravljanje drugim, izkazanih v
občinskem proračunu in premoženjskih bilancah, ki se vključujejo v premoženjsko
bilanco občine.
Pred vključitvijo podatkov iz premoženjskih
bilanc neposrednih uporabnikov občinskega proračuna, ožjih delov občine ter
posrednih uporabnikov občinskega proračuna, v premoženjsko bilanco občine, se
pobotajo tudi zneski naložb v namensko premoženje, preneseno javnim skladom
oziroma zneski naložb v premoženje, preneseno v last drugim pravnim osebam
javnega prava, ki imajo premoženje v svoji lasti, z zneski skladov premoženja v
javnih skladih in drugih pravnih osebah javnega prava, ki je v njihovi lasti,
izkazani v občinskem proračunu in premoženjskih bilancah posrednih in
neposrednih uporabnikov, ki se vključujejo v premoženjsko bilanco občine.
Za razliko ugotovljeno po drugem in tretjem
odstavku tega člena se zmanjša ali poveča splošni sklad občine.
PREMOŽENJSKA BILANCA DRŽAVE
16. člen
Premoženjska bilanca države se sestavi na
obrazcu “Premoženjska bilanca države “, ki je priloga tega pravilnika (priloga
7).
Podatki se za tekoče in predhodno leto
vpisujejo v obrazec “Premoženjska bilanca države” v skladu z metodologijo za
izpolnitev obrazca premoženjska bilanca države, ki je priloga tega pravilnika
(priloga 8) ter določbami 17. in 18. člena tega pravilnika.
17. člen
Pred sestavo premoženjske bilance države se
terjatve in obveznosti med državnim proračunom ter posrednimi uporabniki
državnega proračuna, Zavodom za zdravstveno zavarovanje Slovenije, Zavodom za
pokojninsko in invalidsko zavarovanje Slovenije in neposrednimi uporabniki
državnega proračuna, razen terjatev za sredstva dana v upravljanje, medsebojno
pobotajo, za razliko med obveznostmi in terjatvami pa se zmanjša ali poveča
splošni sklad.
Medsebojno se pobotajo tudi v državnem
proračunu izkazane pasivne kratkoročne časovne razmejitve in aktivne
kratkoročne časovne razmejitve razen zneska vrednotnic ter neplačani prihodki
in odhodki, za razliko pa se zmanjša ali poveča splošni sklad.
18. člen
Premoženjska bilanca države se sestavi kot
zbirna bilanca iz podatkov, ugotovljenih v skladu z določbami prejšnjega člena,
ter podatkov, izkazanih v premoženjskih bilancah neposrednih uporabnikov
državnega proračuna, Zavoda za zdravstveno zavarovanje Slovenije, Zavoda za
pokojninsko in invalidsko zavarovanje Slovenje in posrednih uporabnikov
državnega proračuna.
Pred vključitvijo podatkov iz premoženjskih
bilanc neposrednih uporabnikov državnega proračuna, Zavoda za zdravstveno
zavarovanje Slovenije, Zavoda za pokojninsko in invalidsko zavarovanje Slovenje
in posrednih uporabnikov državnega proračuna v premoženjsko bilanco države se
pobotajo terjatve in obveznosti iz naslova sredstev, danih oziroma prejetih v
upravljanje, razen terjatev za sredstva, dana v upravljanje drugim, izkazanih v
državnem proračunu in premoženjskih bilancah, ki se vključujejo v premoženjsko
bilanco države.
Pred vključitvijo podatkov iz premoženjskih
bilanc neposrednih ter posrednih uporabnikov državnega proračuna v premoženjsko
bilanco države, se pobotajo tudi zneski naložb v namensko premoženje, preneseno
javnim skladom oziroma zneski naložb v premoženje, preneseno v last drugim pravnim
osebam javnega prava, ki imajo premoženje v svoji lasti, z zneski skladov
premoženja v javnih skladih in drugih pravnih osebah javnega prava, ki je v
njihovi lasti, izkazani v državnem proračunu in premoženjskih bilancah
posrednih in neposrednih uporabnikov, ki se vključujejo v premoženjsko bilanco
države.
Za razliko ugotovljeno po drugem in tretjem
odstavku tega člena se zmanjša ali poveča splošni sklad države.
KONSOLIDIRANA PREMOŽENJSKA BILANCA DRŽAVE IN OBČIN
19. člen
Konsolidirana premoženjska bilanca države
in občin se sestavi na obrazcu “Konsolidirana premoženjska bilanca države in
občin“, ki je priloga tega pravilnika (priloga 9).
Podatki se za tekoče in predhodno leto
vpisujejo v obrazec “Konsolidirana premoženjska bilanca države in občin” v
skladu z metodologijo za izpolnitev obrazca konsolidirana premoženjska bilanca
države in občin, ki je priloga tega pravilnika (priloga 10) ter določbami 20.
člena tega pravilnika.
20. člen
Konsolidirana premoženjska bilanca države
in občin se sestavi kot zbirna bilanca iz podatkov premoženjskih bilanc države
in občin.
Pred sestavo konsolidirane premoženjske
bilance države in občin se terjatve in obveznosti med občinami in državo,
izkazane v premoženjskih bilancah države in občin, medsebojno pobotajo, razlika
pa se izkaže kot zmanjšanje oziroma povečanje splošnega sklada države.
POJASNILA K PREMOŽENJSKIM BILANCAM
21. člen
Posredni in neposredni uporabniki državnega
in občinskega proračuna, ožji deli občin, Zavod za zdravstveno zavarovanje
Slovenije in Zavod za pokojninsko in invalidsko zavarovanje Slovenije priložijo
k premoženjski bilanci obrazložitve sprememb postavk premoženjske bilance,
katerih zneski se razlikujejo za več kot 40 tisoč eurov. Obrazložitve oddajo na
obrazcu »Obrazložitev sprememb premoženjske bilance«, ki je objavljen na
spletni strani Ministrstva za finance.
Občine na podlagi obrazložitev iz
prejšnjega odstavka izdelajo in priložijo k premoženjski bilanci občine
obrazložitve sprememb postavk premoženjske bilance občine, katerih zneski se
razlikujejo za več kot 200 tisoč eurov. Obrazložitve oddajo na obrazcu
»Obrazložitev sprememb premoženjske bilance«, ki je objavljen na spletni strani
Ministrstva za finance.
Posredni in neposredni uporabniki državnega
in občinskega proračuna, ožji deli občin, Zavod za zdravstveno zavarovanje
Slovenije in Zavod za pokojninsko in invalidsko zavarovanje Slovenije priložijo
k premoženjski bilanci obrazložitve postavk bilance stanja, ki so jih pred
sestavo premoženjske bilance medsebojno pobotali in podatke o stanju
kratkoročnega in dolgoročnega dolga pred pobotom iz bilance stanja ter podatke
o stanju dolga glede na ročnost dolga. Obrazložitve oddajo na obrazcu
»Obrazložitev  pobota in dolga za P1/P3«, ki je objavljen na spletni strani
Ministrstva za finance.
Občine na podlagi obrazložitev iz
prejšnjega odstavka izdelajo in priložijo k premoženjski bilanci občine zbirno
pojasnilo o izvršenih pobotih neposrednih in posrednih uporabnikov občinskega
proračuna. Obrazložitve oddajo na obrazcu »Obrazložitev pobota in dolga za
P1/P3 ZBIR«, ki je objavljen na spletni strani Ministrstva za finance.
Občine priložijo k premoženjski bilanci
občine obrazložitve pobota iz 15. člena tega pravilnika. Obrazložitve oddajo na
obrazcu »Obrazložitev pobota za P5«, ki je objavljen na spletni strani
Ministrstva za finance.
PREDLAGANJE PREMOŽENJSKIH BILANC
22. člen
Posredni in neposredni uporabniki državnega
in občinskega proračuna, ožji deli občin, Zavod za zdravstveno zavarovanje
Slovenije, Zavod za pokojninsko in invalidsko zavarovanje Slovenije in občine
predložijo svoje premoženjske bilance v rokih in na način, ki ga določa zakon,
ki ureja javne finance.
23. člen
(črtan)

Priloga
1: Premoženjska bilanca posrednega uporabnika proračuna
Priloga
2: Metodologija za izpolnitev obrazca premoženjska bilanca posrednega
uporabnika proračuna
Priloga
3: Premoženjska bilanca neposrednega uporabnika proračuna
Priloga
4: Metodologija za izpolnitev obrazca premoženjska bilanca neposrednega
uporabnika proračuna
Priloga
5: Premoženjska bilanca občine
Priloga
6: Metodologija za izpolnitev obrazca premoženjska bilanca občine
Priloga
7: Premoženjska bilanca države
Priloga
8: Metodologija za izpolnitev obrazca premoženjska bilanca države
Priloga
9: Konsolidirana premoženjska bilanca države in občin
Priloga
10: Metodologija za izpolnitev obrazca konsolidirana premoženjska bilanca
države in občin

Pravilnik o pripravi konsolidirane
premoženjske bilance države in občin (Uradni list RS, št. 26/03)
vsebuje naslednje prehodne in končne določbe:
»PREHODNE IN KONČNE DOLOČBE
24. člen
Premoženjske bilance tistih posrednih
uporabnikov proračunov, katerih premoženje je predmet delitvene bilance občin,
ki so nastale z delitvijo prejšnje občine in še niso sprejele delitvene
bilance, se vključijo v premoženjsko bilanco občine, na območju katere ima
posredni uporabnik proračuna sedež.
Občina iz prejšnjega odstavka mora o
vključitvi premoženjske bilance posrednega uporabnika proračuna v svojo
premoženjsko bilanco obvestiti ostale občine upravičenke iz delitvene bilance
in jim poslati kopije premoženjske bilance posrednega uporabnika proračuna.
25. člen
Ne glede na določbe prvega odstavka 5.
člena in prvega odstavka 8. člena tega pravilnika, se v stolpec 5 obrazcev za
leto 2002, ki jih navedeni členi pravilnika obravnavajo, vpišejo podatki iz
obrazcev za leto 2001 vsebinsko prilagojeni podatkom, ki se izkazujejo v
stolpcu 4.
26. člen
Z dnem uveljavitve tega pravilnika preneha
veljati odredba o pripravi konsolidirane premoženjske bilance države in občin
(Uradni list RS, št. 22/01 in 25/02).
27. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se že za pripravo
konsolidirane premoženjske bilance države in občin za leto 2002.«.

Pravilnik o spremembah in dopolnitvah
Pravilnika o pripravi konsolidirane premoženjske bilance države in občin
(Uradni list RS, št. 117/05) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Do vzpostavitve spletne aplikacije za vnos
in oddajo premoženjskih bilanc, posredni in neposredni uporabniki državnega in
občinskega proračuna, ožji deli občin, Zavod za zdravstveno zavarovanje
Slovenije, Zavod za pokojninsko in invalidsko zavarovanje Slovenije in občine, 
premoženjske bilance s prilogami predložijo v papirni obliki in po elektronski
pošti, razen podatkov o premoženjskih bilancah proračunskih uporabnikov občin,
ki se oddajo v skladu z določbami 2. člena tega pravilnika, samo v elektronski
obliki.
7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pripravi konsolidirane premoženjske bilance države in občin
(Uradni list RS, št. 120/07) vsebuje naslednjo končno določbo:
»11. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o pripravi
konsolidirane premoženjske bilance države in občin (Uradni list RS, št. 32/08) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvah
Pravilnika o pripravi konsolidirane premoženjske bilance države in občin
(Uradni list RS, št. 10/09) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o pripravi
konsolidirane premoženjske bilance države in občin (Uradni list RS, št. 101/10) vsebuje naslednjo končno določbo:
»11. člen
Ta pravilnik začne veljati naslednji dan po
objavi v Uradnem listu Republike Slovenije.«.