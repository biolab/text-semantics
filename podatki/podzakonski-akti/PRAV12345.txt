1. člen
S tem pravilnikom se določajo merila za
posredovanje informacije o pričakovani višini starostne oziroma predčasne
pokojnine, ki jo po uradni dolžnosti posreduje Zavod za pokojninsko in
invalidsko zavarovanje Slovenije (v nadaljnjem besedilu: Zavod) zavarovancu, ki
v koledarskem letu dopolni 58 let starosti.
2. člen
Merila, ki jih upošteva Zavod pri
posredovanju informacije o pričakovani višini starostne oziroma predčasne
pokojnine (v nadaljnjem besedilu: informacija), so:
-       
informacija se posreduje vsem zavarovancem, ki do dopolnitve 65 let
starosti izpolnijo pogoje za priznanje pravice do starostne pokojnine po 27.
členu Zakona o pokojninskem in invalidskem zavarovanju (Uradni list RS, št.
96/12, 39/13, 46/13 – ZIPRS1314–A, 63/13 – ZIUPTDSV, 99/13 – ZSVarPre-C, 101/13
– ZIPRS1415, 107/13 – odl. US, 111/13 – ZMEPIZ-1, 44/14 – ORZPIZ206 in 85/14 –
ZUJF-B; v nadaljnjem besedilu: ZPIZ-2) ali do predčasne pokojnine po 29. členu
ZPIZ-2;
-       
informacija se posreduje samo zavarovancem, ki so rezidenti Republike
Slovenije (stalno oziroma začasno prebivališče v evidenci Centralnega registra
prebivalstva);
-       
zavarovancu se izračuna prvi možen datum upokojitve;
-       
zavarovancu, ki izpolni pogoje za priznanje pravice do predčasne
pokojnine pred pogoji za priznanje pravice do starostne pokojnine, Zavod posreduje
informacijo o pričakovani višini predčasne kot tudi o pričakovani višini
starostne pokojnine;
-       
informacija se posreduje zavarovancem, ki izpolnjujejo pogoj iz prve
alineje tega člena na podlagi zavarovalne dobe, dopolnjene v Republiki
Sloveniji;
-       
pri informativnem izračunu se ne upošteva dodane dobe iz naslova
vključitve v obvezno dodatno pokojninsko oziroma poklicno zavarovanje,
zavarovalne dobe dopolnjene v tujini in znižanja starostne meje za pridobitev
pravice do starostne pokojnine zaradi okoliščin, določenih v prvem odstavku 28.
člena ZPIZ-2, razen znižanja starostne meje zaradi vstopa v obvezno pokojninsko
in invalidsko zavarovanje pred dopolnjenim 18. letom starosti;
-       
pri informativnem izračunu se upošteva znižanje starostne meje po
določbi prvega in drugega odstavka 398. člena in 138. člena ZPIZ-2.
3. člen
Zavarovancem, ki v koledarskem letu
dopolnijo 58 let starosti in ki do dopolnitve 65 let starosti ne bodo izpolnili
pogojev za pridobitev pravice do predčasne pokojnine po 29. členu oziroma
starostne pokojnine po 27. členu ZPIZ-2, se pošlje obvestilo o dopolnjeni
pokojninski dobi.
4. člen
Informacija iz 2. člena tega pravilnika se
ne posreduje uživalcem izplačil dela pokojnine po 39.a členu ZPIZ-2, uživalcem
delnih pokojnin po 40. členu ZPIZ-2 in uživalcem sorazmernega dela pokojnine po
116. členu ZPIZ-2.

Pravilnik o posredovanju informacije o
pričakovani višini predčasne oziroma starostne pokojnine (Uradni list RS, št. 95/14) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
posredovanju informacije o pričakovani višini predčasne oziroma starostne pokojnine
(Uradni list RS, št. 156/20) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije.«.