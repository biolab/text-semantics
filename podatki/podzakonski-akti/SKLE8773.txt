1. SPLOŠNE DOLOČBE
1. člen
(Vsebina sklepa)
(1) Ta sklep določa:
(a)    podrobnejšo obravnavo zajamčenih vlog pri bankah in hranilnicah (v
nadaljevanju: bankah),
(b)    vsebino, roke in način obveščanja vlagateljev in javnosti po 311. in
314.a členu Zakona o bančništvu (Uradni list RS, št. 99/10 – uradno prečiščeno
besedilo (52/11 – popravek), 9/11 – ZPlaSS-B, 35/11, 59/11, 85/11, 45/12 in
105/12; v nadaljevanju: ZBan-1),
(c)    način izračuna višine likvidnih naložb iz 314. člena ZBan‑1 za izplačilo
zajamčenih vlog in podrobnejše lastnosti finančnih instrumentov, ki so predmet
teh naložb,
(d)    podrobnejše pogoje in postopke za zagotavljanje sredstev za
izplačilo zajamčenih vlog in za aktiviranje jamstva,
(e)    način vključitve podružnice banke v sistem jamstva za vloge v
Republiki Sloveniji in
(f)    
podrobnejšo vsebino, roke in način poročanja
podatkov iz drugega odstavka 311.a člena ZBan‑1.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
2. člen
(Opredelitev pojmov)
(1) Pojmi, uporabljeni v tem sklepu,
imajo enak pomen kot v določbah ZBan‑1, na primer:
(a)   
vloga v prvem odstavku 310. člena,
(b)    (črtana),
(c)    zajamčena vloga v 310. členu,
(d)    skupni račun v šestem odstavku 310. člena,
(e)    skrbniški račun v sedmem odstavku 310. člena in
(f)    
banka prevzemnica v 321. členu.
(2) Za namen tega sklepa velja
naslednja opredelitev pojmov:
(a)   
„banka“ pomeni banko ali hranilnico s sedežem v
Republiki Sloveniji,
(b)    „vlagatelj“ pomeni fizično osebo, fizično osebo, ki samostojno
opravlja dejavnost, samostojnega podjetnika ali pravno osebo, ki ima vlogo pri
banki,
(c)    „podružnica banke države članice“ je podružnica, ki jo v Republiki
Sloveniji v skladu z 98. členom ZBan‑1 ustanovi banka države članice,
(d)    „podružnica banke tretje države“ je podružnica v Republiki
Sloveniji, ki v skladu s 103. členom ZBan‑1 pridobi dovoljenje Banke Slovenije
za ustanovitev.
2. ZAJAMČENE VLOGE
3. člen
(Podrobnejša obravnava zajamčenih vlog)
(1) Zajamčena vloga posameznega
vlagatelja pri banki je stanje vloge na dan začetka stečajnega postopka nad
banko.
(2) Kot vloga pri banki se šteje tudi
vloga pri podružnici banke v drugi državi članici ter podružnici banke v tretji
državi, če ni z dovoljenjem za ustanovitev podružnice banke v tretji državi
oziroma s predpisi tretje države drugače določeno.
(3) V zajamčeno vlogo so vključene
tudi pripadajoče obresti na vloge, ki so obračunane do dneva začetka stečajnega
postopka nad banko, v skladu s pogodbo oziroma v primeru potrdila o depozitu
oziroma blagajniškega zapisa v skladu s pogoji o izdaji tega imenskega
vrednostnega papirja.
(4) Vloge v tujih valutah se
preračunajo v domačo valuto z uporabo deviznih tečajev, ki jih objavlja Banka
Slovenije in ki veljajo na dan začetka stečajnega postopka nad banko.
3. INFORMIRANJE VLAGATELJEV
4. člen
(Informacije o sistemu jamstva)
(1) Banka objavi informacije o sistemu
jamstva za vloge v skladu s 311. členom ZBan‑1 na svojih javnih spletnih
straneh in v vseh prostorih, v katerih posluje s strankami. Spremembe sistema
jamstva za vloge banka objavi najkasneje do roka uveljavitve spremembe.
(2) Podružnica banke države članice,
ki je na podlagi 12. člena tega sklepa vključena v sistem jamstva za vloge v
Republiki Sloveniji, mora poleg informacij iz prvega odstavka tega člena
dodatno objaviti tudi informacije o sistemu jamstva za vloge, v katerega je
vključena v državi sedeža banke.
(3) Podružnica banke tretje države, ki
je na podlagi 13. člena tega sklepa vključena v sistem jamstva za vloge v
Republiki Sloveniji, mora to dejstvo jasno opredeliti v objavi informacij iz
prvega odstavka tega člena.
(4) Informacije na zahtevo stranke iz
tretjega odstavka 311. člena ZBan‑1 banka posreduje nemudoma, najkasneje pa v
roku 30 dni.
5. člen
(Obvestilo vlagateljem ob združitvi bank)
(1) V primeru združitve dveh ali več
bank so banke, ki se združujejo, dolžne svoje vlagatelje pred vpisom združitve
v register obvestiti o tem, da bodo zaradi združitve njihove skupne vloge
mogoče presegle znesek zajamčene vloge. V obvestilu morajo banke vlagatelje opozoriti
zlasti na njihove pravice v zvezi s soglasji za spremembo dolžnika v pogodbenih
razmerjih:
(a)   
pravico predčasne razveze pogodbe, brez
dodatnih stroškov,
(b)    pravico, da se v primeru predčasne razveze pogodbe na željo
vlagatelja njegova vloga obrestuje po prvotno določeni obrestni meri in
(c)    rok za uveljavitev teh pravic.
(2) Banke morajo obvestilo iz prvega
odstavka tega člena objaviti na svojih javnih spletnih straneh in v dveh
dnevnih časopisih. Če banke opravljajo bančne storitve v državi članici
neposredno ali prek podružnice v državi članici ali tretji državi, morajo
obvestilo objaviti tudi v državi gostiteljici.
6. člen
(Obvestilo vlagateljem o začetku
stečajnega postopka nad banko)
Banka Slovenije nemudoma po začetku
stečajnega postopka objavi najmanj na svojih javnih spletnih straneh in v dveh
dnevnih časopisih obvestilo vlagateljem, v katerem navede:
(a)   
banko, nad katero je bil začet stečajni
postopek,
(b)    banko prevzemnico, ki bo izplačala zajamčene vloge,
(c)    datum začetka izplačevanja zajamčenih vlog,
(d)    datum, po katerem se v skladu s sedmim odstavkom 326. člena ZBan‑1
zajamčene vloge spremenijo v vpogledne vloge pri banki prevzemnici, ter
lastnosti vpogledne vloge,
(e)    pouk vlagateljem, da bodo vloge na skrbniških računih dejanskim
upravičencem zajamčene le, če bodo imetniki teh računov posredovali
identifikacijske podatke in zneske po posameznih upravičencih v skladu s sedmim
oziroma desetim odstavkom 310. člena ZBan‑1,
(f)    
pouk vlagateljem glede pogojev uveljavljanja
njihovih pravic v zvezi z zajamčeno vlogo,
(g)    informacije vlagateljem glede prijave njihovih terjatev v stečajnem
postopku,
(h)    informacija za vlagatelje, ki se ne bi strinjali z zneskom
zajamčene vloge.
4. NAČIN IZRAČUNA VIŠINE LIKVIDNIH NALOŽB ZA IZPLAČILO
ZAJAMČENIH VLOG IN LASTNOSTI FINANČNIH INSTRUMENTOV
7. člen
(Izračun višine likvidnih naložb za
izplačilo zajamčenih vlog)
(1) Banka mora zaradi zagotavljanja
denarnih sredstev, potrebnih za izplačilo zajamčenih vlog, imeti naložbe v
finančne instrumente iz 8. člena tega sklepa (likvidne naložbe) najmanj v
višini 2,2% od stanja zajamčenih vlog iz tretjega in devetega odstavka 310.
člena ZBan‑1.
(2) Stanje zajamčenih vlog iz prvega
odstavka tega člena je znesek zajamčenih vlog v poročilu o stanju zajamčenih
vlog, ki ga je banka na podlagi 15. člena tega sklepa predložila Banki
Slovenije za stanje na zadnji dan preteklega četrtletja.
(3) Banka mora uskladiti višino
likvidnih naložb iz prvega odstavka tega člena glede na stanje zajamčenih vlog
ob koncu preteklega četrtletja najpozneje v petih delovnih dneh po izteku roka
za predložitev poročila iz 15. člena tega sklepa.
(4) Določbe tega člena smiselno
veljajo tudi za podružnico banke države članice iz 12. člena in podružnico
banke tretje države iz 13. člena tega sklepa, če se vključi v sistem jamstva za
vloge v Republiki Sloveniji.
8. člen
(Lastnosti finančnih instrumentov)
(1) Finančni instrumenti, ki so
predmet likvidnih naložb iz prvega odstavka 7. člena tega sklepa, so:
(a)    dolžniški vrednostni papirji, ki izpolnjujejo kriterije primernosti
finančnega premoženja za zavarovanje terjatev Eurosistema, kot jih določi Banka
Slovenije v sklepu, ki ureja splošna pravila izvajanja denarne politike,
(b)    drugi dolžniški vrednostni papirji Republike Slovenije.
(2) Banka med finančne instrumente iz
prvega odstavka tega člena ne sme uvrstiti vrednostnih papirjev, ki jih je
izdala sama, ali za katere jamči, ali jih je izdala družba, s katero je banka v
tesni povezavi, kot jo določa sklep, ki ureja splošna pravila izvajanja denarne
politike.
(3) Naložb v vrednostne papirje, ki so
namenjene zagotavljanju likvidnih sredstev, potrebnih za izplačilo zajamčenih
vlog, banka ne sme vključiti med ustrezna finančna sredstva pri izračunu
likvidnostne pozicije oziroma količnikov likvidnosti ali jih dati v
zavarovanje.
5. POGOJI IN POSTOPKI ZA ZAGOTAVLJANJE SREDSTEV ZA
IZPLAČILO ZAJAMČENIH VLOG IN ZA AKTIVIRANJE JAMSTVA
9. člen
(Kritje ob aktiviranju jamstva)
Sredstva, potrebna za izplačilo zajamčenih
vlog pri banki, nad katero je bil začet stečajni postopek, vplačajo druge banke
in tiste podružnice bank, ki so vključene v sistem jamstva za vloge v Republiki
Sloveniji, ter Republika Slovenija v obsegu, kot je določen v 313. členu ZBan‑1.
10. člen
(Ugotovitev stanja vlog pri banki v
stečaju)
Po izdaji sklepa sodišča o začetku
stečajnega postopka morata banka v stečaju in banka prevzemnica ugotoviti
stanje vseh vlog iz prvega odstavka 322.a člena ZBan‑1 ter stanje zajamčenih
vlog po tretjem in devetem odstavku 310. člena ZBan‑1 na dan izdaje sklepa o
začetku stečajnega postopka nad banko.
10.a člen
(Naloge banke prevzemnice)
(1) Banka prevzemnica z dnem začetka
stečajnega postopka prevzame naloge informiranja vlagateljev glede postopkov in
pogojev izplačila zajamčenih vlog, v skladu z določbami ZBan-1 in določbami
tega sklepa.
(2) Banka prevzemnica najkasneje v
dveh delovnih dneh od začetka stečajnega postopka nad banko v stečaju zagotovi
ustrezne kadrovske kapacitete rednih in izrednih zmogljivosti za tekoče
izplačevanje zajamčenih vlog in delovanje vseh poslovalnic, z aktiviranjem
postopkov pripravljenosti iz točke a) tretjega odstavka 10.b člena tega sklepa.
(3) Banka prevzemnica najkasneje v
treh delovnih dneh od začetka stečajnega postopka nad banko zagotovi nemoteno
delovanje komunikacijske in IT podpore, z aktiviranjem postopkov
pripravljenosti iz točke b) tretjega odstavka 10.b člena tega sklepa.
(4) Banka prevzemnica sodeluje z banko
v stečaju pri pripravi zapisnika iz prvega odstavka 326. člena ZBan-1 in opravi
logične kontrole v smislu celovitosti oziroma vključitve vseh obveznih sestavin
med podatke o vlogah in zajamčenih vlogah, ki jih banka prevzemnica predloži
Banki Slovenije.
(5) Banka prevzemnica najkasneje
tretji delovni dan po prejemu potrjenega zapisnika iz drugega odstavka 326.
člena ZBan-1 vsakemu imetniku zajamčene vloge pošlje obvestilo o stanju
njegovih zajamčenih vlog, v katerem navede najmanj naslednje:
-      
specifikacijo vlog,
-      
izračun zajamčene vloge,
-      
podrobne informacije glede postopka izplačila,
-      
podrobne informacije glede lastnosti vpogledne
vloge,
-      
podrobne informacije glede vlog pri banki, ki
štejejo med zajamčene in presegajo znesek 100.000 evrov, in bodo v skladu z
določbami ZBan-1 prijavljene med terjatve v stečajnem postopku,
-      
kontakte ter delovni čas poslovalnic in drugih
organizacijskih enot, ki sodelujejo v postopku izplačila,
-      
informacije o obveznosti najave večjih
gotovinskih dvigov,
-      
naslov za sporočanje morebitnih reklamacij.
(6) Banka prevzemnica začne izvajati
izplačila zajamčenih vlog po potrjenem zapisniku, ki ga prejme od Banke
Slovenije, takoj ko je to mogoče, najkasneje pa dvajseti delovni dan od dneva
začetka stečajnega postopka nad banko. O dnevu začetka izplačil se banka
prevzemnica predhodno dogovori z Banko Slovenije.
(7) Banka prevzemnica ugotavlja
oziroma potrjuje identiteto vlagatelja zajamčene vloge oziroma njegovih zakonitih
zastopnikov ali pooblaščenih oseb na podlagi veljavnega osebnega dokumenta
(potni list, osebna izkaznica) ali na drug način, ki omogoča ustrezno
identifikacijo.
(8) Banka prevzemnica tekoče
evidentira podatke o prejemnikih zajamčenih vlog in načinu izplačila ter
omogoča sledljivost aktivnosti vseh zaposlenih, ki sodelujejo v postopku
izplačila zajamčenih vlog.
(9) V primeru nepopolnih
identifikacijskih podatkov ali drugih ovir za izplačilo posamezne zajamčene
vloge (na primer nepotrjena identiteta vlagatelja zajamčene vloge, nestrinjanje
vlagatelja z višino zajamčene vloge), banka prevzemnica ne izplača zajamčene
vloge, temveč o primeru konec delovnega dne obvesti Banko Slovenije.
(10) V primeru neizplačane zajamčene
vloge zaradi neaktivnosti vlagatelja, kot je določeno v sedmem odstavku 326.
člena ZBan-1, banka prevzemnica odpre posebno vpogledno vlogo v imenu in za
račun vlagatelja zajamčene vloge z dobroimetjem v višini zajamčene vloge, z
naslednjimi lastnostmi:
-      
obrestna mera je enaka obrestni meri za
vpogledna (a vista) sredstva banke prevzemnice,
-      
sredstva se vodijo v EUR,
-      
zaračunavajo se stroški vodenja računa v skladu
s tarifo banke prevzemnice,
-      
račun onemogoča poslovanje, mogoč je samo
enkraten dvig sredstev in ukinitev računa, razen v primeru preoblikovanja v
običajen transakcijski račun,
-      
račun nima limita in ne omogoča nedovoljenega
negativnega stanja,
-      
račun nima lastnosti transakcijskega računa in
se ne poroča v register transakcijskih računov pri Agenciji Republike Slovenije
za javnopravne evidence in storitve, ter o tem nemudoma obvesti vlagatelja.
(11) Banka prevzemnica redno, z
dnevnim poročilom in, ob koncu izplačila zajamčenih vlog s končnim poročilom,
poroča Banki Slovenije o:
-      
opravljenih izplačilih zajamčenih vlog s
pregledom izplačanih zneskov in številom vlagateljev,
-      
specifikaciji načina izplačila zajamčenih vlog,
če je več načinov izplačil (v gotovini, prenos na račune pri drugih bankah,
prenos na račun pri banki prevzemnici, drugi načini),
-      
stroških, ki so nastali v zvezi z izplačili
zajamčenih vlog,
-      
številu prejetih, posredovanih in rešenih
pritožb vlagateljev.
(12) Banka prevzemnica posle v zvezi z
izplačilom zajamčenih vlog knjigovodsko vodi kot posle po pooblastilu, in sicer
v obdobju od dneva začetka izplačevanja zajamčenih vlog do poteka 2 mesecev od
dneva začetka izplačevanja zajamčenih vlog; po poteku tega roka posle v zvezi z
izplačilom zajamčenih vlog vodi kot siceršnje lastne posle vpoglednih vlog za
vlagatelje pri njej.
(13) Banka prevzemnica vso
dokumentacijo v zvezi z izplačilom zajamčenih vlog hrani na način, ki ga
veljavni predpisi določajo za hrambo zaupnih gradiv, v elektronski ali pisni
obliki, in sicer do poteka 2 mesecev od dneva začetka izplačevanja zajamčenih
vlog.
(14) Banka po poteku roka iz
prejšnjega odstavka najkasneje v tridesetih dneh preda vso dokumentacijo Banki
Slovenije.
10.b člen
(Pripravljenost potencialnih bank
prevzemnic)
(1) Za zagotovitev pripravljenosti za
opravljanje nalog banke prevzemnice v skladu z določbami ZBan-1 in tega sklepa
ter za zagotovitev izvajanja nalog Banke Slovenije glede rednega preverjanja
mehanizma delovanja sistema jamstva za vloge določi Banka Slovenije banke, ki
se vnaprej kadrovsko, organizacijsko in tehnično pripravijo na izvedbo nalog
banke prevzemnice v zvezi z izplačilom zajamčenih vlog v skladu z določbami
ZBan-1 in določbami tega sklepa (v nadaljevanju: potencialne banke
prevzemnice), ter s tem omogoči nadzor nad delovanjem sistema jamstva za vloge.
(2) Banka Slovenije določi potencialne banke prevzemnice iz
prvega odstavka tega člena in pri tem upošteva zlasti naslednje kriterije:
a)  lokacijo
banke ter število in razpršenost njenih organizacijskih enot ter organizacijsko
usposobljenost na ravni podružnic, poslovalnic oziroma drugih organizacijskih
enot, kjer banka opravlja običajne bančne posle s svojimi strankami,
b)  kadrovsko
razpoložljivost in strokovno usposobljenost kadrov za delo v rednem in izrednem
delovnem času,
c)  tehnično
usposobljenost na ravni IT programske in strojne opreme banke,
d)  oceno,
da bo banka sposobna, glede na različen obseg izplačil, tekoče, pravilno in
nemoteno izvajati postopek izplačila zajamčenih vlog v rokih in na način, kot
to določata ZBan-1 in ta sklep.
Banka Slovenije preverja izpolnjevanje kriterijev o določitvi
potencialnih bank prevzemnic najmanj vsaki dve leti.
(3) Potencialna banka prevzemnica mora zagotoviti:
a)  kadrovsko
in organizacijsko pripravljenost z:
i)    ustreznimi kadrovskimi kapacitetami rednih in izrednih zmogljivosti
za tekoče izplačevanje zajamčenih vlog;
ii)   strokovno usposobljenostjo in znanji kadrov, ki bodo sodelovali pri
postopku izplačila zajamčenih vlog, in sicer:
-     za vzpostavitev tehnične infrastrukture,
-     za informiranje strank o postopku izplačila zajamčenih vlog, o
višini izračunane zajamčene vloge, o pravicah in obveznostih vlagateljev na
bančnem okencu oziroma v organizacijskih enotah banke, po telefonu in preko
spletnih strani ter elektronske pošte,
-     za izvajanje izplačil zajamčenih vloge, vključno s poročanjem Banki
Slovenije, arhiviranjem dokumentacije ter drugimi nalogami v zvezi s tem,
-     za reševanje problematičnih in posebnih primerov (posebej tistih iz
devetega odstavka 10.a člena tega sklepa); in
iii)  delovanjem večine poslovalnic, podružnic in drugih organizacijskih
enot, ki bi v skladu z načrtom kadrovske in organizacijske usposobljenosti
banke sodelovale pri postopku izplačila zajamčenih vlog, v rednem oziroma
izrednem delovnem času, vsak delovni dan, vključno s soboto, najmanj od 9.00 do
19.00 ure v času najmanj 14 dni od dneva začetka izplačila zajamčenih vlog, po
tem času pa vsak delovni dan do izteka 2 mesecev od dneva začetka izplačila
zajamčenih vlog v običajnem delovnem času poslovalnice, podružnice ali OE
potencialne banke prevzemnice.
b)  tehnično
usposobljenost s:
i)    komunikacijsko infrastrukturo za informiranje vseh zainteresiranih
vlagateljev glede izplačila zajamčenih vlog in informiranje vlagateljev v
sodelovanju z Banko Slovenije;
ii)   IT programsko in strojno opremo, ki omogoča ločeno organizacijo
izvedbe izplačila sredstev vlog od opravljanja rednih bančnih poslov in podpira
najmanj:
-  tekoče
pridobivanje, zapis, izmenjavo, osveževanje in posredovanje informacij o
posameznih zajamčenih in posameznih izplačanih vlogah in posameznih prejemnikih
zajamčenih vlog v realnem času, znotraj bančne mreže organizacijskih enot, pri
čemer mora biti omogočen dostop do teh podatkov tudi Banki Slovenije,
-  poročanje
Banki Slovenije o opravljenih izplačilih (dnevni in zaključni kumulativni
pregled po zneskih in številu vlagateljev), ter če je več načinov izplačil,
specifikacija načina izplačila (v gotovini, prenos na račune pri drugih bankah,
na račun pri banki prevzemnici, drugi načini) ter o neizplačanih zajamčenih
vlogah in razlogih zanje.
(4) Potencialna banka prevzemnica in Banka Slovenije s pogodbo
podrobneje uredita vsebino pripravljenosti iz tretjega odstavka tega člena,
izvedbo nalog banke prevzemnice in druga vprašanja, povezana s postopkom
izplačila zajamčenih vlog, vključno z oceno stroškov, ki nastanejo z
vzpostavitvijo in vzdrževanjem pripravljenosti. Če potencialna banka
prevzemnica ne predloži ocene stroškov, lahko Banka Slovenije stroške oceni
sama.
(5) Stroški v zvezi z aktivnostmi, ki jih potencialna banka
prevzemnica izvaja pred imenovanjem za banko prevzemnico, ne štejejo za
dejanske stroške, povezane z izplačilom zajamčenih vlog, do povračila katerih
je banka prevzemnica upravičena po drugem odstavku 321. člena ZBan-1.
(6) Ne glede na prejšnji odstavek tega člena je vsaka
potencialna banka prevzemnica upravičena do povračila dejanskih stroškov, ki
nastanejo z vzpostavitvijo in vzdrževanjem pripravljenosti na opravljanje
naloge banke prevzemnice.
(7) Potencialna banka prevzemnica predloži Banki Slovenije
obračun dejanskih stroškov iz šestega odstavka tega člena.
(8) Banka Slovenije posebej preverja in potrjuje višino in
vrsto dejanskih stroškov v primeru, če:
a)  odstopajo
za več kot 10 odstotkov od ocene stroškov iz četrtega odstavka tega člena, ali
b)  obstaja
dvom, da so stroški na podlagi obračuna potencialne banke prevzemnice nastali
neposredno zaradi oziroma v povezavi z vzpostavitvijo oziroma vzdrževanjem
pripravljenosti potencialne banke prevzemnice v skladu s tem sklepom.
(9) Banka Slovenije delno ali v celoti zavrne povrnitev
stroškov potencialni banki prevzemnici, če se po predloženi dodatni
specifikaciji stroškov in obrazložitvi potencialne banke prevzemnice ugotovi,
da so bili stroški neupravičeni, niso nastali ali niso bili povezani z
vzpostavitvijo oziroma kasnejšim vzdrževanjem pripravljenosti v skladu s tem
sklepom.
(10) Banke, ki so članice sistema jamstva za vloge v RS v
skladu z določbami ZBan-1 in tega sklepa, so v okviru odgovornosti za delovanje
sistema jamstva za vloge v RS dolžne potencialni banki prevzemnici povrniti
dejanske stroške, ki so nastali z vzpostavitvijo in vzdrževanjem
pripravljenosti potencialne banke prevzemnice.
(11) Banka Slovenije po prejemu obračuna iz sedmega odstavka
tega člena oziroma po potrditvi v skladu z osmim in devetim odstavkom tega
člena razdeli znesek dejanskih stroškov potencialne banke prevzemnice med vse
banke, ki so članice sistema jamstva za vloge v RS, po enakih deležih in jim
naloži plačilo na poravnalni račun Banke Slovenije najkasneje v roku 15 dni.
(12) Banka Slovenije plača potencialni banki prevzemnici
dejanske stroške najkasneje v 3 delovnih dneh po prejemu plačil vseh bank.
11. člen
(Izračun obveznosti bank in Republike
Slovenije za izplačilo zajamčenih vlog)
(1) V skladu s tretjim odstavkom 313.
člena ZBan‑1 Banka Slovenije izračuna obveznost posamezne banke za izplačilo
zajamčenih vlog tako, da se:
(a)    kot vsota zajamčenih vlog pri vseh bankah in vsota zajamčenih vlog
posamezne banke, za katero se ugotavlja obveznost, upoštevata zneska iz
poročila bank o zajamčenih vlogah, ki so ga banke v skladu s 15. členom tega
sklepa predložile Banki Slovenije pred začetkom stečajnega postopka nad banko,
in
(a)    kot vsota zajamčenih vlog banke v stečajnem postopku upošteva
znesek zajamčenih vlog na dan začetka stečajnega postopka nad banko, ugotovljen
na podlagi 10. člena tega sklepa.
(2) Banka Slovenije v odločbi, s
katero po prvem odstavku 316. člena ZBan‑1 naloži bankam obveznost vplačila
ustreznega dela sredstev, potrebnih za izplačilo zajamčenih vlog, določi tudi
rok za vplačilo, ki ne sme biti pozneje kot v 19 delovnih dneh od dneva izdaje
odločbe o ugotovitvi pogojev za začetek stečajnega postopka banke.
(3) V primeru iz prvega in drugega
odstavka 313. člena ZBan‑1 Banka Slovenije pozove Ministrstvo za finance, da
Republika Slovenija zagotovi potrebna sredstva za izplačilo zajamčenih vlog in
določi rok za njihovo vplačilo.
6. VKLJUČITEV PODRUŽNICE BANKE V SISTEM JAMSTVA ZA VLOGE
V REPUBLIKI SLOVENIJI
12. člen
(Jamstvo vlog pri podružnici banke države
članice)
(1) Vloge pri podružnici banke države
članice so zajamčene po sistemu jamstva za vloge v državi sedeža banke.
(2) Podružnica banke države članice,
ki se na podlagi četrtega odstavka 98. člena ZBan‑1 želi vključiti v sistem
jamstva za vloge v Republiki Sloveniji za dopolnitev ravni oziroma obsega
jamstva, ki velja v državi sedeža banke, Banko Slovenije o tem obvesti in ji
predloži natančno navedbo vrste vlog in vlagateljev, ki so predmet dopolnitve
jamstva.
(3) Banke in Republika Slovenija
jamčijo za izplačilo zajamčenih vlog pri podružnici banke države članice, nad
katero je bil začet stečajni postopek, če je ta vključena v sistem jamstva za
vloge v Republiki Sloveniji za dopolnitev ravni oziroma obsega jamstva, ki
velja v državi sedeža banke, vendar le v delu, v katerem je vključena v sistem
jamstva za vloge v Republiki Sloveniji.
(4) Podružnica iz drugega odstavka
tega člena mora Banki Slovenije v roku iz 15. člena tega sklepa predložiti
poročila s podatki o vlogah in vlagateljih, ki so predmet dopolnitve jamstva.
Banka Slovenije vsaki podružnici, odvisno od vsebine njene vključitve v
dopolnitev jamstva, natančneje opredeli vsebino podatkov, ki jih je dolžna
poročati v skladu s 14. in 15. členom tega sklepa.
13. člen
(Jamstvo vlog pri podružnici banke tretje
države)
(1) Banka tretje države mora v skladu
z drugim odstavkom 103. člena ZBan‑1 zahtevi za izdajo dovoljenja za
ustanovitev podružnice predložiti podrobnejši opis jamstva za vloge, ki velja v
državi sedeža banke. Opis mora vsebovati natančen in celovit pregled pravic in
obveznosti vlagateljev oziroma bank in opis formalnega postopka za uresničitev
teh pravic in obveznosti.
(2) Banka Slovenije lahko po preučitvi
ravni in obsega jamstva iz prvega odstavka tega člena ter opravljeni primerjavi
z jamstvom v Republiki Sloveniji kot pogoj za izdajo dovoljenja za ustanovitev
podružnice določi:
(a)    da se mora podružnica banke tretje države v celoti vključiti v
sistem jamstva za vloge v Republiki Sloveniji, če je sistem jamstva za vloge v
državi sedeža banke za podružnico pravno ali dejansko neustrezen,
(b)    da se podružnici ni treba vključiti v sistem jamstva za vloge v
Republiki Sloveniji, če je obseg jamstva v državi sedeža banke enakovreden
oziroma presega obseg jamstva v Republiki Sloveniji.
(3) Banka tretje države oziroma njena
podružnica je dolžna Banko Slovenije nemudoma obvestiti o vsaki spremembi v
sistemu jamstva za vloge, v katerega je vključena.
(4) Banke jamčijo za izplačilo
zajamčenih vlog pri podružnici banke tretje države, nad katero je bil začet
stečajni postopek le, če je ta vključena v sistem jamstva za vloge v Republiki
Sloveniji.
(5) Za podružnico banke tretje države,
ki je vključena s sistem jamstva za vloge v Republiki Sloveniji, veljajo glede
poročanja Banki Slovenije določila 14. in 15. člena tega sklepa.
7. USPOSOBLJENOST BANK ZA POROČANJE
14. člen
(Zagotavljanje integralnih podatkov po
posameznem vlagatelju)
(1) Banka
mora razviti in vzdrževati ustrezen informacijski sistem za:
(a)   
zagotavljanje integralnih podatkov po
vlagatelju o stanju njegovih terjatev in obveznosti,
(b)    ugotavljanje stanja vseh vlog, zajamčenih vlog in števila
vlagateljev, katerih vloge so zajamčene, ter zneska vlog na podlagi računov iz
devetega in desetega odstavka 310. člena ZBan-1,
(c)    izračun obveznosti glede likvidnih naložb in spremljanje stanja
finančnih instrumentov iz 7. in 8. člena tega sklepa.
(2) Informacijski
sistem mora banki omogočiti, da v roku petih delovnih dni po začetku stečajnega
postopka oziroma v roku, določenem v zahtevi Banke Slovenije, pripravi podatke
o vlogah in zajamčenih vlogah po vlagatelju, vključno s podatki za njihovo
identifikacijo ob izplačilu zajamčenih vlog v obliki, vsebini in obsegu, kot je
določeno v tretjem do šestem odstavku tega člena.
(3) Banka
posreduje Banki Slovenije podatke iz drugega odstavka tega člena v datotekah,
kot je to določeno v točkah a) in b) tega odstavka. V datoteki se vključi
podatke o vlogah za vse vlagatelje banke, razen vlog in vlagateljev iz petega
odstavka 310. člena, pri čemer morajo biti zajeti vsi vlagatelji, ki imajo
vloge v banki.
(a)    Podatki za izplačilo zajamčenih vlog:
(b)    Podrobnejši podatki za izračun zneska zajamčenih vlog:

(4) Datoteki iz tretjega odstavka tega
člena sta tekstovni z vnaprej predpisano dolžino zapisa. Zapis v datoteki pod
točko a) tretjega odstavka tega člena je dolg 837 znakov, v datoteki pod točko
b) pa 87 znakov. Stanja kot numerični podatki so zapisani z vodilnimi ničlami,
decimalno vejico in dvema decimalkama. Zneski v obeh datotekah so v formatu
Numeric (15,2) in sicer:
-      
cela mesta (12 mest)
-      
decimalna vejica (1 mesto)
-      
decimalna mesta (2 mesti)
Tekstovna (alfa numerična)
polja so levo poravnana.
(5) Banka
podatke iz tretjega odstavka tega člena predloži Banki Slovenije preko
ustreznega nosilca podatkov. O ustreznem nosilcu podatkov in o načinu
šifriranja se dogovorita banka in Banka Slovenije.
(6) Dodatno
k podatkom na datotekah iz točke a) in b) tretjega odstavka tega člena banka
priloži še obrazec JAM, ki je sestavni del tega sklepa, izpolnjen za stanje na
dan, za katerega poroča. Obrazec JAM za poročanje pa tem členu banka dopolni z
zaporedno številko 8, v katero vpiše število zapisov
na obeh datotekah in navede datum tečajne liste, objavljene na strani Banke
Slovenije, ki jo je uporabila za preračun valut.
15. člen
(Vsebina poročil in roki za poročanje)
(1) Banka mora zagotoviti pravilno in
pravočasno poročanje Banki Slovenije o zajamčenih vlogah.
(2) Za namen poročanja iz prvega
odstavka tega člena se vloge na skrbniških računih iz desetega odstavka 310.
člena ZBan‑1 štejejo v celoti za vloge na prinosnika.
(3) Banka poročila iz prvega odstavka
tega člena predloži v papirni obliki po stanju na zadnji dan vsakega četrtletja
na obrazcu JAM, ki je sestavni del tega sklepa. Guverner Banke Slovenije lahko
z navodilom določi način elektronskega posredovanja poročila.
(4) Rok za predložitev poročila iz
prvega odstavka tega člena je najpozneje do 15. delovnega dne v mesecu za
preteklo četrtletje.

Obrazec JAM: Poročilo o zajamčenih vlogah

Sklep
o sistemu jamstva za vloge (Uradni list RS, št. 97/10)
vsebuje naslednje prehodne in končne določbe:
»8. PREHODNE IN KONČNE DOLOČBE
16. člen
(Prehodne
določbe)
(1) Višino likvidnih naložb
izračunanih v skladu s prvim odstavkom 7. člena tega sklepa mora banka
uskladiti glede na stanje zajamčenih vlog na dan 31. 12. 2010 ne glede na
določbe tretjega odstavka 7. člena tega sklepa najpozneje do 31. 1. 2011.
(2) Banka mora vzpostaviti ustrezen
informacijski sistem za zagotovitev podatkov iz drugega odstavka 14. člena v
skladu s tretjim odstavkom 14. člena tega sklepa najpozneje do 30. 6.
2011.
(3) Ne glede na določbo četrtega
odstavka 15. člena tega sklepa banka prvo poročilo v skladu s tem sklepom
predloži po stanju na dan 31. 12. 2010 najpozneje do 31. 1. 2011.
17. člen
(Prenehanje
veljavnosti)
Z dnem uveljavitve tega sklepa preneha
veljati Sklep o sistemu jamstva za vloge (Uradni list RS, št. 4/10) in Navodilo
za izpolnjevanje in predložitev poročila o zajamčenih vlogah (Uradni list RS,
št. 4/10).
18. člen
(Uveljavitev
sklepa in uporaba)
Ta sklep začne veljati 31. 12. 2010.«.

Sklep
o dopolnitvah Sklepa o sistemu jamstva za vloge (Uradni list RS, št. 26/12)
vsebuje naslednjo prehodno in končno določbo:
»2. člen
Banke, ki jih Banka Slovenije določi za
potencialne banke prevzemnice, se uskladijo z določbami tega sklepa najkasneje
v roku šestih mesecev od dneva določitve.
3. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep
o spremembi Sklepa o sistemu jamstva za vloge
(Uradni list RS, št. 75/12) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije, uporabljati pa se začne
4. decembra 2012.«.

Sklep o spremembah Sklepa o sistemu jamstva za vloge (Uradni list RS, št. 29/13)
vsebuje naslednjo prehodno in končno določbo:
»6. člen
(1) Banka se s spremenjenimi zahtevami za
zagotovitev podatkov na podlagi 4. člena tega sklepa uskladi najkasneje do 30.
9. 2013.
(2) Banka predloži prvo poročilo po novem
obrazcu JAM na podlagi tega sklepa po stanju na dan 30. 9. 2013.
7. člen
Ta sklep začne veljati petnajsti dan po
objavi v Uradnem listu Republike Slovenije.«.