1. člen
(vsebina)
Ta pravilnik določa podrobnejše pogoje za
priznanje rejskih organizacij, ki vodijo ali ustanavljajo rodovniško knjigo za
čistopasemske plemenske ovce in koze (v nadaljnjem besedilu: rejska organizacija)
ter način objave podatkov v skladu z Direktivo Sveta 2008/73/ES z dne 15.
julija 2008 o poenostavitvi postopkov za oblikovanje seznamov in objavljanje
informacij na veterinarskem in zootehniškem področju, ter o spremembi direktiv
64/432/EGS, 77/504/EGS, 88/407/EGS, 88/661/EGS, 89/361/EGS, 89/556/EGS,
90/426/EGS, 90/427/EGS, 90/428/EGS, 90/429/EGS, 90/539/EGS, 91/68/EGS,
92/35/EGS, 91/496/EGS, 92/65/EGS, 92/66/EGS, 92/119/EGS, 94/28/ES, 200/75/ES,
Odločbe 2000/258/ES ter direktiv 2001/89/ES, 2002/60/ES in 2005/94/ES (UL L št.
219 z dne 14. 8. 2008, str. 40), zadnjič spremenjeno z Odločbo Sveta
2009/436/ES z dne 5. maja 2009 o popravku Direktive 2008/73/ES o poenostavitvi
postopkov za oblikovanje seznamov in objavljanje informacij na veterinarskem in
zootehničnem področju (UL L št. 145 z dne 10. 6. 2009, str. 43).
2. člen
(pravna - organizacijska oblika)
(1) Rejska organizacija izkaže pravno-organizacijsko
obliko, ki ji omogoča samostojno nastopanje v pravnem prometu:
-      
z izpiskom iz sodnega registra, če je gospodarska družba, samostojni
podjetnik posameznik, zadruga ali pravna oseba javnega prava;
-      
z zakonom oziroma aktom o ustanovitvi pravne osebe javnega prava, kadar
zakon ne določa, da se vpiše v sodni register;
-      
z izpiskom iz uradnega registra ali evidence, v katero je vpisana, če je
pravna oseba zasebnega prava;
-      
z izpiskom iz vpisnika samostojnih podjetnikov posameznikov pri Davčni
upravi Republike Slovenije, če je samostojni podjetnik posameznik.
(2) Z izpiskom, z zakonom oziroma aktom o
ustanovitvi iz prejšnjega odstavka rejska organizacija hkrati izkaže tudi, da
lahko opravlja dejavnosti iz rejskega programa.
3. člen
(organiziranost rejske organizacije)
(1) Organiziranost rejske organizacije mora
zagotavljati izvajanje zlasti naslednjih nalog:
-      
pripravo in izvajanje rejskega programa;
-      
spremljanje, merjenje in preizkušanje proizvodnih lastnosti ovc ali koz;
-      
vrednotenje ter interpretacijo rezultatov in napovedovanje genetskih
vrednosti;
-      
vodenje rodovniške knjige za čistopasemske plemenske ovce in koze;
-      
zadostno število plemenskih ovnov oziroma kozlov.
(2) Rejska organizacija mora imenovati
strokovni svet, ki daje mnenja in predloge o strokovnih vprašanjih iz
prejšnjega odstavka. Strokovni svet sprejme pravila o načinu delovanja. Kadar
priznana rejska organizacija ne izvaja vseh nalog iz rejskega programa sama in
določene naloge v skladu z zakonom, ki ureja živinorejo, prenese na za to
usposobljene izvajalce, morajo biti v strokovni svet imenovani tudi predstavniki
teh izvajalcev.
4. člen
(kadrovski pogoji)
Rejska organizacija mora izpolnjevati
naslednje kadrovske pogoje:
-      
imeti usposobljenega strokovnjaka, odgovornega za izvajanje rejskega
programa, ki izpolnjuje pogoje iz 101. člena zakona o živinoreji (Uradni list
RS, št. 18/02, 110/02-ZUreP-1 in 110/02-ZGO-1; v nadaljnjem besedilu: zakon),
ki ima najmanj univerzitetno izobrazbo s področja kmetijstva - smer zootehnika
ter najmanj pet let delovnih izkušenj s področja selekcije živali;
-      
delavci, ki opravljajo posamezne strokovne naloge iz rejskega programa,
morajo za te naloge izpolnjevati pogoje iz 101. člena zakona.
5. člen
(tehnični pogoji)
Rejska organizacija mora izpolnjevati
naslednje tehnične pogoje:
-      
imeti prostor, ki zagotavlja opravljanje strokovnih nalog za izvajanje
rejskega programa ter vodenje in shranjevanje potrebne dokumentacije;
-      
imeti strojno in programsko opremo, ki omogoča izvajanje nalog rejskega
programa in ustrezno povezanost v domače in mednarodne informacijske sisteme v
živinoreji v skladu s postopki, navodili, priporočili in standardi za preizkuse
in vrednotenje proizvodnih lastnosti ovc ali koz, ki jih sprejme mednarodna
organizacija za kontrolo proizvodnosti živali (ICAR), ter so dostopni in na
vpogled na ministrstvu, pristojnem za živinorejo;
-      
razpolagati s tehničnimi pripomočki, ki omogočajo učinkovito merjenje in
ugotavljanje lastnosti ovc ali koz, ki so določene z rejskim programom;
-      
imeti opremo za merjenje proizvodnih lastnosti, genetske analize in
ugotavljanje oziroma preverjanje porekla ovc in koz, kadar to določa rejski
program;
-      
zagotavljati vodenje predpisanih evidenc, registrov in drugih zbirk
podatkov s področja označevanja, rodovništva, razmnoževanja ovc in koz, odbire
in testiranja, prometa s plemenskim materialom in drugih predpisanih evidenc
ter izdajanje predpisanih zootehniških dokumentov z njenega področja in območja
delovanja v skladu s potrjenim rejskim programom.
6. člen
(kontrola in registriranje porekel)
Rejska organizacija mora za izpolnjevanje
pogoja kontrole in registriranja porekel, ki ga določa zakon:
-      
sprejeti strokovna pravila za kontrolo in registriranje porekel;
-      
imeti informacijski sistem, ki omogoča sestavljanje in kontrolo porekel,
usklajen z mednarodno primerljivimi informacijskimi sistemi na tem področju;
-      
imeti izdelane postopke in metode za vodenje rodovniške knjige, ki
omogočajo ugotavljanje, kontrolo in registriranje porekel.
7. člen
(velikost črede plemenskih ovc ali koz)
Rejska organizacija mora zagotoviti, da:
-      
razpolaga z zadostnim številom čistopasemskih plemenskih ovc in koz
posameznih pasem, ki zagotavlja izvajanje rejskega programa za to pasmo. To
dokaže s podatki o velikosti čred plemenskih ovc ali koz po posameznih lokacijah,
z navedbo identifikacijske številke kmetijskega gospodarstva (KMG-MID), in o lastnikih
ovc ali koz v skladu z rejskim programom ter s podpisanimi izjavami lastnikov
ovc ali koz o sodelovanju v rejskem programu;
-      
velikost črede plemenskih ovc ali koz zagotavlja ohranjanje pasme;
-      
z izbiro ustreznih plemenskih ovnov ali kozlov koeficient sorodstva med
partnerjema ne presega meje, ki je določena s selekcijskim programom v skladu s
55. členom zakona.
8. člen
(uporaba proizvodnih podatkov ovc ali koz)
Rejska organizacija mora zagotavljati
uporabo proizvodnih podatkov ovc ali koz, potrebnih za izvajanje rejskega
programa tako, da:
-      
izvaja meritve gospodarsko pomembnih lastnosti, ki jih vključuje
selekcijski program;
-      
napoveduje genetsko vrednost v skladu s predpisom, ki ureja metode za
merjenje in ocenjevanje proizvodnih in drugih lastnosti ter metode za
napovedovanje genetskih vrednosti za čistopasemske plemenske ovce in koze;
-      
ima izdelane sisteme za zbiranje, obdelavo in posredovanje podatkov, ki
se uporabljajo pri vrednotenju in ocenjevanju ovc ali koz za izboljšanje,
selekcijo in ohranjanje pasme.
9. člen
(strokovna pravila)
Rejska organizacija mora sprejeti naslednja
strokovna pravila:
-      
za identifikacijo in registracijo drobnice, ki zagotavljajo njihovo
enotno označevanje na območju Republike Slovenije;
-      
o načinu reje čistopasemskih plemenskih ovc in koz, ki so vključene v
rejski program;
-      
za vpis čistopasemskih plemenskih ovc in koz v posamezne razdelke
rodovniške knjige v skladu s predpisom, ki ureja pogoje za vpis čistopasemskih
plemenskih ovc in koz v rodovniško knjigo;
-      
za določanje lastnosti pasem oziroma populacij, ki jih zajema rodovniška
knjiga, za opredelitev rejskih ciljev ter za uporabo proizvodnih podatkov, na
osnovi katerih se lahko ocenjuje in razvršča ovce ali koze;
-      
za podrobnejšo razdelitev rodovniške knjige, če so za vpis plemenskih
ovc in koz določeni različni pogoji ali postopki.
10. člen
(načelo nediskriminacije)
Rejska organizacija mora sprejeti pravila,
s katerimi je zagotovljeno izvajanje načela nediskriminacije v skladu z
zakonom.
11. člen
(vloga za priznanje)
Rejska organizacija mora za priznanje
vložiti vlogo s predpisanimi prilogami na ministrstvo, pristojno za živinorejo
(v nadaljnjem besedilu: ministrstvo). Vloga za priznanje mora poleg sestavin iz
90. člena zakona vsebovati tudi naslednje priloge:
-      
opis posamezne pasme z opisom lastnosti zunanjosti in z barvnim
slikovnim materialom;
-      
dokazilo o pravno-organizacijski obliki iz drugega odstavka 2. člena
tega pravilnika;
-      
dokazilo o imenovanju strokovnega sveta iz 3. člena tega pravilnika,
-      
poimenski seznam vseh zaposlenih oseb v rejski organizaciji iz 4. člena
tega pravilnika s specifikacijo strokovne izobrazbe in tehničnega znanja,
izpopolnjevanja in izkušenj s področja priznanja ter dokazila o izpolnjevanju
pogojev iz 101. člena zakona;
-      
dokazilo o zaposlitvi oseb iz prejšnje alinee;
-      
opis izpolnjevanja tehničnih pogojev iz 5. člena tega pravilnika;
-      
kopijo strokovnih pravil iz 6. in 9. člena tega pravilnika;
-      
podatke o velikosti črede plemenskih ovc ali koz in kopije podpisanih
izjav iz prve alinee 7. člena tega pravilnika;
-      
kopije dokazil iz 10. in 12. člena tega pravilnika.
12. člen
(dokazila o izvajanju nalog)
(1) Če opravlja priznana rejska
organizacija vse naloge iz rejskega programa sama, mora k vlogi priložiti
dokazila, določena s predpisom, ki ureja pogoje za odobritev organizacij
oziroma priznanje drugih organizacij pri drobnici.
(2) Kadar izvajajo za potrebe rejske
organizacije posamezna strokovna opravila rejskega programa odobrene oziroma
druge priznane organizacije v živinoreji, je potrebno vlogi za priznanje
priložiti tudi veljavne pogodbe o medsebojnem sodelovanju za izvajanje nalog iz
rejskega programa.
13. člen
(vpis v seznam)
Rejska organizacija se po priznanju vpiše v
seznam priznanih rejskih organizacij pri ministrstvu. Pri vpisu se navedejo
najmanj naslednji podatki:
-      
ime in sedež rejske organizacije;
-      
številka in datum odločbe o priznanju rejske organizacije;
-      
področje in območje delovanja;
-      
obdobje veljavnosti priznanja.
13.a člen
(objava podatkov)
(1) Ministrstvo pripravi in posodablja
podatke o priznanih rejskih organizacijah ter jih objavi na svoji spletni
strani www.mkgp.gov.si.
(2) Oblika, vsebina in dostopnost podatkov
iz prejšnjega odstavka je določena v Odločbi Komisije z dne 18. septembra 2009
o izvajanju Uredbe Sveta 2008/73/ES glede informacijskih spletnih strani s
seznami obratov in laboratorijev, ki so jih države članice odobrile v skladu z
veterinarsko in zootehnično zakonodajo Skupnosti (UL L št. 247 z dne 19. 9.
2009, str. 13).
14. člen
(obveščanje Komisije Evropske unije)
Ministrstvo obvesti Komisijo Evropske unije
o zavrnitvi vloge za priznanje nove rejske organizacije za določeno pasmo, za
katero že obstaja priznana rejska organizacija, in bi priznanje nove rejske
organizacije ogrozilo obstoj pasme ali izvajanje rejskega programa že obstoječe
rejske organizacije.

Pravilnik o pogojih za priznanje rejskih
organizacij, ki vodijo ali ustanavljajo rodovniško knjigo za čistopasemske
plemenske ovce in koze (Uradni list RS, št. 94/03)
vsebuje naslednjo prehodno in končno določbo:
»15. člen
(prehodna
določba)
Do uveljavitve predpisa, ki ureja obvezne
vsebine in najmanjši obseg strokovnega izpopolnjevanja ter postopke in načine
preizkusov in preverjanja znanja, iz 101. člena zakona, se šteje, da so fizične
osebe, ki izvajajo strokovne naloge iz prvega odstavka 101. člena zakona,
ustrezno usposobljene, če so opravljale te naloge najmanj dve leti pred
uveljavitvijo tega pravilnika. Prav tako se šteje, da so fizične osebe, ki
izvajajo strokovne naloge iz drugega odstavka 101. člena zakona, ustrezno
usposobljene, če so opravljale te naloge najmanj tri leta pred uveljavitvijo
tega pravilnika.
16. člen
(končna
določba)
Ta pravilnik začne veljati 19. decembra
2003, določba drugega odstavka 14. člena tega pravilnika pa se začne
uporabljati z dnem pristopa Republike Slovenije k Evropski uniji.«.

Pravilnik o spremembah in dopolnitvi
Pravilnika o pogojih za priznanje rejskih organizacij, ki vodijo ali
ustanavljajo rodovniško knjigo za čistopasemske plemenske ovce in koze (Uradni
list RS, št. 39/10) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.