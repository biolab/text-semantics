1. člen
(1) Ta uredba določa
način določitve primernega finančnega nadomestila škode, organ, ki nadomestila
izplačuje in vir sredstev, pogoje in merila za upravičenost do nadomestila in
drugega ukrepa, način izplačila primernega nadomestila oziroma izvedbe drugega
ukrepa z učinkom primernega nadomestila zaradi povzročitve občutne škode, ki
nastane dobaviteljem zemeljskega plina zaradi uvedbe najvišje dovoljene
drobnoprodajne cene zemeljskega plina za dobave v letu 2023 in delno v 2022
zaradi:
-       
uredbe, ki določa cene zemeljskega plina iz plinskega sistema (v
nadaljnjem besedilu: Uredba o določitvi cen) in
-       
uredbe, ki določa najvišjo dovoljeno drobnoprodajno ceno zemeljskega
plina iz plinskega sistema prenosnega in distribucijskega omrežja za javne
zavode, javne gospodarske zavode, javne agencije, javne sklade, občine,
izvajalce javno veljavnih programov vzgoje in izobraževanja ter za izvajalce
socialnovarstvenih storitev, socialnovarstvenih programov in programov v
podporo družini (v nadaljnjem besedilu: Uredba OJP).
(2) V primeru, da
dobavitelj zemeljskega plina v obdobju regulacije cen zemeljskega plina med 1. januarjem 2023 in 31. decembrom 2023
prekine z opravljanjem dejavnosti dobave zemeljskega plina v celoti ali
posameznemu reguliranemu segmentu odjemalcev, se ta uredba za takega
dobavitelja uporablja le za mesece, ko je bila dobava izvajana cel mesec.
2. člen
(1) Izrazi, uporabljeni
v tej uredbi, pomenijo:
1.     
»dobavitelj« pomeni dobavitelja zemeljskega plina končnim odjemalcem v
Republiki Sloveniji, kot je opredeljen v Zakonu o oskrbi s plini (Uradni list
RS, št. 204/21 in 121/22), pod pogojem, da opravlja dejavnost dobave
zemeljskega plina reguliranemu segmentu odjemalcev v obdobju regulacije
drobnoprodajnih cen, uvedenih z Uredbo o določitvi cen in Uredbo OJP;
2.     
»enoten informacijski sistem« je informacijski sistem, kot je opredeljen
v 80.a členu Zakona o oskrbi s plini (Uradni list RS, št. 204/21 in 121/22);
3.     
»interni posel« pomeni transakcijo z zemeljskim plinom s fizično
poravnavo, sklenjeno med dobaviteljem po tej uredbi in z njim povezano družbo,
kot je opredeljena v Zakonu o gospodarskih družbah (Uradni list RS, št. 65/09 –
uradno prečiščeno besedilo, 33/11, 91/11, 32/12, 57/12, 44/13 – odl. US, 82/13,
55/15, 15/17, 22/19 – ZPosS, 158/20 – ZIntPK-C in 18/21);
4.     
»nadomestilo« pomeni finančno nadomestilo, izračunano v skladu s 4.
členom te uredbe;
5.     
»regulirane drobnoprodajne cene« pomenijo cene, določene v Uredbi o
določitvi cen in Uredbi OJP;
6.     
»regulirani segment odjemalcev« pomeni odjemalce, za katere sta Uredba o
določitvi cen in Uredba OJP določili najvišjo dovoljeno drobnoprodajno ceno
zemeljskega plina;
7.     
»operater trga« pomeni operaterja trga, kot je določen v zakonu, ki
ureja oskrbo z električno energijo;
8.     
»spot posli« pomenijo posle, kot jih določa koledar borze (npr. CEGH).
Spot posli so lahko sklenjeni bilateralno ali na borzi;
9.     
»stroški bilančnih odstopanj« so stroški, kot jih ugotavlja in
obračunava operater prenosnega sistema zemeljskega plina skladno z Uredbo o
delovanju trga z zemeljskim plinom (Uradni list RS, št. 61/16 in 204/21 – ZOP),
pri čemer gre za neto stroške, ki neposredno bremenijo zadevnega dobavitelja;
10.  
»terminski posli« pomenijo posle s fizično ali finančno poravnavo in
ročnostjo, daljšo od ročnosti spot posla. Terminski posli so lahko katerikoli
posli, in sicer bilateralni posli ali posli sklenjeni na terminski borzi,
standardizirani ali nestandardizirani posli;
11.  
»vstopna in izstopna zmogljivost« pomenita zakupljeno zmogljivost
posamezne vstopno-izstopne točke, potrebne za prenos zemeljskega plina iz
regulacijskega območja zakupa zemeljskega plina v regulacijsko območje
Republike Slovenije.
(2) Izrazi s področja
energetike, ki niso opredeljeni s to uredbo, imajo enak pomen, kot ga določajo
predpisi s področja energetike.
3. člen
(1) Operater trga
ugotavlja upravičenost in izplačuje nadomestila iz 4. člena te uredbe
dobaviteljem.
(2) Operater prenosnega
sistema posreduje operaterju trga vse podatke, potrebne za ugotavljanje
nadomestila skladno s to uredbo.
(3) Operater prenosnega
sistema operaterju trga do 17. delovnega dne v mesecu za pretekla dva meseca po
elektronski pošti posreduje:
-       
količine Q iz 4. člena te uredbe, ločeno po dobaviteljih,
-       
podatke za izračun Creg za
posameznega dobavitelja,
-       
višine tržnih cen za primerljive produkte, skladno s drugim odstavkom 4.
člena te uredbe,
-       
druge podatke, ki bi jih operater trga potreboval za izvedbo nalog po
tej uredbi, na zahtevo operaterja trga.
(4) Operater
distribucijskega sistema zagotovi vnos podatkov v enoten informacijski sistem.
(5) Dobavitelji, z
dobaviteljem povezane družbe ter druge osebe, ki imajo podatke, ki jih operater
trga potrebuje za izvajanje nalog po tej uredbi, so dolžni operaterju trga
posredovati zahtevane podatke, na način in v rokih, kot določeno s strani
operaterja trga.
4. člen
(1) Dobavitelj je na podlagi opravljenih dobav po Uredbi
o določitvi cen v obdobju od 1. januarja 2023 do 31. decembra 2023, po Uredbi OJP v obdobju od 1. januarja 2023 do 31. decembra
2023 in za opravljene dobave v obdobju med 1. septembrom 2022 in
31. decembrom 2022 na podlagi pogodb, sklenjenih med 1. septembrom
2022 in 31. decembrom 2022, po Uredbi o določitvi cen, upravičen do dvomesečnega
nadomestila, ki se izračuna kot zmnožek med dvomesečno dobavljeno količino
zemeljskega plina reguliranim segmentom odjemalcev iz posamezne uredbe in
razliko med povprečnim dvomesečnim nabavnim stroškom zemeljskega plina,
potrebnim za dobavo reguliranim segmentom odjemalcev iz posamezne uredbe
(neposredno povezanim z dobavo zemeljskega plina in izraženim v EUR/MWh), in
regulirano drobnoprodajno ceno reguliranim segmentom odjemalcev iz posamezne
uredbe (v EUR/MWh), pri čemer se skladno s to uredbo upošteva tudi strošek
dobavitelja. Pri cenah oziroma vrednostih se ne upošteva DDV, nadomestilo pa se
izračuna skladno s spodnjo enačbo:
N = Q x (CZP
– Creg +
Cdob)
kjer pomeni:
N =    dvomesečno nadomestilo (v EUR), ki se
izplača le, v kolikor je vrednost pozitivna.
Q
=   dvomesečna dobavljena količina zemeljskega plina (v MWh) reguliranim
segmentom odjemalcev iz posamezne uredbe. V primeru nemerjenih odjemalcev, se
realizirani odjem (in s tem tudi realizirana dobava dobavitelja) teh odjemalcev
s strani operaterja sistema določi na podlagi fakturiranih količin.
CZP =  nabavna cena
zemeljskega plina (v EUR/MWh), ki se izračuna tako, da se vsota vseh nabavnih
stroškov, neposredno potrebnih za dobavo zemeljskega plina Q vsem reguliranim
segmentom odjemalcev iz posamezne uredbe v dotičnem dvomesečju, deli s količino,
v ta namen kupljenega zemeljskega plina. Nabavni stroški zajemajo vse nakupne
in prodajne posle z zemeljskim plinom dobavitelja (terminske in spot posle;
posle za zakup vstopnih in izstopnih zmogljivosti), potrebne za dobavo
zemeljskega plina Q vsem reguliranim segmentom odjemalcev iz posamezne uredbe,
pri čemer se pri določitvi postavke CZP upoštevajo omejitve določene v drugem odstavku tega
člena. Pri določitvi postavke CZP
se upoštevajo tudi stroški skladiščenja plina kot izhajajo iz
sklenjenih dogovorov o skladiščenju zemeljskega plina (ne glede na tip pogodbe
oziroma model skladiščenja). Nabavni stroški ne zajemajo stroškov bilančnih
odstopanj dobavitelja ter ostalih stroškov, ki niso neposredno vezani na nabavo
zemeljskega plina (marža, zaposleni, potni stroški, licence za trgovanje …).
Creg = regulirana
drobnoprodajna cena (v EUR/MWh) reguliranega segmenta odjemalcev iz posamezne
uredbe, ki se izračuna tako, da se znesek, ki je bil za ta zemeljski plin
zaračunan odjemalcem, deli z vsoto dobavljenega zemeljskega plina za vse
regulirane segmente odjemalcev. Za dobave po Uredbi o določitvi cen se znesku,
ki je bil zaračunan odjemalcem po Uredbi o določitvi cen, prištejejo še
pavšalni stroški poslovanja zaračunani na podlagi 13. in 15. člena Zakona o
oskrbi s plini (Uradni list RS, št. 204/21 in 121/22), ki jih dobavitelji
ločeno izkažejo v obrazcu iz 5. člena te uredbe.
Cdob = strošek
dobavitelja, ki znaša 5 EUR/MWh brez DDV. Dobavitelju se za dobave na podlagi
Uredbe o določitvi cen in Uredbo OJP prizna zgolj strošek v tej višini, ne
glede na dejanski strošek dobavitelja.
(2) Pri določitvi
postavke CZP se
upoštevajo naslednje omejitve:
-       
dobavitelj si mora kot skrben gospodar ves čas prizadevati, da za
potrebe dobave reguliranim segmentom odjemalcev zakupi zemeljski plin (v
nadaljnjem besedilu: zapre pozicijo) po najnižjih možnih tržnih cenah glede na
v trenutku zapiranja pozicije znan in planiran profil odjema reguliranih
segmentov odjemalcev (v nadaljnjem besedilu: planiran profil odjema);
-       
za potrebe dobave zemeljskega plina od vključno 1. januarja 2023 do
vključno 31. decembra 2023 na podlagi
Uredbe o določitvi cen, za potrebe dobave zemeljskega plina od vključno 1. januarja 2023 do vključno 31. decembra 2023 na podlagi Uredbe OJP in za
potrebe dobave zemeljskega plina v obdobju od vključno 1. septembra 2022 do vključno 31. decembra 2022 na podlagi Uredbe o določitvi
cen, se pri določitvi postavke CZP
upoštevajo vsi posli dobavitelja potrebni za izvedbo dobave
zemeljskega plina Q vsem reguliranim segmentom odjemalcev iz posamezne uredbe v
dvomesečju, za katerega dobavitelj uveljavlja nadomestilo (terminski, spot), ne
glede na produkt, pri čemer povprečna nabavna cena CZP ne sme presegati 160 EUR/MWh. Ta
omejitev povprečne nabavne cene se ne uporablja v primeru povečanega odjema, če
dobavitelj uspe dokazati, da iz objektivnih razlogov po tej ceni kot skrben
gospodar ni mogel oziroma ni uspel zapreti oziroma ni mogel predvideti takšnega
obsega odjema zaradi spremembe odjema glede na planiran profil odjema ali
prihod novih odjemalcev. Šteje se, da je ta pogoj izpolnjen, če je povišanje
količin dobave vsaj 10 % za celotno dobavo dobavitelja končnim odjemalcem glede
na enako obdobje preteklega leta. V tem primeru se priznajo cene sklenjenih
terminskih poslov in cene sklenjenih spot poslov, vendar le, v kolikor je
dobavitelj te posle sklenil s skrbnostjo dobrega gospodarja;
-       
interni posli, ki jih dobavitelji predložijo v izračun postavke CZP ne smejo biti višji od
tržnih cen v trenutku sklenitve takšnega posla. Kot tržna cena se upošteva cena
primerljivih terminskih produktov, s katerimi se običajno trguje na borzah.
Dobavitelj mora navedeno izkazati v vlogi.
5. člen
(1) Operater trga na
svoji spletni strani objavi obrazec zahtevka in postopek za izplačilo
nadomestila. Zahtevek dobavitelj posreduje operaterju trga na način, kot je
določen s strani operaterja trga. Operater trga lahko obrazec po potrebi
dopolni ali spreminja.
(2) Dobavitelji na
dvomesečni ravni do 20. delovnega dne v mesecu, ki sledi zadnjemu mesecu dobave
iz zahtevka, glede katerega veljajo regulirane drobnoprodajne cene, operaterju
trga vložijo zahtevo za izplačilo nadomestila. Na zahtevo operaterja trga
morajo dobavitelji v roku desetih delovnih dni predložiti dodatna zahtevana
dokazila oziroma vlogo dopolniti, v nasprotnem primeru se šteje, da dobavitelj
ni uspel dokazati višine zahtevanega nadomestila in da do nadomestila ni
upravičen.«.
(3) Operater trga na
podlagi vloženega, popolnega zahtevka ter popolnih podatkov operaterja sistema
v roku 15 delovnih dni izda odločbo, s katero ugotovi upravičenost in
višino nadomestila, ter v roku desetih delovnih dni po dokončnosti odločbe
izvede izplačilo nadomestila dobavitelju.
(4) Sredstva za
izplačilo nadomestil zagotovi ministrstvo, pristojno za energijo. Operater trga
v ta namen sklene z ministrstvom, pristojnim za energijo, pogodbo, s katero se
določijo med drugim namen, način in vir financiranja nalog, sredstva za
izvajanje teh nalog in pogoji opravljanja nalog. Operater trga mora voditi
ločene računovodske obračune in evidence o sredstvih za izvajanje nalog iz te
uredbe.
6. člen
(1) Dobavitelji, ki so
upravičeni do nadomestila, so dolžni na poziv operaterja trga predložiti vsa
potrebna dokazila, s katerimi dokazujejo postavke, na podlagi katerih se v
skladu s to uredbo obračuna nadomestilo.
(2) Računovodske
izkaze, knjigovodske listine in drugo dokumentacijo so dobavitelji zemeljskega
plina dolžni hraniti toliko časa in na način, kot je določeno z zakonom, ki
ureja vodenje poslovnih knjig ter izdelavo letnih poročil za proračun in
proračunske uporabnike ter za pravne osebe javnega prava in pravne osebe
zasebnega prava.
(3) Odgovornost za
pravilnost izračuna in verodostojnost predloženih dokazil, zahtevanih s strani
operaterja trga nosijo izključno dobavitelji, kar zagotavlja odgovorna oseba,
pooblaščena za zastopanje družbe, s podpisom obrazca iz prvega odstavka
prejšnjega člena.
(4) Kot dokazila se
štejejo:
-       
za sklenjene posle (tudi interne posle): konfirmacija, pogodba, račun
ali drug dokument, v kolikor je iz teh dokumentov jasno razvidna cena in
količina zemeljskega plina in obdobje dobave, pri čemer mora iz dokazil
izhajati pokritje količin iz planiranega odjema plina;
-       
za dobavljene količine zemeljskega plina: podatki operaterja sistema
zemeljskega plina;
-       
za stroške bilančnih odstopanj: zaračunani stroški odstopanj, ki
odpadejo na reguliran segment odjemalcev;
-       
stroški, ki jih je imel dobavitelj z oskrbo odjemalcev: ustrezna
računovodska listina oziroma izkaz.

Uredba o določitvi nadomestila dobaviteljem
zemeljskega plina (Uradni list RS, št. 4/23) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
Operater trga objavi na svoji spletni strani obrazec iz
prvega odstavka 5. člena te uredbe najpozneje v petnajstih dneh po uveljavitvi
te uredbe.
8. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o določitvi
nadomestila dobaviteljem zemeljskega plina (Uradni list RS, št. 58/23) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Operater prenosnega sistema prvič pošlje operaterju trga
podatke v skladu s spremenjenim tretjim odstavkom 3. člena uredbe v mesecu
septembru 2023. Postavka Creg v skladu s spremenjenim 4. členom uredbe se
uporablja za dobave zemeljskega plina od vključno 1. junija 2023 dalje.
7. člen
Ta uredba začne veljati 1. junija 2023.«.