I. SPLOŠNE DOLOČBE
1. člen
(vsebina akta)
(1) Ta akt vsebuje odločitev o ugotovitvi javnega interesa za
sklenitev javno-zasebnega partnerstva in izvedbo projekta energetskega
pogodbeništva na objektih Dijaškega doma Vič, v eni izmed oblik javno-zasebnega
partnerstva, določenih z Zakonom o javno-zasebnem partnerstvu (Uradni list RS,
št. 127/06).
(2) Ta akt določa tudi predmet, pravice in obveznosti javnih
in zasebnega partnerja ter uporabnikov objektov, postopek izbire zasebnega
partnerja in druge sestavine razmerja javno-zasebnega partnerstva za izvedbo
projekta energetskega pogodbeništva na objektih Dijaškega doma Vič.
(3) Ta akt ima ne glede na poimenovanje naravo odloka sveta
zavoda.
2. člen
(opredelitev izrazov)
(1) Izrazi, opredeljeni v tem aktu, pomenijo:
a)    
»(drug) javni partner« oziroma »koncedent« je Dijaški dom Vič, Gerbičeva
ulica 53, 1000 Ljubljana;
b)    
»uporabniki objektov« so osebe, ki uporabljajo objekte, ki so
opredeljeni v 6. členu tega akta;
c)    
»zasebni partner« oziroma »koncesionar« je fizična ali pravna oseba, ki
je izbrana kot izvajalec javno-zasebnega partnerstva;
d)    
»koncesionirana dejavnost« je dejavnost, ki se jo v skladu s predmetom koncesije,
opredeljenim v 5. členu tega akta, s koncesijsko pogodbo zaveže opravljati
koncesionar;
e)    
»pogodbeno zagotavljanje prihrankov energije« je pogodbeni dogovor med
koncedentom, koncesionarjem in uporabniki objekta za izboljšanje energetske
učinkovitosti, ki se preverja in spremlja v celotnem obdobju trajanja
koncesijske pogodbe, in v okviru katerega storitev plačuje sorazmerno s stopnjo
izboljšanja energetske učinkovitosti, dogovorjeno s koncesijsko pogodbo oziroma
drugim pogodbeno dogovorjenim merilom za energetsko učinkovitost (na primer
finančni prihranki, stopnja udobja itd.).
(2) Izrazi, uporabljeni v tem aktu, pomenijo enako, kot je
določeno v Zakonu o javno-zasebnem partnerstvu (Uradni list RS, št. 127/06), v
Energetskem zakonu (Uradni list RS, št. 60/19 – uradno prečiščeno besedilo,
65/20, 158/20 – ZURE, 121/21 – ZSROVE in 172/21 – ZOEE) ter v predpisih in
drugih aktih, izdanih na njuni podlagi.
II. UGOTOVITEV JAVNEGA INTERESA
3. člen
(javni interes)
Na podlagi Direktive o energetski učinkovitosti (2012/27/EU),
Energetskega zakona (Uradni list RS, št. 60/19 – uradno prečiščeno besedilo,
65/20, 158/20 – ZURE, 121/21 – ZSROVE in 172/21 – ZOEE), Dolgoročne strategije
za spodbujanje naložb energetske prenove stavb, Akcijskega načrta za energetsko
učinkovitost za obdobje 2014–2020, Operativnega programa za izvajanje Evropske
kohezijske politike v obdobju 2014–2020, Operativnega programa ukrepov
zmanjšanja emisij toplogrednih plinov do leta 2020, Zakona o ratifikaciji
Pogodbe o energetski listini, Protokola k energetski listini o energetski
učinkovitosti in s tem povezanimi okoljskimi vidiki in sklepov v zvezi s
pogodbo o energetski listini (Uradni list RS – Mednarodne pogodbe, št. 12/97),
Zakona o javnih financah (Uradni list RS, št. 11/11 – uradno prečiščeno
besedilo, 14/13 – popr., 101/13, 55/15 – ZFisP, 96/15 – ZIPRS1617, 13/18 in
195/20 – odl. US), Uredbe o enotni metodologiji za pripravo in obravnavo
investicijske dokumentacije na področju javnih financ (Uradni list RS, št.
60/06, 54/10 in 27/16) in na njeni podlagi izdelanega Investicijskega programa
»ENERGETSKA SANACIJA DIJAŠKEGA DOMA VIČ« (maj 2021, GE PROJEKT d.o.o.),
Pravilnika o vsebini upravičenosti izvedbe projekta po modelu javno zasebnega
partnerstva (Uradni list RS, št. 32/07) ter na njegovi podlagi izdelane ocene o
upravičenosti izvedbe projekta po modelu javno-zasebnega partnerstva »Ocena
upravičenosti javno zasebnega partnerstva »ENERGETSKA SANACIJA DIJAŠKEGA DOMA
VIČ« (maj 2021, GE PROJEKT d.o.o.) se ugotavlja, da obstaja javni interes za
energetsko prenovo stavb Dijaškega doma Vič, v obliki javno-zasebnega
partnerstva, na način in v obsegu kot izhaja iz 4., 5. ter 6. člena tega akta.
III. VRSTA, PREDMET, OBMOČJE IZVAJANJA IN ČAS TRAJANJA
JAVNO-ZASEBENEGA PARTNERSTVA
4. člen
(vrsta javno-zasebnega partnerstva)
Javno-zasebno partnerstvo se izvaja v obliki koncesijskega
javno-zasebnega partnerstva, pri čemer gre za koncesijo storitev.
5. člen
(predmet koncesije)
(1) Predmet koncesije je izvajanje storitev energetskega
pogodbeništva po načelu pogodbenega zagotavljanja prihrankov energije v
objektih iz 6. člena tega akta.
(2) Predmet koncesije je lahko poleg pogodbenega
zagotavljanja prihrankov energije tudi pogodbena oskrba z energijo v objektih
iz 6. člena tega akta.
(3) Pogodbena oskrba z energijo je lahko predmet koncesije le
v primeru, če večino tveganj v razmerju med koncedentom in koncesionarjem
prevzema koncesionar ter se javno-zasebno partnerstvo izvaja v obliki iz
prejšnjega člena.
(4) Predmet koncesije koncedent in koncesionar podrobneje
opredelita v koncesijski pogodbi.
6. člen
(območje izvajanja)
(1) Koncesionirana dejavnost se
izvaja v sledečih objektih:


OBJEKT

NASLOV

ZEMLJIŠKOKNJIŽNI PODATKI

UPORABNIKI OBJEKTOV


Dijaški dom Vič

Gerbičeva ulica 53, 1000 Ljubljana

Stavba št. 708, k.o. 1722 Trnovsko predmestje, ki se
  nahaja na parc. št. 376/376, k.o. 1722 Trnovsko predmestje

Dijaški dom Vič


Dijaški dom Vič – Stara uprava

Gerbičeva ulica 53, 1000 Ljubljana

Stavba št. 641, k.o. 1722 Trnovsko predmestje, ki se
  nahaja na parc. št. 376/375, k.o. 1722 Trnovsko predmestje

Dijaški dom Vič


(2) Za potrebe izvajanja koncesionirane dejavnosti v objektih
iz prejšnjega odstavka, se lahko posamezna dela izvajajo tudi na zemljiških
parcelah, ki se nahajajo v okolici stavb iz predhodnih odstavkov, če ima
koncedent v zvezi z navedenim pridobljena ustrezna upravičenja.
(3) Območje izvajanja koncesionirane dejavnosti ostane enako
ne glede na morebitno spremembo zemljiškoknjižnih podatkov iz prvega odstavka
tega člena.
7. člen
(čas trajanja)
(1) Začetek in čas trajanja koncesijskega razmerja se
opredelita v koncesijski pogodbi.
(2) Koncesijsko razmerje se sklene za največ 20 let.
(3) Koncesijsko razmerje se v primeru, da:
a)    
koncesionar zaradi ukrepov koncedenta ali drugih ukrepov oblasti
koncesije ni mogel izvajati,
b)    
je to potrebno zaradi dodatnih vlaganj koncesionarja, ki so posledica
zahtev koncedenta ali njegovih ukrepov v javnem interesu,
lahko podaljša s sklenitvijo dodatka h
koncesijski pogodbi, vendar upoštevajoč določbo drugega odstavka 71. člena
Zakona o javno-zasebnem partnerstvu največ za polovico obdobja, določenega z
osnovno koncesijsko pogodbo. Pred sklenitvijo dodatka se opravijo pogajanja o
vseh pomembnih sestavinah razmerja javno-zasebnega partnerstva, ki jih je treba
prilagoditi zaradi okoliščin, navedenih v tem odstavku.
IV. FINANCIRANJE
8. člen
(financiranje ukrepov za izboljšanje energetske
učinkovitosti)
(1) Ukrepi za izboljšanje energetske učinkovitosti se
financirajo iz:
a)    
sredstev koncesionarja,
b)    
sredstev koncedenta in
c)    
sredstev evropskih strukturnih ali investicijskih skladov ali drugih
finančnih virov, namenjenih spodbujanju energetskega pogodbeništva s strani
koncedenta ali koncesionarja.
(2) Deleži posameznih virov financiranja iz prejšnjega
odstavka se podrobneje opredelijo v okviru postopka javnega razpisa in v
koncesijski pogodbi, pri čemer morajo sredstva koncesionarja biti večinski vir
financiranja.
9. člen
(plačilo za opravljanje koncesionirane dejavnosti)
(1) Koncesionarju za opravljanje koncesionirane dejavnosti
pripada plačilo za doseganje pogodbeno zagotovljenih prihrankov energije in
dodatno plačilo v primeru, če koncesionar preseže pogodbeno zagotovljene
prihranke energije.
(2) Če koncesionar doseže pogodbeno zagotovljene prihranke
energije, mu pripada pogodbeno dogovorjeno plačilo. Če koncesionar ne doseže
pogodbeno zagotovljenih prihrankov energije, se plačilo za opravljeno storitev
zmanjša v skladu z določili koncesijske pogodbe.
(3) Če so preseženi pogodbeno zagotovljeni prihranki
energije, je koncesionar upravičen do nagrade v skladu z določili koncesijske
pogodbe.
(4) Način plačila za opravljanje koncesionirane dejavnosti se
podrobneje opredeli v okviru postopka javnega razpisa in v koncesijski pogodbi.
V. SPLOŠNI POGOJI IZVAJANJA KONCESIJE
10. člen
(obveznosti koncesionarja)
(1) Koncesionar mora v okviru izvajanja koncesionirane
dejavnosti zagotoviti:
a)    
izvedbo ukrepov za izboljšanje energetske učinkovitosti v objektih,
opredeljenih v 6. členu tega akta;
b)    
pogodbeno zagotovljene prihranke energije v obliki in obsegu, kot sta
določena v koncesijski pogodbi;
c)    
izvajanje nalog in dejavnosti, ki so neločljivo povezane z obveznostmi
iz prve točke (na primer vodenje evidenc, obveščanje itd.), v obsegu, kot ga
predpisujeta veljavna zakonodaja in koncesijska pogodba;
d)    
izvajanje drugih obveznosti, ki so opredeljene v koncesijski pogodbi.
(2) Koncesionar prevzema v zvezi z izvajanem koncesije
najmanj investicijsko tveganje in tveganje razpoložljivosti.
(3) Koncesionirano dejavnost mora koncesionar opravljati
nepretrgano. Koncesionar lahko začasno prekine izvajanje koncesionirane
dejavnosti le na način in iz razlogov, ki jih določa Zakon o javno-zasebnem
partnerstvu (Uradni list RS, št. 127/06), ta akt, koncesijska pogodba ali drug
predpis.
11. člen
(obveznosti koncedenta)
Obveznosti koncedenta so zlasti:
a)    
zagotavljati koncesionarju pogoje za opravljanje koncesionirane
dejavnosti na način, kot je opredeljen v koncesijski pogodbi;
b)    
koncesionarju nuditi pomoč pri pridobitvi posameznih pravic, soglasij
ali dovoljenj, ki jih koncesionar ne more pridobiti samostojno ali brez pomoči
koncedenta;
c)    
v skladu z Zakonom o javno-zasebnem partnerstvu (Uradni list RS, št.
127/06) in pogoji, določenimi v koncesijski pogodbi, koncesionarju na
nepremičninah, kjer se izvajajo aktivnosti za uresničitev koncesijske pogodbe,
ter na opremi, ki je v lasti koncedenta, podeliti ustrezne stvarnopravne
pravice (na primer služnost, stavbna pravica itd.) tako, da se koncesionarju
omogoči nemoteno izvajanje koncesionirane dejavnosti;
d)    
v skladu z določbami koncesijske pogodbe zagotavljati plačila za
opravljanje koncesionirane dejavnosti.
12. člen
(druge pravice in obveznosti koncedenta in koncesionarja)
Druge pravice in obveznosti koncedenta in koncesionarja se
podrobneje opredelijo v koncesijski pogodbi.
13. člen
(obveznosti uporabnikov objektov)
Uporabniki objektov imajo zlasti dolžnost:
a)    
upoštevati navodila koncesionarja in koncedenta in jima omogočiti
opravljanje nalog iz tega akta in koncesijske pogodbe;
b)    
v skladu s pogoji in omejitvami, navedenimi v koncesijski pogodbi,
omogočiti koncesionarju in koncedentu dostop do vseh prostorov, naprav in
opreme, kjer se opravljajo storitve in naloge iz te uredbe in koncesijske
pogodbe;
c)    
prijaviti vsa dejstva, pomembna za izvajanje nalog koncesionarja in
koncedenta oziroma sporočiti koncesionarju in koncedentu vsako spremembo, ki bi
lahko vplivala na izvajanje nalog;
d)    
obveščati koncedenta o morebitnih kršitvah koncesionarja.
VI. POSTOPEK IZBIRE KONCESIONARJA
14. člen
(javni razpis)
(1) Koncedent izbere koncesionarja na podlagi javnega
razpisa, ki se izvede ob upoštevanju določb III. dela Zakona o javno-zasebnem
partnerstvu (Uradni list RS, št. 127/06).
(2) Objava javnega razpisa mora vsebovati:
a)    
navedbo pravne podlage, vključno s to uredbo;
b)    
predmet javnega razpisa z navedbo, da gre za koncesijo;
c)    
ime in sedež koncedenta;
d)    
predmet, vrsto ter obseg in območje koncesije;
e)    
začetek in predvideni čas trajanja koncesije;
f)     
postopek izbire koncesionarja;
g)    
pogoje za dostop do razpisne dokumentacije;
h)    
kraj in rok za predložitev vlog, pogoje za njihovo predložitev;
i)      
zahteve glede vsebine vlog;
j)      
pogoje, ki jih morajo kandidati izpolnjevati, in dokazila o njihovem
izpolnjevanju;
k)    
pogoje za predložitev skupne vloge;
l)      
merila za izbiro najugodnejšega kandidata;
m)   
naslov, prostor, datum in uro odpiranja vlog;
n)    
rok, v katerem so kandidati obveščeni o izidu javnega razpisa;
o)    
druge podatke, zahtevane v skladu z veljavno zakonodajo.
(3) V postopku izbire se mora preveriti najmanj ekonomsko,
finančno ter tehnično in kadrovsko sposobnost vlagateljev. Za ta namen morajo
biti v javni razpis vključeni najmanj pogoji, ki zagotavljajo, da:
a)    
je koncesionar registriran za opravljanje dejavnosti, ki je predmet
koncesije,
b)    
ima koncesionar ustrezne reference s področja predmeta koncesije,
c)    
ima koncesionar zagotovljen dostop do finančnih sredstev za izvedbo
celotnega projekta javno-zasebnega partnerstva.
(4) Pri izbiri koncesionarja se morajo upoštevati naslednja
merila po padajočem zaporedju njihove pomembnosti:
a)    
višina prihrankov,
b)    
obseg ponujenih ukrepov,
c)    
trajanje koncesijskega razmerja in
d)    
višina investicije.
(5) Druge pogoje in merila ter podrobnejšo vsebino pogojev in
meril za izbiro koncesionarja koncedent določi v razpisni dokumentaciji za fazo
dialoga in ponudbeno fazo.
15. člen
(strokovna komisija)
(1) Strokovno komisijo za izbiro koncesionarja za izvedbo
predmeta koncesije s sklepom imenuje ravnatelj Dijaškega doma Vič.
(2) Strokovna komisija ima predsednika in najmanj dva člana.
(3) Predsednik in člani strokovne komisije morajo imeti
najmanj prvo stopnjo izobrazbe v skladu z Zakonom o visokem šolstvu (Uradni
list RS, št. 32/12 – uradno prečiščeno besedilo, 40/12 – ZUJF, 57/12 – ZPCP-2D,
109/12 in 85/14), da lahko zagotovijo strokovno vodenje postopka javnega razpisa.
16. člen
(postopek izbire)
(1) Javni razpis za izbiro koncesionarja se izvede po
postopku konkurenčnega dialoga, ki poteka v treh fazah:
a.     
faza preverjanja usposobljenosti,
b.     
faza dialoga,
c.     
ponudbena faza.
(2) V fazi preverjanja usposobljenosti se preveri
usposobljenost prijaviteljev, pri čemer se usposobljenost prizna vsem
prijaviteljem, za katere bo ugotovljeno, da izpolnjujejo pogoje iz razpisne
dokumentacije za fazo preverjanja usposobljenosti. Po končanem odpiranju prijav
strokovna komisija pregleda prijave in ugotovi ali izpolnjujejo pogoje določene
v javnem razpisu za fazo preverjanja usposobljenosti. Po končanem pregledu in
presoji prijav strokovna komija sestavi poročilo v katerem navede, katere
prijave izpolnjujejo razpisne zahteve, in v njem predlaga katerim prijaviteljem
se prizna usposobljenost za sodelovanje v fazi dialoga.
(3) Na podlagi poročila strokovne komisije iz prejšnjega
odstavka ravnatelj Dijaškega doma Vič izda sklep o priznanju usposobljenosti za
sodelovanje v fazi dialoga.
(4) Med prijavitelji, ki jim je bila pravnomočno priznana
usposobljenost za sodelovanje v fazi dialoga (v nadaljnjem besedilu: kandidati)
se v fazi dialoga vodi dialog, namenjen ugotovitvi in opredelitvi sredstev ter
najprimernejših rešitev za zadovoljitev ciljev in potreb koncedenta. Faza
dialoga se lahko izvede v več kot dveh zaporednih fazah. Dialog s kandidati se
vodi vse dotlej, dokler se ne najde rešitve (rešitev), ki ustreza(-jo) ciljem
in potrebam koncedenta.
(5) Na podlagi sprejete rešitve iz zaključenega dialoga in
ostalih elementov, ki se podrobneje opredelijo v razpisni dokumentaciji za
ponudbeno fazo, se kandidate pozove k predložitvi končne ponudbe.
(6) Strokovna komisija po končanem odpiranju končnih ponudb
pravočasno prispele končne ponudbe pregleda in oceni ter ugotovi, ali
izpolnjujejo razpisne pogoje in zahteve iz razpisne dokumentacije za ponudbeno
fazo. Po končanem pregledu in presoji prijav strokovna komisija sestavi
poročilo, v katerem navede, katere vloge izpolnjujejo razpisne pogoje in zahteve,
razvrsti te vloge tako, da je razvidno, katera od vlog najbolj ustreza
postavljenim merilom oziroma kakšen je nadaljnji vrstni red glede na ustreznost
postavljenim merilom.
(7) Odločitev o izbiri koncesionarja na podlagi poročila
strokovne komisije iz prejšnjega odstavka sprejme ravnatelj Dijaškega doma Vič.
(8) Strokovna komisija poročila iz drugega in šestega
odstavka tega člena posreduje svetu zavoda.
17. člen
(koncesijska pogodba)
(1) Koncesijsko pogodbo z izbranim koncesionarjem sklene
koncedent, pri čemer je za podpis pooblaščen ravnatelj Dijaškega doma Vič.
(2) Koncesijska pogodba mora biti sklenjena v pisni obliki,
sicer nima pravnega učinka.
(3) V koncesijski pogodbi koncedent in koncesionar podrobno
uredita medsebojna razmerja v zvezi z izvajanjem predmeta koncesije in druge
sestavine razmerja, ki niso urejene v tem aktu. S koncesijsko pogodbo se
vzpostavijo ustrezni mehanizmi, s katerimi se zagotovita učinkovito zavarovanje
javnega interesa in nadzor nad izvajanjem koncesijske pogodbe.
VII. PRILAGODITEV RAZMERIJ
18. člen
(prilagoditev razmerij)
(1) Če pride do spremenjenih okoliščin, se lahko opravi
prilagoditev razmerij med koncedentom in koncesionarjem.
(2) Način in razlogi za morebitno prilagoditev razmerij med
koncesionarjem in koncedentom se uredijo v koncesijski pogodbi.
VIII. POROČANJE IN NADZOR
19. člen
(dolžnost poročanja)
(1) Koncesionar mora v skladu z veljavno zakonodajo, predpisi
in koncesijsko pogodbo redno voditi vse potrebne evidence in koncedentu
predložiti poročila in drugo potrebno dokumentacijo v skladu z njihovimi
navodili.
(2) Vsebina dolžnosti koncesionarja iz prejšnjega odstavka in
način njenega izvajanja se podrobneje uredita v koncesijski pogodbi.
20. člen
(nadzor)
(1) Nadzor nad izvajanjem koncesionirane dejavnosti opravlja
koncedent v skladu z Zakonom o javno-zasebnem partnerstvu (Uradni list RS, št.
127/06) in koncesijsko pogodbo.
(2) Način izvajanja nadzora se določi v koncesijski pogodbi.
IX. PRENEHANJE KONCESIJSKEGA RAZMERJA
21. člen
(prenehanje koncesijskega razmerja)
Koncesijsko razmerje preneha:
a)    
s prenehanjem koncesijske pogodbe,
b)    
z odkupom koncesije,
c)    
z odvzemom koncesije ali
d)    
s prevzemom koncesije,
na način, v obsegu in pod pogoji, določenimi
s koncesijsko pogodbo.
X. KONČNE DOLOČBE
22. člen
(uveljavitev)
Ta akt začne veljati naslednji dan po objavi v Uradnem listu
Republike Slovenije.
Št. 349/2021
Ljubljana, dne 29. decembra 2021
Ravnatelj
Rudi Mohorič