1. člen
(1) Ta pravilnik ureja pravila in postopke, način obveščanja
ter organe obveščanja za usklajeno delovanje zdravstvenih delavcev pri
izvajanju zdravstvene dejavnosti v zvezi z obravnavo žrtev nasilja v družini (v
nadaljnjem besedilu: žrtve nasilja). 
(2) Obravnava iz prejšnjega odstavka se nanaša na: 
-       
prepoznavanje nasilja v družini, 
-       
pravila in postopke pri obravnavi žrtev nasilja, 
-       
izobraževanje zdravstvenih delavcev na področju nasilja v družini.
2. člen
(1) Nasilje v družini se obravnava kot pomemben zdravstveni
problem, pri katerem žrtve nasilja utrpijo kratkotrajne ali dolgotrajne fizične
oziroma psihične posledice na zdravju. 
(2) Pri obravnavi nasilja v družini zdravstveni delavci
ravnajo spoštljivo in sočutno z žrtvami nasilja in jih ne obsojajo, njihovo
zdravje in varnost pa sta na prvem mestu. 
(3) Sestavni del obravnave nasilja v družini obsega tudi
psihološko podporo, svetovanje, posredovanje informacij o drugih oblikah pomoči
žrtvam nasilja in postopke obveščanja o nasilju v družini.
3. člen
Zdravstveni delavci pri svojem delu sledijo strokovnim
smernicam za obravnavo nasilja v družini, ki jih potrdi Zdravstveni svet.
4. člen
Poizvedovanje o izpostavljenosti nasilju v družini se izvaja
v vseh primerih, pri katerih iz okoliščin in zdravstvene obravnave obstaja sum,
da je obravnavana oseba žrtev nasilja.
5. člen
(1) Zdravstveni delavec, ki pri svojem delu izve za
okoliščine, na podlagi katerih je mogoče sklepati, da se izvaja nasilje v
družini, o tem najpozneje v 24 urah obvesti pristojni center za socialno delo,
razen če žrtev nasilja temu izrecno nasprotuje in ne gre za sum storitve
kaznivega dejanja, ki se preganja po uradni dolžnosti. Obvestilo se posreduje
pisno, v elektronski obliki ali po telefonu. 
(2) Ne glede na prejšnji odstavek, v nujnih primerih, ko je
ogroženo življenje žrtve nasilja ali njenih otrok, zdravstveni delavec takoj
obvesti policijo na telefonsko številko 113 ali pristojni center za socialno
delo. 
(3) V primeru nasilja v družini nad otroci, zdravstveni
delavec najpozneje v 24 urah o tem obvesti pristojni center za socialno delo,
policijo ali državno tožilstvo. Obvestilo se posreduje pisno, v elektronski
obliki ali po telefonu. 
(4) Obvestilo po telefonu iz prvega, drugega in tretjega
odstavka tega člena, zdravstveni delavec najpozneje v treh dneh od obvestila
posreduje tudi pisno. 
(5) Obvestilo iz prvega, drugega in tretjega odstavka tega
člena zdravstveni delavec najpozneje v treh dneh od obvestila v vednost pošlje
tudi izbranemu zdravniku oziroma pediatru osebe, ki naj bi bila žrtev nasilja. 
(6) Pisno obvestilo iz tega člena se posreduje na obrazcu iz
Priloge, ki je sestavni del tega pravilnika.
6. člen
Izbrani zdravnik oziroma pediater ali drug zdravstveni
delavec se vključi v obravnavo žrtev nasilja ter sodeluje v multidisciplinarnem
timu za obravnavanje nasilja v družini pri pristojnem centru za socialno delo.
7. člen
(1) Zdravstveni delavec ob vsaki obravnavi žrtve nasilja
oceni njeno ogroženost in ogroženost morebitnih otrok žrtve nasilja. 
(2) Zdravstveni delavec z natančnim opisom zdravstvenega
stanja osebe oziroma okoliščin, na podlagi katerih je mogoče sklepati, da gre
za nasilje v družini, sum nasilja evidentira v zdravstveni dokumentaciji
obravnavane osebe.
8. člen
(1) Za prepoznavanje nasilja v družini se izvaja
izobraževanje zdravstvenih delavcev o nasilju v družini. 
(2) Izobraževanja o nasilju v družini se morajo udeležiti
zdravstveni delavci, ki opravljajo zdravstveno dejavnost: 
-       
na področju splošne oziroma družinske medicine, pediatrije,
ginekologije, psihiatrije in patronažne službe, 
-       
v urgentnih oziroma travmatoloških ambulantah in oddelkih bolnišnic, 
-       
v svetovalnih službah. 
(3) Zdravstveni delavci iz prejšnjega odstavka se udeležijo
izobraževanja o nasilju v družini vsakih pet let, v obsegu najmanj 5 ur. 
(4) Vsebina izobraževanja je določena s programom, ki ga
določi minister, pristojen za zdravje. 
(5) Izobraževanje o nasilju v družini se izvaja pri
izvajalcih zdravstvene dejavnosti v okviru stalnega izobraževanja zdravstvenih
delavcev.
9. člen
Zdravstveni delavci sodelujejo z drugimi organi v
prizadevanju za zmanjševanje nasilja v družini in se vključujejo v lokalno in
širšo skupnost pri obravnavi zdravstvenega vidika nasilja v družini.
10. člen
Izvajalci zdravstvene dejavnosti opravijo prvo izobraževanje
zdravstvenih delavcev iz 8. člena tega pravilnika najpozneje v roku enega leta
od njegove uveljavitve.
11. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 012-18/2008
Ljubljana, dne 21. februarja 2011
EVA 2010-2711-0033
Dorijan Marušič l.r. 
Minister 
za zdravje
Soglašam!
dr. Ivan Svetlik l.r. 
Minister 
za delo, družino in socialne zadeve

Priloga:
Obvestilo o zaznavi nasilja v družini