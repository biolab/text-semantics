I.
Minister za okolje in prostor odreja javno razgrnitev: 
1.     
Predloga državnega lokacijskega načrta za prenosni plinovod R25D od
odcepa na magistralnem plinovodu M2 pri Šentrupertu do termoelektrarne Šoštanj
v Šoštanju, ki ga je pod številko projekta 45/04 avgusta 2005 izdelal ZUM
d.o.o., Maribor (v nadaljnjem besedilu: predlog lokacijskega načrta); 
2.     
povzetka za javnost; 
3.     
strokovnih podlag, na katerih temeljijo rešitve predloga lokacijskega
načrta; 
4.     
poročila o vplivih na okolje, ki ga je pod številko projekta
P4R25D-B114/119A septembra 2005 izdelal IBE, d.d, Ljubljana (v nadaljnjem
besedilu: poročilo o vplivih na okolje); 
5.     
pisnega mnenja o opravljeni reviziji poročila o vplivih na okolje, ki ga
je 28. junija 2005 izdelal okoljski izvedenec mag. Josip M. Sadnikar, ter 
6.     
osnutka odločitve o okoljevarstvenem soglasju.
II.
Prostorske ureditve, načrtovane s predlogom lokacijskega
načrta, predstavljajo poseg v okolje, za katerega je treba izvesti presojo
njihovih vplivov na okolje. Postopek presoje vplivov na okolje za predlog
lokacijskega načrta je Ministrstvo za okolje in prostor začelo po uradni
dolžnosti. Pred sprejetjem predloga lokacijskega načrta je treba pridobiti
okoljevarstveno soglasje. Za izdajo okoljevarstvenega soglasja je pristojno
Ministrstvo za okolje in prostor, Agencija Republike Slovenije za okolje.
III.
Gradivo iz I. točke tega sklepa bo od 30. januarja 2006 do
28. februarja 2006 javno razgrnjeno: 
-       
na Ministrstvu za okolje in prostor, Direktoratu za prostor, Dunajska
21, Ljubljana, 
-       
v prostorih Občine Braslovče, Braslovče 22, 
-       
v prostorih Občine Šmartno ob Paki, Šmartno ob Paki 72, 
-       
v prostorih Občine Šoštanj, Trg svobode 12, Šoštanj. 
Javna obravnava bo potekala: 
-       
31. januarja 2006, z začetkom ob 17.00 uri, v veliki sejni sobi Občine
Braslovče, Braslovče 22, 
-       
31. januarja 2006, z začetkom ob 19.30 uri, v Kulturnem domu Šmartno,
Šmartno ob Paki 72, 
-       
2. februarja 2006, z začetkom ob 17.00 uri, v sejni sobi Občine Šoštanj,
Trg svobode 12, Šoštanj.
IV.
Med javno razgrnitvijo in obravnavo lahko na razgrnjeno
gradivo dajo pripombe in predloge vsi zainteresirani organi, organizacije in
posamezniki. Pripombe in predlogi se lahko do 28. februarja 2006 podajo pisno
na mestih javne razgrnitve kot zapis v knjigo pripomb in predlogov ali se
posredujejo na elektronski naslov gp.mop@gov.si, pri čemer se v rubriki »Zadeva«
navedejo ključne besede »plinovod Šentrupert – Šoštanj«. Pripombe in predlogi
se lahko dajo tudi ustno na javni obravnavi. 
O pripombah in predlogih, danih na javno razgrnjen predlog
lokacijskega načrta, odloči pripravljavec predloga lokacijskega načrta po
predhodnem mnenju pobudnika izdelave predloga lokacijskega načrta. 
V skladu z 61. členom Zakona o varstvu okolja (Uradni list
RS, št. 41/04; v nadaljnjem besedilu: Zakon o varstvu okolja) mora Ministrstvo
za okolje in prostor, Agencija Republike Slovenije za okolje, v obrazložitvi
okoljevarstvenega soglasja med drugim navesti, kako je pri odločitvi o
okoljevarstvenem soglasju upoštevalo mnenja in pripombe javnosti, pridobljene
med javno razgrnitvijo poročila o vplivih na okolje.
V.
Vsi, ki stalno prebivajo na vplivnem območju ali so lastniki
ali posestniki nepremičnin na tem območju in menijo, da se načrtovane
prostorske ureditve tičejo njihovega pravnega interesa, so vabljeni, da v
postopku presoje vplivov na okolje podajo mnenje oziroma se opredelijo do
načrtovanih prostorskih ureditev. 
V skladu s 64. členom Zakona o varstvu okolja in 43. členom
Zakona o splošnem upravnem postopku (Uradni list RS, št. 22/05 – uradno
prečiščeno besedilo) se osebam iz prejšnjega odstavka v postopku izdaje
okoljevarstvenega soglasja priznava položaj stranskega udeleženca, pri čemer pa
se morajo izkazati z ustreznimi listinami. 
Vplivno območje, na katerem načrtovana prostorska ureditev
povzroča obremenitve okolja, ki lahko vplivajo na zdravje in premoženje ljudi,
je določeno v poročilu o vplivih na okolje v poglavju XI./A/2,3,4.
VI.
Ta sklep se objavi v Uradnem listu Republike Slovenije, na
spletni strani Ministrstva za okolje in prostor, Direktorata za prostor
(www.gov.si/upr), v časopisu Dnevnik ter na krajevno običajen način v časopisih
Naš čas in Utrip Savinjske doline.
Št. 350-10-2/2005-TG
Ljubljana, dne 9. januarja 2006
EVA 2005-2511-0292
Janez Podobnik l.r. 
Minister 
za okolje in prostor