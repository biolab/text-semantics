I. SPLOŠNE DOLOČBE
1. člen
(vsebina pravilnika)
Ta pravilnik določa ukrepe varstva pred
požarom pri vožnji vlakov na progovnih odsekih ali delih odsekov železniških
prog (v nadaljnjem besedilu: odseki prog), ki potekajo na območjih z veliko in
zelo veliko požarno ogroženostjo, zahteve varstva pred požarom pri vožnji
tirnih vozil z odprtim kuriščem in zahteve za zagotavljanje urejenosti
požarnovarnostnega pasu železniške proge.
2. člen
(pomen izrazov)
(1) Izrazi, uporabljeni v tem
pravilniku, imajo naslednji pomen:
-       
»mrtva vegetacija« je vsa vegetacija, ki je posušena, in sicer posekana
drevesa in njihovi deli, suha drevesa, grmovnice ter odpadle suhe veje,
-       
»odprto kurišče« je zaradi konstrukcijskih omejitev tirnih vozil delno
odprto kurišče, ki je kurjeno s trdnim gorivom (les, šota, briketi, vse vrste
premogov) in ki pri odvajanju dimnih plinov skozi dimnik sprošča tudi iskre, ki
jih vlek odnese s seboj na prosto,
-       
»požarnovarnostni pas« je posebej vzdrževan pas med zunanjima tirnicama
skrajnih tirov proge, razširjen na vsako stran od zunanjih tirnic skrajnih
tirov, na odsekih železniških prog z veliko in zelo veliko požarno
ogroženostjo,
-       
»progovni odseki železniške proge z veliko in zelo veliko požarno
ogroženostjo« so tisti odseki prog, po katerih predstavlja vožnja tirnih vozil
povečano tveganje za nastanek požara,
-       
»stopnja požarne ogroženosti« pomeni požarno ogroženost na posameznem
odseku železniške proge, ki je določena na podlagi meril iz četrtega odstavka
3. člena tega pravilnika.
(2) Drugi izrazi, uporabljeni v tem
pravilniku, imajo enak pomen kot izrazi, opredeljeni v zakonu, ki ureja varnost
v železniškem prometu, zakonu, ki ureja železniški promet, zakonu, ki ureja
varstvo pred požarom in drugih podzakonskih aktih, izdanih na njihovi podlagi.
3. člen
(ugotavljanje požarne ogroženosti prog in
določitev odsekov železniških prog z veliko in zelo veliko požarno
ogroženostjo)
(1) Upravljavec javne železniške
infrastrukture (v nadaljnjem besedilu: upravljavec) v sodelovanju s prevozniki,
Gasilsko zvezo Slovenije in Zavodom za gozdove Slovenije ter ob upoštevanju
podatkov Uprave Republike Slovenije za zaščito in reševanje, Agencije Republike
Slovenije za okolje, Ministrstva, pristojnega za kmetijstvo in okolje, ter
Zavoda za gozdove Slovenije izdela o požarno ogroženih območjih za območje
javne železniške infrastrukture oceno stopnje požarne ogroženosti in na podlagi
ocene stopnje požarne ogroženosti določi progovne odseke železniških prog z
veliko in zelo veliko požarno ogroženostjo.
(2) Pri načrtovanju ukrepov varstva
pred požarom ter pri organizaciji in izvajanju ukrepov varstva pred požarom
upravljavec usklajuje delo z lastniki, zakupniki ali drugimi uporabniki
zemljišč v požarnovarnostnem pasu, pri gozdovih pa tudi z Zavodom za gozdove
Slovenije ter s službami, ki imajo javna pooblastila za delo v naravnem okolju,
na katera se nanašajo ukrepi varstva pred požarom.
(3) Upravljavec je dolžan preverjati
in dopolnjevati oceno stopnje požarne ogroženosti za posamezne progovne odseke
v časovnih intervalih, ki niso daljši kot pet let ali pogosteje, če se
spremenijo posamezni elementi, na podlagi katerih je izdelana ocena požarne
ogroženosti.
(4) Oceno stopnje požarne ogroženosti
za posamezne progovne odseke ugotavlja in določa upravljavec na podlagi:
-       
vzdolžnega nagiba nivelete proge v ‰,
-       
števila tovornih vlakov na 24 ur v smeri vzdolžnega nagiba nivelete
proge,
-       
pogojev vzdrževanja zgornjega in spodnjega ustroja proge,
požarnovarnostnega pasu in drugih okoljskih danosti (npr. razpoložljivost proge
za vzdrževalne posege, možnost uporabe mehanizacije pri odstranjevanju
vegetacije, elektrificiranost proge, cestna infrastruktura, poseljenost,
dostopnost, oskrba z vodo, konfiguracija terena, po katerem poteka proga,
kmetijske površine),
-       
poteka proge v prostoru (npr. mostovi, predori, useki),
-       
podnebnih značilnosti,
-       
strukture in tipa vegetacije,
-       
časa, potrebnega za prihod gasilske enote na kraj požara,
-       
povprečnega števila požarov letno v preteklem petletnem obdobju na
odseku, za katerega se ugotavlja stopnja ogroženosti.
(5) Na podlagi meril iz priloge, ki je
sestavni del tega pravilnika, upravljavec določi stopnjo požarne ogroženosti za
posamezne progovne odseke.
(6) Upravljavec v sodelovanju s
predstavniki Gasilske zveze Slovenije in Zavoda za gozdove Slovenije izdela za
odseke z veliko in zelo veliko požarno ogroženostjo elaborat, ki določa širino
požarnovarnostnega pasu in zajema ukrepe iz prvega odstavka 9. člena tega
pravilnika.
4. člen
(širina požarnovarnostnega pasu)
(1) Širina požarnovarnostnega pasu se
meri od zunanje tirnice skrajnega tira po konfiguraciji terena in ne sme
znašati manj kot tri metre. V požarnovarnostni pas spada tudi prostor med
zunanjima tirnicama skrajnih tirov.
(2) Širina požarnovarnostnega pasu na
posameznem odseku proge je odvisna od stopnje požarne ogroženosti proge, ki jo
določi upravljavec v sodelovanju z Gasilsko zvezo Slovenije in Zavodom za
gozdove Slovenije.
(3) Kadar je ob progi zgrajen požarni
zid ali protihrupna ograja, sega širina požarnovarnostnega pasu do zunanjega
roba požarnega zidu ali protihrupne ograje.
II. UKREPI VARSTVA PRED POŽAROM ZA TIRNA VOZILA Z ODPRTIM
KURIŠČEM NA TRDNA GORIVA
5. člen
(pogoji glede vožnje vozil z odprtim
kuriščem)
(1) Kurilne naprave na tirnih vozilih
z odprtim kuriščem se na javni železniški infrastrukturi lahko praznijo samo na
mestih in pod pogoji, ki jih določi upravljavec v postajnem poslovnem redu in o
tem obvesti prevoznike, ki ta mesta objavijo v operativnih predpisih.
(2) Vožnje tirnih vozil z odprtim
kuriščem izvaja prevoznik v skladu z operativnim predpisom, v katerem predpiše
varnostne ukrepe za varno vožnjo tirnih vozil z odprtim kuriščem.
(3) Ne glede na prejšnji odstavek je
vožnja tirnih vozil z odprtim kuriščem v času, ko je razglašena velika ali zelo
velika požarna ogroženost naravnega okolja, na odsekih prog, ki potekajo po
požarno ogroženih območjih, prepovedana.
(4) Upravljavec prepove vožnjo tirnim
vozilom z odprtim kuriščem tudi v primeru, kadar ni razglašena velika požarna
ogroženost naravnega okolja, če na podlagi javno objavljenih podatkov obstaja
velika nevarnost za nastanek in širjenje požarov v naravnem okolju na odsekih
prog, na katerih bi tirna vozila z odprtim kuriščem vozila.
6. člen
(naprave za preprečevanje nastanka požara
in gašenje)
(1) Vozila z odprtim kuriščem morajo
imeti varovalne naprave za prestrezanje isker, ki morajo med vožnjo vedno
pravilno delovati. Imeti morajo tudi brezhibne naprave, ki zadržujejo izpadanje
pepela.
(2) Vozila z odprtim kuriščem morajo
imeti tipiziran požarni priključek na napajalni glavi, na tlačni cevi ali na
napajalnem aparatu (injektorju), da se nanje lahko priključijo gasilne cevi za
gašenje požara z vodo. Vozila z odprtim kuriščem morajo biti opremljena z
gasilno cevjo, ki je dolga najmanj 25 metrov.
(3) Prevoznik v operativnem predpisu
predpiše postopke in osebje, s katerimi zagotovi:
-       
pravilno delovanje, vzdrževanje in čiščenje varovalnih naprav za
prestrezanje isker,
-       
pravilno delovanje, vzdrževanje in čiščenje varovalnih naprav za
zadrževanje izpada pepela,
-       
vzdrževanje in obratovanje brezhibnih tirnih vozil z odprtim kuriščem,
-       
čiščenje kurišč, pepelnikov in dimnice na predhodno določenih in
označenih mestih na območjih prevoznika ali na mestih, za katera je dal
soglasje upravljavec.
7. člen
(protipožarno zavarovanje)
Prevoznik mora imeti zavarovano požarno
odgovornost za škodo, ki jo lahko z vozili z odprtim kuriščem povzroči tretjim
osebam.
III. UKREPI VARSTVA PRED POŽAROM NA ODSEKIH ŽELEZNIŠKIH PROG
Z VELIKO IN ZELO VELIKO POŽARNO OGROŽENOSTJO IN NA TIRNIH VOZILIH
8. člen
(zmanjšanje hitrosti vlakov)
(1) Upravljavec predpiše zmanjšanje
hitrosti v smeri padca proge za vse vlake, v katere so uvrščena vozila z
vgrajenimi litoželeznimi zavornjaki v času in na območjih, kjer je:
-       
razglašena velika požarna ogroženost naravnega okolja na odsekih prog z
zelo veliko stopnjo požarne ogroženosti,
-       
razglašena zelo velika požarna ogroženost naravnega okolja na odsekih
prog z veliko in zelo veliko stopnjo požarne ogroženosti.
(2) Zmanjšanje hitrosti vlakom se
predpiše v skladu s pravilnikom, ki ureja prometna pravila. Način obveščanja
med prevoznikom in upravljavcem o uvrstitvi vozil z litoželeznimi zavornjaki v
vlak predpiše upravljavec v operativnem predpisu.
(3) Upravljavec lahko na odsekih prog
z veliko in zelo veliko stopnjo požarne ogroženosti predpiše zmanjšanje
hitrosti vlakom, v katere so uvrščena tirna vozila z vgrajenimi litoželeznimi
zavornjaki tudi v primeru, kadar ni razglašena velika požarna ogroženost
naravnega okolja, če na podlagi javno objavljenih podatkov obstaja zelo velika
nevarnost za nastanek in širjenje požarov v naravnem okolju.
9. člen
(gradbenotehnični, prometni in
organizacijski ukrepi)
(1) Upravljavec mora na odsekih prog z
veliko in zelo veliko požarno ogroženostjo izvajati naslednje gradbenotehnične
ukrepe:
-       
iz požarnovarnostnega pasu odstranjevati mrtvo vegetacijo,
-       
kositi in odstranjevati travo ter drugi zeliščni sloj, še preden se
posuši. Pogostost košenja določi upravljavec ob upoštevanju vremenskih razmer,
podnebnih značilnosti ter razvojne faze rasti trave in drugega pritalnega
rastja,
-       
določiti mesta za vgradnjo javljalnikov toplotnih preobremenitev
tekalnih elementov tirnih vozil pred odseki in na odsekih prog z veliko in zelo
veliko požarno ogroženostjo,
-       
načrtovati in vzdrževati protipožarne zidove, namenjene varstvu pred
požarom tam, kjer z drugimi gradbenotehničnimi ukrepi ni mogoče zagotavljati
urejenosti požarnovarnostnega pasu,
-       
izvajati ukrepe varstva pred požarom pri opravljanju dejavnosti
vzdrževanja javne železniške infrastrukture.
(2) Na mestu, kjer bi bilo po
odločitvi upravljavca treba zgraditi protipožarni zid, na istem mestu pa je že
postavljena protihrupna ograja in je ta iz negorljivega materiala ter odporna
proti udarcem, protipožarnega zidu ni treba graditi.
(3) Prevoznik mora v sodelovanju z
upravljavcem ob razglasitvi velike ali zelo velike požarne ogroženosti naravnega
okolja zagotoviti:
-       
dodaten nadzor pri nakladanju samovnetljivega tovora, da se prepreči
nastanek požara med vožnjo,
-       
dodaten nadzor nad stanjem zavornih sistemov tirnih vozil v obratovanju,
da se preprečijo požari ob progah zaradi okvare zavor,
-       
izločanje zavor tirnih vozil s pomanjkljivostmi ali okvaro zavor,
-       
izločanje tirnih vozil zaradi okvare ležajev kolesnih dvojic.
(4) Prevoznik izpolni zahteve iz
prejšnjega odstavka tako, da opravi pregled vseh vlakov, v katere so uvrščena
vozila z vgrajenimi litoželeznimi zavornjaki, preden ti odpeljejo na progo ali
odsek proge, kjer je razglašena velika ali zelo velika požarna ogroženost
naravnega okolja. Prevoznik v sodelovanju z upravljavcem v operativnem predpisu
določi postaje na železniškem omrežju Republike Slovenije, na katerih se
opravlja pregled iz prejšnjega stavka.
(5) Pooblaščena oseba upravljavca mora
sestaviti pisno prijavo o požarih, ki so se zgodili v požarnovarnostnem pasu po
postopku, določenem v pravilniku, ki ureja ravnanje ob resnih nesrečah,
nesrečah in incidentih. Vzroke in okoliščine za nastanek požara ter preiskavo
opravi komisija za preiskavo izrednih dogodkov v skladu s pravilnikom iz
prejšnjega stavka.
10. člen
(pregled stanja proge s tirnim vozilom po
prevozu vozila z odprtim kuriščem)
(1) Za tirnim vozilom z odprtim
kuriščem je treba med njegovo vožnjo zagotoviti pregled stanja ob progi in
gašenje začetnih požarov z vpeljavo motornega vozila za posebne namene v
časovnem presledku, ki ne sme biti krajši od 5 minut in ne daljši od 15 minut.
(2) Promet motornega vozila za posebne
namene iz prejšnjega odstavka se izvaja v skladu s pravilnikom, ki ureja
prometna pravila.
(3) Motorno vozilo za posebne namene
iz prvega odstavka tega člena mora biti opremljeno z ustrezno opremo, napravami
in drugimi sredstvi za varstvo pred požarom in zasedeno z ustreznim številom
delavcev, ki so usposobljeni za gašenje začetnih požarov ob progi ali z
gasilci.
(4) Če vodja skupine za ukrepanje v
primeru začetnega požara oceni, da požara ne bo mogoče pogasiti z razpoložljivimi
zmogljivostmi, mora poskrbeti, da je o požaru takoj obveščen pristojni regijski
center za obveščanje.
(5) Upravljavec določi postopek
vpeljave in spremljave motornega vozila in vodjo skupine iz prejšnjega odstavka
v sistemu varnega upravljanja.
(6) Ne glede na prvi odstavek tega
člena pregled ni potreben, kadar:
-       
je v vlak uvrščeno vozilo z odprtim kuriščem na trdna kuriva pod mazalno
paro,
-       
kurišče ni aktivno,
-       
to dovoljujejo vremenske, podnebne in vegetacijske značilnosti, zaradi
katerih ne obstaja nevarnost požara.
(7) Ukrepe varstva pred požarom iz
tega člena izvaja upravljavec na stroške prevoznika.
IV. OPAZOVANJE IN OBVEŠČANJE
11. člen
(opazovanje, obveščanje in javljanje)
(1) Osebje upravljavca in prevoznika
mora ves čas, predvsem pa takrat, ko je razglašena velika ali zelo velika
požarna ogroženost naravnega okolja, poostreno opazovati območje postaje in
proge zaradi odkritja morebitnih požarov, zlasti na požarno ogroženih odsekih
prog. Če na vlaku opazi pomanjkljivost, ki bi lahko povzročila požar ob progi
ali ogrožala nadaljnjo vožnjo tega ali drugega vlaka ali o njej dobi obvestilo,
mora poskrbeti, da se vlak ustavi, napaka odpravi ali vozilo, na katerem je
ugotovljena nepravilnost, izloči iz prometa.
(2) Osebje prevoznika in upravljavca
mora o opaženih požarih takoj obvestiti pristojni regijski center za obveščanje
in progovnega prometnika ali prometnika.
(3) Kadar se zaradi požara ob
železniški progi izvaja intervencija gasilcev, morata prevoznik in upravljavec
upoštevati navodila vodje intervencije.
V. INŠPEKCIJSKI NADZOR
12. člen
(inšpekcijski nadzor)
Inšpekcijski nadzor nad izvajanjem določb
tega pravilnika izvajata Inšpektorat Republike Slovenije za varstvo pred
naravnimi in drugimi nesrečami ter Inšpektorat Republike Slovenije za promet,
energetiko in prostor vsak v skladu z zakonom, ki ureja inšpekcijski nadzor.
VI. PREHODNE IN KONČNE DOLOČBE
13. člen
(obveznosti upravljavca)
Upravljavec v sodelovanju z Gasilsko zvezo
Slovenije in Zavodom za gozdove Slovenije:
-       
v treh mesecih po uveljavitvi tega pravilnika ugotovi požarno ogroženost
prog in določi stopnjo požarne ogroženosti za vse odseke prog iz prvega
odstavka 3. člena tega pravilnika,
-       
v šestih mesecih po uveljavitvi tega pravilnika izdela elaborat iz
petega odstavka 3. člena tega pravilnika.
14. člen
(obveznost gradnje)
V desetih letih po uveljavitvi tega
pravilnika morajo biti:
-       
vgrajene naprave za javljanje toplotnih preobremenitev tekalnih
elementov tirnih vozil na mestih, ki jih je določil upravljavec v skladu s
tretjo alinejo prvega odstavka 9. člena,
-       
zgrajeni protipožarni zidovi na mestih, ki jih je načrtoval upravljavec
v skladu s četrto alinejo prvega odstavka 9. člena.
15. člen
(rok za izvedbo ukrepov pregleda stanja
varstva pred požarom z motornimi vozili)
Upravljavec določi natančnejši postopek
vpeljave motornega vozila za posebne namene iz 10. člena tega pravilnika,
številčno zasedbo usposobljenih delavcev za gašenje začetnih požarov, vrsto in
količino opreme za gašenje ob progah na požarno ogroženem območju ter način
ukrepanja ob požaru v treh mesecih po uveljavitvi tega pravilnika.
16. člen
(prenehanje veljavnosti in zamik uporabe)
Z dnem uveljavitve tega pravilnika preneha
veljati Pravilnik o ukrepih varstva pred požarom v progovnem in požarnovarnostnem
pasu železniške proge in na tirnih vozilih z odprtim kuriščem (Uradni list RS,
št. 72/09), ki se uporablja do začetka uporabe tega pravilnika.
17. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po njegovi uveljavitvi, razen določbe prvega odstavka 3. člena tega
pravilnika, ki se začne uporabljati z dnem uveljavitve tega pravilnika.
Št. 007-175/2012/46-00811271
Ljubljana, dne 17. julija 2013
EVA 2011-2411-0093
Samo Omerzel l.r.
Minister
za infrastrukturo
in prostor
Soglašam!
Roman Jakič l.r.
Minister 
za obrambo

Priloga: Merila za
ugotavljanje stopnje požarne ogroženosti prog