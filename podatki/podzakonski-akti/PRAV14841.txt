1. člen
(vsebina)
Ta pravilnik določa tehnične zahteve za priključitev in
obratovanje vtične proizvodne naprave na obnovljive vire energije (v nadaljnjem
besedilu: vtična proizvodna naprava).
2. člen
(vtična proizvodna naprava)
Vtična proizvodna naprava je naprava za proizvodnjo
električne energije iz obnovljivih virov energije, ki je priključena na
notranjo električno inštalacijo gospodinjskega odjemalca in obratuje paralelno
z distribucijskim omrežjem električne energije v skladu s tem pravilnikom.
3. člen
(tehnične zahteve za priključitev)
(1) Vtična proizvodna naprava se lahko priključi samo na
notranjo inštalacijo gospodinjskega odjemalca, ki je izvedena v skladu z
zahtevami iz predpisa, ki ureja zahteve za nizkonapetostne inštalacije v
stavbah, in izpolnjuje zahteve iz poglavja 11.3.8 o prenosnih fotonapetostnih
napravah Tehnične smernice TSG-N-002 za nizkonapetostne električne inštalacije
ter zahteve iz tega pravilnika.
(2) Vtična proizvodna naprava mora izpolnjevati zahteve v
skladu s Pravilnikom o omogočanju dostopnosti električne opreme na trgu, ki je
načrtovana za uporabo znotraj določenih napetostnih mej (Uradni list RS, št.
39/16).
4. člen
(zahteve v zvezi z obratovanjem)
(1) Gospodinjski odjemalec mora 14 dni pred pričetkom
obratovanja vtične proizvodne naprave obvestiti distribucijskega operaterja.
(2) Obvestilo iz prejšnjega odstavka mora vsebovati naslednje
podatke:
-       
datum predvidene priključitve vtične proizvodne naprave;
-       
številko merilnega mesta;
-       
»ES – izjavo o skladnosti« ali drug dokument proizvajalca, v katerem so
podatki o vtični proizvodni napravi ali njenih komponentah, in navedeni
standardi za napravo;
-       
kopijo navodila za montažo in priključitev, iz katerega je razvidno, da
je vtična proizvodna naprava v skladu s standardoma SIST EN 62109-1 in SIST EN
62109-2 in ne zahteva vgradnjo RCD tipa B. Če je treba v skladu z navodili
namestiti oznake oziroma opozorila, mora biti podano katere in kje.
(3) Vtična proizvodna naprava lahko v distribucijsko omrežje
električne energije v kateremkoli trenutku oddaja delovno moč, ki je enaka ali
manjša od 600 W.
(4) Distribucijski operater mora v 14 dneh po prejemu
obvestila iz drugega odstavka tega člena zagotoviti, da gospodinjskega
odjemalca zaradi obratovanja vtične proizvodne naprave v skladu s tem
pravilnikom ne izklopi iz distribucijskega omrežja električne energije.
(5) Energija, ki jo gospodinjski odjemalec oddaja v distribucijsko
omrežje električne energije v skladu s tem pravilnikom, se ne evidentira na
merilni točki gospodinjskega odjemalca v skladu z zakonom, ki ureja oskrbo z
električno energijo.
KONČNA DOLOČBA
5. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-489/2022
Ljubljana, dne 14. decembra 2022
EVA 2022-2430-0104
Mag. Bojan Kumer
minister
za infrastrukturo