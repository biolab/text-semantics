I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se skladno z Odlokom o
strategiji prostorskega razvoja Slovenije (Uradni list RS, št. 76/04 in 33/07 –
ZPNačrt) in Uredbo o prostorskem redu Slovenije (Uradni list RS, št. 122/04 in
33/07 – ZPNačrt) sprejme državni prostorski načrt za plinsko-parno elektrarno v
Termoelektrarni Trbovlje (v nadaljnjem besedilu: državni prostorski načrt).
(2) Državni prostorski načrt je
decembra 2011 pod številko projekta 7933 izdelalo podjetje IBT SPI, d. o. o.,
Trbovlje.
2. člen
(vsebina)
(1) Ta uredba določa načrtovane
prostorske ureditve, območje državnega prostorskega načrta, pogoje glede
namembnosti posegov v prostor, njihove lege, velikosti in oblikovanja, pogoje
glede križanj in prestavitev gospodarske javne infrastrukture in grajenega
javnega dobra ter priključevanja prostorskih ureditev nanje, merila in pogoje
za parcelacijo, pogoje celostnega ohranjanja kulturne dediščine, ohranjanja
narave, varstva okolja in naravnih dobrin, upravljanja voda, varovanja zdravja
ljudi, obrambe države ter varstva pred naravnimi in drugimi nesrečami, etapnost
izvedbe prostorskih ureditev, druge pogoje in zahteve za izvajanje državnega
prostorskega načrta ter dopustna odstopanja.
(2) Sestavine iz prejšnjega odstavka
so grafično prikazane v državnem prostorskem načrtu, ki je skupaj z obveznimi
prilogami v analogni obliki na vpogled na ministrstvu, pristojnemu za prostor,
in pri službi, pristojni za urejanje prostora Občine Trbovlje. Sestavni del te
uredbe je tudi priloga grafičnega dela državnega prostorskega načrta, iz katere
je razvidno območje državnega prostorskega načrta.
(3) Postopek presoje vplivov na okolje
po petem odstavku 62. člena Zakona o umeščanju prostorskih ureditev državnega
pomena v prostor (Uradni list RS, št. 80/10 in 106/10 – popr.) ni bil opravljen
s postopkom priprave državnega prostorskega načrta.
(4) Oznake, navedene v 6., 7., 8., 9.,
21., 26., 37. in 43. členu te uredbe, so oznake objektov in ureditev iz
grafičnega dela državnega prostorskega načrta.
II. NAČRTOVANE PROSTORSKE UREDITVE
3. člen
(načrtovane prostorske ureditve)
(1) S tem državnim prostorskim načrtom
se načrtujejo prostorske ureditve za gradnjo nove plinsko-parne elektrarne (v
nadaljnjem besedilu: PPE) na obstoječem kompleksu Termoelektrarne Trbovlje (v
nadaljnjem besedilu: TET), ki jo sestavljajo glavni pogonski in spremljajoči
tehnološki objekti ter komunalni in tehnološki vodi in naprave, potrebni za
nemoteno obratovanje. Vse prostorske ureditve so načrtovane na obstoječih
gradbenih parcelah objektov, ki se prej odstranijo.
(2) Predvideni so naslednji posegi:
-      
odstranitev obstoječih objektov in naprav,
-      
novogradnja glavnih pogonskih objektov plinsko-parne elektrarne moči do
291 MW,
-      
novogradnja drugih spremljajočih tehnoloških objektov in naprav,
-      
novogradnja nadomestnih delavnic in objektov hladilne vode,
-      
ureditev platojev za druge tehnološke medije,
-      
ureditev in razširitev obstoječega platoja termoenergetskega objekta TE
1 in delavnic na koti +223,00 m z gradnjo opornih zidov in krožne dovozne
ceste,
-      
prestavitev obstoječega transportnega traku za premog,
-      
ureditev dostopa na plato levega brega z gradnjo novega mostu čez Savo
in novega priključka na državno cesto ter ureditev novega izvennivojskega
prečkanja železniške proge z ukinitvijo obstoječega prehoda,
-      
rekonstrukcija starega odseka Zasavske ceste in obstoječih dovoznih
cest,
-      
prestavitev, novogradnja, rekonstrukcija komunalne in elektroenergetske
infrastrukture, (visokonapetostne, srednjenapetostne in nizkonapetostne),
-      
prestavitev, novogradnja, rekonstrukcija telekomunikacijskih
infrastrukturnih objektov, vodov in naprav,
-      
odstranitev, novogradnja, rekonstrukcija internih vodov in naprav za delovanje
tehnološkega procesa in načrtovanih ureditev,
-      
odstranitev, novogradnja, rekonstrukcija obstoječih oljevodov in vodov
ter naprav hladilne vode,
-      
rekonstrukcija in vzdrževalna dela
na obstoječih objektih,
-      
ureditev zunanjih odprtih in obvodnih površin (zelenice, dvorišča,
parkirišča, platoji, brežine …) in
-      
postavitev nezahtevnih in enostavnih objektov, prometne in neprometne
signalizacije, varovalnih ograj ter urbane opreme.
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega
načrta je v občini Trbovlje na delu obstoječega kompleksa TET. Območje skupne
površine 14,30 ha na levem bregu Save obsega območje odstranjenega
termoenergetskega objekta bloka 1, 2, 3 (v nadaljevanju: TE 1) in obstoječih
delavnic na koti +223,00 m, plato plinskih agregatov na koti +215,50 m ter
območje obstoječega črpališča ob Savi. Na desnem bregu pa obsega območje med
starim odsekom državne ceste (v nadaljnjem besedilu: Zasavska cesta), glavno
cesto G II-108/1185 Trbovlje–Hrastnik in 110 kV stikališče, na katerem so
večstanovanjski objekti in pomožni objekti TET. Čez območje na levem bregu Save
poteka glavna železniška proga E70, odsek št. 10, državna
meja–Dobova–Ljubljana, čez južni del območja pa trasa glavne ceste G II 108,
odsek 1185, Trbovlje–Hrastnik. Z načrtovanimi posegi se obstoječi odmiki od
državne prometne infrastrukture ne zmanjšujejo. To območje deli na dva dela
reka Sava, opredeljena kot vodotok I. reda. Na vodnem in priobalnem zemljišču
so dopustni le posegi, ki so opredeljeni v tej uredbi.
(2) Območje državnega prostorskega
načrta je določeno s tehničnimi elementi, ki omogočajo prenos novih mej parcel
v naravo. Koordinate tehničnih elementov so pripisane na prikazu območja
državnega prostorskega načrta z načrtom parcel (grafični del list št. 1.3).
(3) Na območju državnega prostorskega
načrta iz prejšnjega odstavka so skladno z geodetskim načrtom zemljišča ali
deli zemljišč s parcelnimi številkami v naslednjih katastrskih občinah:
-      
k. o. Dobovec:
509/5-d, 511/4-d, 511/6-d, 512, 513/1,
513/2, 513/3, 513/4, 513/6, 513/7, 514/2, 514/6, 514/7, 514/9-d, 514/11,
514/12, 514/13, 514/14-d, 514/15-d, 514/16, 514/17, 514/18, 1180/7-d, 1191/2,
1191/18-d, 1191/19, 1191/20-d, 1195/1-d in 1195/5-d;
-      
k. o. Trbovlje:
*201/1, *201/2, *201/4, *504, *505, *940,
*941, 1522/2-d, 1522/3, 1523/1-d, 1523/2, 1524/3, 1524/4, 1524/7, 1524/13,
1524/21-d, 1524/26-d, 1525/1-d, 1525/2, 1526/1, 1526/2, 1529/1, 1529/2, 1529/3,
1529/4, 1536/6-d, 1536/8-d, 1536/37, 1536/38, 1536/39, 1536/40, 1536/41,
1761/4, 1761/5-d, 1761/21-d, 1761/22, 1761/23, 1761/24, 1761/25, 1822/1-d,
1822/2-d, 1823/23-d in 1823/24-d.
5. člen
(raba zemljišč)
Zemljišča državnega prostorskega načrta
predstavljajo stavbna zemljišča, namenjena za energetsko in prometno
infrastrukturo, ter vodno zemljišče reke Save. Načrtovane prostorske ureditve
se izvajajo na gradbenih parcelah obstoječih energetskih in spremljajočih
objektov. Obstoječa namenska raba območja se ne spreminja.
IV. POGOJI GLEDE NAMEMBNOSTI POSEGOVV PROSTOR, NJIHOVE
LEGE, VELIKOSTIIN OBLIKOVANJA
6. člen
(umestitev in namembnost novogradenj)
(1) Umestitev načrtovanih objektov je
predvidena na gradbenih parcelah obstoječih objektov, ki se odstranijo:
-      
na severnem delu levega brega Save se na lokaciji TE 1 in delavnic
obstoječi plato na koti 223,00 m razširi v brežino ter nameni za gradnjo novih
glavnih pogonskih objektov plinsko-parne elektrarne (objekti št. 1, 2, 3, 6 in
7) ter spremljajočih tehnoloških objektov in naprav (objekti št. 4, 5 in 14),
-      
na zahodnem delu levega brega Save se obstoječi plato plinskih turbin na
koti 215,50 m nameni gradnji spremljajočega tehnološkega objekta (objekt
št. 11),
-      
na lokaciji obstoječega črpališča se na platoju kote 211,70 m zgradijo
nadomestni objekti hladilne vode (objekti št. 8, 9 in 10),
-      
na desnem bregu se na lokaciji obstoječih večstanovanjskih in
spremljajočih objektov TET na platoju kote 213,10 m zgradi nadomestni objekt
delavnic s skladišči in upravnim delom (objekt št. 12).
(2) Lokacije in gradbene površine
objektov so razvidne iz prikaza umestitve načrtovanih objektov in ureditev
(list št. 1.2.2), tlorisni in vertikalni gabariti objektov pa iz prikaza
tlorisov, prerezov in pogledov objektov (list št. 1.2.4).
(3) Gradbena površina je maksimalna
pozidana površina objekta.
7. člen
(odstranitve obstoječih objektov in
naprav)
(1) Za zagotovitev površin za gradnjo
se odstranijo naslednji objekti:
a)    
na levem bregu Save:
- 
objekt RTP 35 kV (št. 1871-4461 del; objekt A oziroma EO1), zgrajen
zahodno od TE 1, na delih parc. št. 1526/1, 1526/2, 1536/8, 1761/4 in
1823/23 vse k. o. Trbovlje, s transformatorskim platojem (EO2),
transformatorskima prostoroma (KP3 in KP4), rezervoarjem hladilne in požarne
vode (PE1-2) ter pretakališčem (OG9) in rezervoarji goriva (OG10);
- 
delavnice in skladišča, zgrajeni vzhodno od TE 1, na parc. št. 201/1,
201/2, 201/4, 1529/1, 1529/2, 1529/3, 1529/4 in 1761/4, vse v k. o. Trbovlje,
in sicer: št. objekta 1871-4457 (pomožni objekt), št. objekta 1871-4462 (VOS9),
št. objekta 1871-4463 (VOS10), št. objekta 1871-4464 (VOS4, VOS5, VOS6, VOS7,
VOS8), št. objekta 1871-5244 (pomožni objekt),
- 
transport premoga (transportni most s presipnimi postajami – TSP 21, TSP
22, TSP 23, TSP 24, TSP 25, TSP 26, TSP 27, TSP 28, TSP 29), št. objektov
1871-2981, 4446, 5243, ki poteka čez parc. št. *201/2, 1529/1, 1536/6, 1536/8,
1761/5 in 1823/23, vse v k. o. Trbovlje;
b)    
na desnem bregu Save:
- 
UPO8 (št. 1872-6) – garažni objekt, zgrajen na parc. št. 514/16 k. o.
Dobovec,
- 
UPO7 (št. 1872-5) – delavnice s skladišči (objekt stare menze), Zasavska
cesta 8, Trbovlje, zgrajen na parc. št. 512 k. o. Dobovec,
- 
UPO6 (št. 1872-3) – opuščen stanovanjski objekt, Zasavska cesta 9,
Trbovlje, zgrajen na parc. št. 513/1 k. o. Dobovec, s pomožnim objektom (št.
1872-4), zgrajenim na parc. št. 514/6 k. o. Dobovec,
- 
UPO6 (št. 1872-2) – opuščen stanovanjski objekt, Zasavska cesta 11 (10),
Trbovlje, zgrajen na parc. št. 513/4 k. o. Dobovec,
- 
UPO6 (št. 1872-10) – objekt, Zasavska cesta 12 (11), Trbovlje, zgrajen
na parc. št. 513/3 k. o. Dobovec, z nadstrešnico UPO9 (št. 1872-11),
- 
IGD1 (št. 1972-8) – gasilski dom, Zasavska cesta 8, Trbovlje, zgrajen na
parc. št. 514/2 k. o. Dobovec.
(2) Po odstranitvi energetskih
objektov TE 1, plinskih agregatov in RTP 110/35 kV TET se odstranijo tudi vse
daljnovodne povezave, ki potekajo iz levega na desni breg.
(3) Na območju načrtovanih ureditev se
odstranijo tudi vse naprave in vodi, ki so služili obratovanju TE 1 in plinskim
agregatom ter so v upravljanju TET.
(4) Po ureditvi novega izvennivojskega
dostopa na plato kote 223,00 m se ukine obstoječi nivojski prehod čez
železniško progo v km 513+200 in odstrani objekt čuvajnice (št. 1871-4455).
8. člen
(urbanistično in arhitekturno oblikovanje
novogradenj)
Na območju urejanja je predvidena
novogradnja naslednjih objektov:
a)    
transformatorski plato, objekt št. 1:

- lokacija:
  

na zahodni strani
  strojnice plinskih turbin (objekt št. 2),


- namembnost:
  

plato za postavitev
  enega, dveh ali treh blok transformatorjev in transformatorjev lastne rabe
  ter energetske opreme (CC-SI 22140),


- gradbena površina: 

3 x 17,50 m x 6,00
  m,


- gradbeni
  del obsega zgraditev lovilnih skled za transformatorje s skupno oljno jamo,
  temelje, požarne stene, varovalno ograjo, vstopne jaške za kinete in kabelske
  kinete do stikališča za priključitev v prosta polja;

b)    
strojnica plinske turbine, objekt št. 2:

- lokacija:
  

na zahodnem delu
  platoja kote 223,00 m med transformatorskim platojem (objekt št. 1) in
  kotlovnico (objekt št. 3),


- namembnost:
  

energetski objekt
  (CC-SI 23020) – strojnica z eno, dvema ali tremi plinskimi turbinami in
  pomožnimi dimniki,


- gradbena površina:

55,40 m x 50,00 m
  ali 55,40 m x 40,40 m (strojnica) + 55,40 m x 9,60 m (pomožni
  dimniki),


- višinski
  gabariti: 

24,00 m (±0,00 =
  223,00 m),


- konstrukcija:

jeklena izvedba,


- streha:
  

po posameznih
  »ladjah« dvokapnica naklona 2 % skrita za atiko, krita s kovinskimi strešnimi
  izolacijskimi paneli,


- fasada:
  

iz kovinskih
  izolacijskih panelov, pobarvana v nežne, ne izstopajoče in pastelne barvne
  odtenke,


- dovoz
  in dostop:

s krožne dovozne
  ceste; z zahodne, severne in južne strani; dostop tudi vzhodno iz platoja
  pomožnih dimnikov,


- pomožni
  dimniki:

za hitrejši zagon in
  neodvisno obratovanje plinske turbine od parnega sistema se na zahodni strani
  strojnice namestijo pomožni jekleni dimniki z notranjim premerom 3,00 do 8,00
  m in višino 60 m,


- pogonsko
  gorivo:

zemeljski plin in
  ekstra lahko kurilno olje;

c)    
kotlovnica s kotli na odpadno toploto, objekt
št. 3:

- lokacija:
  

vzhodno od objekta
  strojnice plinskih turbin (objekt št. 2) ob pomožnih dimnikih plinskih turbin
  in z odmikom 9,60 m od objekta strojnice, lahko je samostojen del objekta,


- namembnost:
  

energetski objekt
  (CC-SI 23020) – kotlovnica z enim, dvema ali tremi kotli na odpadno toploto
  (utilizatorji) in prostori za pomožno tehnološko opremo,


- gradbena površina:

55,40 m x 50,20 m
  ali 55,40 m x 36,20 m (kotlovnica) + 55,40 m x 14,00 m (prostor za
  pomožno tehnološko opremo),


- višinski
  gabariti: 

kotlovnica 39,00 m
  (±0,00 = 223,00 m); prostori za tehnološko opremo od 15,20 do 17,50 m (etaže
  ±0,00 = 223,00 m, +5,00 m; +10,00 m in deloma +14,00),


- konstrukcija:

kotlovnica –
  jeklena; tehnološka oprema – betonska,


- streha:
  

jekleni del –
  dvokapnica naklona 2 %, skrita za atiko; krita s kovinskimi strešnimi
  izolacijskimi paneli; betonski del – ravna pohodna terasa, na kateri so
  nameščeni grelniki in sprejemna postaja zemeljskega plina,


- fasada:
  

jekleni del – iz
  kovinskih izolacijskih panelov; betonski del – toplotnoizolativna fasadna
  obloga iz mineralne volne s tankoslojnim silikatnim ometom v kombinaciji s
  prezračevano obešeno fasado iz fasadnih plošč; fasada pobarvana v nežne, ne
  izstopajoče in pastelne barvne odtenke,


- dovoz
  in dostop:

s krožne dovozne
  ceste; z vzhodne, severne in južne strani; dostop tudi zahodno iz platoja
  pomožnih dimnikov;

d)    
dimnik, objekt št. 4:

- lokacija:
  

v osrednjem delu
  platoja med objektoma kotlovnice (objekt št. 3) in pomožnim tehnološkim
  objektom (objekt št. 5),


- namembnost:
  

odvod dimnih plinov
  iz kotlovnice energetskega objekta,


- tlorisni
  gabariti:

krožne izvedbe,
  zunanji premer 16,20 m,


- višinski
  gabariti: 

do 200 m (±0,00 =
  223,00 m),


- konstrukcija:

armiranobetonska z
  jekleno tuljavo ali jeklena;

e)    
pomožni tehnološki objekt, objekt št. 5:

- lokacija:
  

na zahodni strani
  neposredno ob strojnici parne turbine,


- namembnost:
  

energetski objekt
  (CC-SI 23020) – pomožni tehnološki objekt s prostori za kemično pripravo vode
  (KPV), elektroprostori in komando,


- gradbena površina: 

30,40 m x 30,60 m,


- višinski
  gabariti: 

P+2; 15,20 m (etaže
  ±0,00 = 223,00 m, +5,00 m ter +10,00 m),


- konstrukcija:

armiranobetonska,


- streha:
  

ravna, nepohodna,


- fasada:
  

toplotnoizolativna
  fasadna obloga iz mineralne volne s tankoslojnim silikatnim ometom v
  kombinaciji s prezračevano obešeno fasado iz fasadnih plošč, pobarvana v
  nežne, ne izstopajoče in pastelne barvne odtenke,


- dovoz
  in dostop:

s severne in južne strani
  s krožne dovozne ceste; z zahodne strani iz osrednjega platoja kemikalij
  (objekt št. 14);

f)     
strojnica parne turbine, objekt št. 6:

- lokacija:
  

na vzhodnem delu
  platoja kote 223,00 m med transformatorskim platojem (objekt št. 7) in
  tehnološkim objektom (objekt št. 5),


- namembnost:
  

energetski objekt
  (CC-SI 23020) – strojnica za parno turbino,


- gradbena površina: 

30,40 m x 49,50 m,


- višinski
  gabariti: 

22,30 m (±0,00 =
  223,00 m); delno podkleten (klet na koti –4,00 m),


- konstrukcija:

jeklena,


- streha:
  

po posameznih
  »ladjah« dvokapnica naklona 2 % skrita za atiko; krita s kovinskimi strešnimi
  izolacijskimi paneli,


- fasada:
  

iz kovinskih
  izolacijskih panelov, pobarvana v nežne, ne izstopajoče in pastelne barvne
  odtenke,


- dovoz
  in dostop:

s krožne dovozne ceste;
  z vzhodne, severne in južne strani;

g)    
transformatorski plato, objekt št. 7:

- lokacija:
  

na vzhodni strani
  strojnice parne turbine (objekt št. 6),


- namembnost:
  

plato za postavitev
  blok transformatorja, transformatorja lastne rabe in energetske opreme (CC-SI
  22140),


- gradbena površina: 

25,00 m x 12,50 m,


- gradbeni
  del obsega zgraditev lovilne naprave za transformatorsko olje, oljne jame na
  vzhodnem platoju kemikalij (objekt št. 14), temelje, požarne stene, varovalno
  ograjo, vstopni jašek za kineto in kabelsko kineto do stikališča za
  priključitev v prosto polje;

h)    
iztočni objekt (objekt št. 8):

- lokacija:
  

ob Savi vzhodno od
  objekta črpališča (objekt št. 9),


- namembnost:
  

cevovod za odpadno
  vodo (CC-SI 22231) – odvajanje hladilne vode v Savo,


- tlorisni
  gabariti:

5,00 m x 9,50 m,


- višinski
  gabariti: 

13,50 m,


- konstrukcija:

armiranobetonski
  jašek iz vodotesnega betona;

i)      
črpališče (objekt št. 9) z vtočnim objektom
(objekt št. 10):

- lokacija:

na platoju kote
  211,70 m ob Savi na lokaciji obstoječega črpališča,


- namembnost:
  

objekt za črpanje in
  zajem vode (CC-SI 22122) – sistem za pripravo hladilne vode z vtočnima
  kanaloma, zapornicami, napravami za čiščenje vode, črpalkami, elektroopremo
  in mostnim dvigalom,


- tlorisni
  gabariti: 

59,50 m × 14,60 m;
  vtočni objekt 19,10 m x 10,40 m; črpališče 40,40 x 14,60 m,


- višinski
  gabariti: 

črpališče 10,50 m
  nad terenom (P = ±0,00 = 211,70 m), spodnji kletni del s črpalkami –14,00 m;
  vtočni delv celoti pod koto terena,


- konstrukcija:

pod koto terena
  masivna armiranobetonska iz vodotesnega betona, nad koto terena
  armiranobetonska skeletna konstrukcija,


- streha:
  

ravna, nepohodna,


- fasada:
  

toplotnoizolativna
  fasadna obloga iz mineralne volne s tankoslojnim silikatnim ometom v
  kombinaciji s prezračevano obešeno fasado iz fasadnih plošč, pobarvana v
  nežne, ne izstopajoče in pastelne barvne odtenke,


- dovoz
  in dostop: 

z obstoječe dovozne
  ceste na severni strani objekta,


- pri
  vstopu vode v vtočni objekt morajo biti nameščene zapornice z rešetkami
  ustreznih dimenzij, da se prepreči vstop vodnih organizmov;

j)      
pomožni tehnološki objekt, objekt št. 11:

- lokacija:
  

na platoju kote
  215,50 m na lokaciji obstoječih plinskih agregatov, vzhodno od objekta TP-RTH
  in z odmikom 7,90 m od njega,


- namembnost:
  

energetski objekt
  (CC-SI 23020) – pomožni tehnološki objekt za dodatno tehnološko opremo
  (prostori črpališča raztopine amonijaka, demineralizacija, prostori za
  odmerjanje kemikalij, flokulacijo, nevtralizacijski bazen …),


- tlorisni
  gabariti:

22,00 m x 20,00 m,


- višinski
  gabariti: 

P+1; 16,90 m (P =
  ±0,00 = 215,50 m, N = ±0,00 = 223,00 m),


- konstrukcija:

monolitna
  armiranobetonska,


- streha:
  

ravna, nepohodna,


- fasada:
  

toplotnoizolativna
  fasadna obloga iz mineralne volne s tankoslojnim silikatnim ometom v
  kombinaciji s prezračevano obešeno fasado iz fasadnih plošč, pobarvana v
  nežne, ne izstopajoče in pastelne barvne odtenke,


- dovoz
  in dostop:

pritlična etaža z
  obstoječe dovozne ceste (kote +215,50 m) na južni in zahodni strani;
  nadstropna etaža z novega platoja (kote +223,00 m) na severni in vzhodni
  strani;

k)    
delavnice s skladiščnim in upravnim delom,
objekt št. 12:

- lokacija:
  

na platoju kote
  213,10 m na lokaciji obstoječih delavnic s skladišči, z minimalnim 5,00 m
  odmikom pritlične etaže od državne ceste,


- namembnost:
  

pritlična etaža
  delavnice in skladišča (CC-SI 12510); nadstropna etaža pisarniški prostori
  (CC-SI 12203),


- tlorisni
  gabariti:

pritličje 35,00 m x
  22,00 m; nadstropje 38,90 m x 25,00 m,


- višinski
  gabariti: 

P+1; 10,20 m (etaže
  ±0,00 = 213,10 m; +5,10 m),


- konstrukcija:

armiranobetonska,


- streha:
  

ravna, nepohodna,
  nad enoetažnim delom ravna pohodna terasa,


- fasada:
  

toplotnoizolativna
  fasadna obloga iz mineralne volne s tankoslojnim silikatnim ometom v
  kombinaciji s prezračevano obešeno fasado iz fasadnih plošč, pobarvana v
  nežne, ne izstopajoče in pastelne barvne odtenke,


- dovoz
  in dostop:

z obstoječe
  rekonstruirane Zasavske (servisne) ceste na vzhodni, severni in zahodni
  strani;

l)      
prestavitev transportnega traku za premog,
objekt št. 13:

- lokacija:
  

obstoječi
  transportni trak za premog za oskrbo TE 2 se v trasi od spodnje razdelilne
  postaje (SRP) do presipne postaje (P4) prestavi ob severni oporni zid (oznake
  OZ1),


- namembnost:
  

transport premoga in
  drugega goriva do bunkerskega dela TE 2 in presipne postaje P4,


- tlorisni
  gabariti:

trasa dolžine 660,00
  m; širine 2,20 m (0,60 m cevi transporterja (dve cevi Ø 0,35 m, ena nad
  drugo) + hodnik za dostop),


- višinski
  gabariti: 

transportne cevi
  višine 1,20 m; podest na podporah +11,00 m nad nivojem platoja (±0,00 =
  234,00 m),


- konstrukcija:

cevni gumirani
  transporter (CGT) na jeklenih podpornih konstrukcijah z maks. razponom 20 m;

m)    drugi predvideni posegi:

- nadstrešnice:
  

nad površinami za
  mirujoči promet se postavijo nadstrešnice, prav tako tudi nad pretakališči
  kemikalij, rezervoarjem amonijaka in skladiščem tehničnih plinov.
  Nadstrešnice so kovinske, barvno prilagojene celotni podobi kompleksa,


- vratarnica:

za varovanje
  dostopna na kompleks PPE se na skrajnem zahodnem delu platoja kote 223,00 m
  postavi pritličen objekt vratarnice, gradbene površine 8,50 m x 5,80 m ali
  50,00 m2,


- kabelske
  kinete: 

na južni strani
  platoja kote +223,00 m in od črpališča do prepustov pod železniško progo
  potekajo kabelske kinete za namestitev cevovodnih povezav (dovod goriva,
  pitne, hladilne in požarne vode, odvod ogrete hladilne vode, demineralizirane
  vode ter odpadne in meteorne vode ...). Kabelske kinete so armiranobetonske.
  Med objektoma št. 3 in 5 potekajo cevovodne povezave po cevnem mostu.

 
9. člen
(ureditev zunanjih površin in krajinske
ureditve)
V sklopu zunanjih površin kompleksa so
predvideni naslednji platoji in zunanje ureditve:
a)    
ureditev platoja PPE na koti 223,00 m:
Obstoječi plato TET na levem bregu Save se na severu razširi v
brežino v nujno potrebnem obsegu in v maksimalni širini 20 m. Plato PPE je
namenjen dostopu do objektov in namestitvi vseh potrebnih podzemnih energetskih
in komunalnih naprav in instalacij. Končna višina urejenega platoja je 223,00 m
nadmorske višine.
b)    
gradnja novih opornih zidov in nadgradnja
obstoječih:
- 
Za razširitev platoja na koti 223,00 m je treba zgraditi nove oporne
zidove:
- 
na severni strani pod pobočjem Bukove gore (oznake OZ1): višine od 2,90
m do 23,50 m nad nivojem platoja in dolžine 384,00 m,
- 
na južni strani ob dostopni cesti s spodnjega platoja (oznake OZ2):
višine od 3,90 m do 8,60 m nad gotovim terenom in dolžine 144,00 m,
- 
vzporedno z železnico poteka več
obstoječih betonskih opornih zidov, ki se do nivoja platoja nadgradijo, deloma
na območju obstoječega prehoda čez železniško progo v dolžini 43,00 m, na
skrajnem vzhodnem delu platoja v dolžini 58,00 m pa se dogradijo in povežejo z
obstoječim. Oporni zid (oznake OZ3) je visok od 3,20 m do 12,60 m in skupne
dolžine 335,00 m,
- 
oporni zidovi so monolitni armiranobetonski, zunanja površina zidov pa
se ozeleni z avtohtonimi popenjavkami po načrtu krajinske arhitekture. Zidovi
oznake OZ1 in OZ3 iz varovalnih razlogov segajo minimalno 1,10 m nad nivo
terena, zid oznake OZ2 pa se opremi s kovinsko varovalno ograjo.
c)    
ureditev platojev za druge kemikalije – platoji
oznake št. 14:
Za dovajanje različnih kemikalij v tehnološki proces se v sklopu
novega platoja na koti +223,00 m uredijo trije platoji za druge kemikalije,
namestitev pretakalnih ploščadi ter skladišč za tekočine in pline (CC-SI
12520):
- 
lokacija pretakalne ploščadi in rezervoarja raztopine amonijaka je na
skrajnem severozahodnem delu platoja. Nad pretakalno ploščadjo je nadstrešnica.
Rezervoar raztopine amonijaka prostornine 100 m3 se namesti v
lovilnem bazenu z nadstrešnico. Črpališče raztopine amonijaka in
nevtralizacijski bazen sta urejena v pritlični etaži pomožnega tehnološkega
objekta (objekt št. 11),
- 
lokacija dodatnega pretakališča kemikalij je še v bližini objekta
kemijske priprave vode (objekt št. 5) na platoju južno od dimnika. Pretovorne
črpalke in rezervoarji se namestijo v prostorih kemijske priprave vode. Na tem
platoju je lociran tudi rezervoar demineralizirane vode za oskrbo z
demineralizirano vodo,
- 
lokacija platoja kemikalij je predvidena tudi na skrajnem severovzhodnem
delu. Na tem platoju se uredi tudi skladišče tehničnih plinov,
- 
kemikalije se dovažajo z avtocisternami ali v transportnih kontejnerjih.
Pretovarjanje kemikalij iz avtocistern v rezervoarje se opravi na pretakalnih
ploščadih.
d)    
ureditev parkirišč:
1.    
Na desnem bregu Save se vzhodno od objekta delavnic s skladišči in
upravnim delom na platoju kote 211,80 m uredijo parkirišča (39 parkirnih mest)
za zaposlene in obiskovalce. Parkirišče ima dva dela, ki ju deli dostopna cesta
na plato. Nad parkirišči se uredijo nadstrešnice.
2.    
Asfaltirajo se vse manipulacijske in vozne površine, platoji kemikalij
in pasovi okrog objektov. Površine, ki za dostop in dovoz niso potrebne, se
uredijo kot zelenice in zasadijo z avtohtonimi drevesnimi ter grmovnimi
vrstami.
3.    
Krajinska ureditev obsega ureditev ob opornih zidovih in na platoju PPE
na levem bregu Save, v obvodnem pasu na levem in desnem bregu Save ter ob
objektu na desnem bregu Save. Za oblikovanje in urejanje odprtega prostora je
treba izdelati krajinski načrt na nivoju izvedbenega projekta. Pri izdelavi
projektne dokumentacije je treba upoštevati:
- 
plato na koti 223,00 m se zunaj prometnih površin zvečine zatravi kot
večje zelenice v tlaku. Zasaditev višje vegetacije na tem delu ni predvidena,
razen linijske zasaditve drevja na jugovzhodnem robu ob opornem zidu,
- 
vsi novi in obstoječi oporni zidovi morajo biti ozelenjeni z
vednozelenimi in listopadnimi popenjavkami iz zgornje (prevešajoče – bršljan,
kovačnik …) in spodnje strani (vzpenjajoče – bršljan, divja trilistna trta …).
Na delih, kjer opornega zidu zaradi tehničnih omejitev ni mogoče v celoti
ozeleniti (ob železniški progi, previsok zid …), se vidni vpliv zmanjša s
pigmentiranjem betona v zemeljskih tonih,
- 
zelenice med opornim zidom in dovoznimi cestami se ozelenijo s skupinami
grmovnic (rdeči in rumeni dren) v valovitih linijah,
- 
na brežini nad severnim opornim zidom je predvideno oblikovanje novega
gozdnega roba z avtohtono vegetacijo v pasu, ki bo med gradnjo uničen ali
poškodovan,
- 
ob železniški progi se na mestu sedanjih vrzeli v obstoječi vegetaciji
zasadi nova drevesna vegetacija z upoštevanjem odmikov od železniške proge,
- 
obvodni pas levega in desnega brega se dosadi z avtohtono drevesno
obvodno vegetacijo (črna in siva jelša, vrbe …). Na levem bregu se pas obvodne
vegetacije razširi z zasaditvijo drevesne vegetacije ob obstoječi makadamski
cesti z upoštevanjem potrebnih odmikov od železniške proge,
- 
na desnem bregu se brežine in zelenice ob objektu delavnic z upravnim
delom zasadijo s pasovi grmovnic (rdeči dren, beli sibirski dren …).
Parkirišče, ki je ločeno od platoja z manjšo brežino, se zasadi z drevjem
(maklen, mali jesen, drobnica, črni gaber ...),
- 
pri izbiri drevesnih in grmovnih vrst ter popenjavk se za zasaditev
izberejo avtohtone vrste, ki so značilne za gozdno združbo puhastega hrasta s
črnim gabrom.
10. člen
(obstoječi objekti)
(1) Vsi obstoječi objekti na območju
urejanja so vezani na tehnološke sisteme energetske dejavnosti. Na obstoječih
objektih, ki po tem državnem prostorskem načrtu niso predvideni za odstranitev
(grafični del list št. 1.2.1), so dovoljena vzdrževalna dela in rekonstrukcije,
pri dotrajanosti pa tudi novogradnje v enakih gabaritih in namembnosti. Pri
novogradnjah, rekonstrukcijah in vzdrževalnih delih se posebna pozornost nameni
oblikovanju fasad in zunanji ureditvi, ki mora biti prilagojena novi celostni
podobi kompleksa. Pri zamenjavi kritine in obnovi fasad ni dovoljeno
uporabljati salonitne kritine in trapezne pločevine, fasade pa morajo biti
pobarvane v nežnih barvnih odtenkih.
(2) Na vseh infrastrukturnih omrežjih
in napravah so dopustne novogradnje, rekonstrukcije in vzdrževalna dela.
(3) Vsi posegi na obstoječih objektih
in infrastrukturi se lahko izvajajo, dokler obstajajo tehnološke potrebe po teh
objektih. Ko objekti niso več vezani na tehnološki proces območja, jih je treba
odstraniti.
11. člen
(gradnja enostavnih in nezahtevnih
objektov ter vzdrževalna dela v javno korist)
(1) Na območju državnega prostorskega
načrta je dovoljena postavitev teh enostavnih in nezahtevnih objektov skladno s
predpisom, ki ureja vrste objektov glede na zahtevnost:
-      
objektov za lastne potrebe,
-      
varovalnih ograj,
-      
pomožnih infrastrukturnih objektov – pomožni cestni, železniški,
energetski, telekomunikacijski in komunalni objekti ter pomožni objekti za
spremljanje stanja okolja,
-      
začasnih objektov, namenjenih skladiščenju, in
-      
urbane opreme.
(2) Za postavitev pomožnih objektov za
spremljanje stanja okolja, zbiralnic ločenih frakcij (ekološki otok), drogov za
namestitev razsvetljave, zastav in drugih prometnih in neprometnih znakov ter
urbane opreme (klopi, koši za smeti …), v območju priobalnih zemljišč in drugih
varovanih območij ter varovanih pasovih infrastrukturnih omrežij, mora biti
predhodno pridobljeno pisno soglasje pristojnega organa.
(3) Na območju državnega prostorskega
načrta se lahko izvajajo vsa vzdrževalna dela v javno korist skladno s
predpisi, ki urejajo energetsko, cestno in železniško infrastrukturo.
V. POGOJI GLEDE KRIŽANJ OZIROMA PRESTAVITEV GOSPODARSKE
JAVNE INFRASTRUKTUREIN GRAJENEGA JAVNEGA DOBRA TER PRIKLJUČEVANJA PROSTORSKIH
UREDITEV NANJE
12. člen
(skupne določbe o gospodarski javni
infrastrukturiin grajenem javnem dobru)
(1) Zaradi gradnje plinsko-parne
elektrarne se zgradijo, prestavijo, zamenjajo in zaščitijo objekti in naprave
javne gospodarske infrastrukture ter grajenega javnega dobra državnega pomena.
(2) Projektiranje, prestavitve,
križanja in priključevanja na prometno, energetsko, komunalno in
telekomunikacijsko infrastrukturo morajo potekati skladno s projektnimi pogoji
posameznih upravljavcev teh objektov in naprav, navedenih v obveznih prilogah
državnega prostorskega načrta.
(3) Potek tras, križanj in prestavitev
gospodarske javne infrastrukture ter grajenega javnega dobra, kakor tudi
priključevanje nanje, je razviden iz prikaza umestitve infrastrukture in drugih
vodov (list št. 1.2.3).
(4) Omrežja gospodarske javne
infrastrukture morajo biti vkopana in morajo potekati v infrastrukturnih
kinetah. Odmiki med posameznimi omrežji morajo biti minimalno 0,50 m, pri
polaganju v skupno infrastrukturno traso pa je treba vode dodatno zaščititi in
jih položiti v zaščitne cevi.
(5) Infrastruktura se ne sme
prestavljati na območja kulturne dediščine, križanja infrastrukture pa ne smejo
prizadeti kulturne dediščine.
13. člen
(železniška infrastruktura)
(1) Na lokaciji opuščene TE 1 (km
513+200) je urejen nivojski prehod čez železniško progo, ki se opusti in
nadomesti z novim izvennivojskim prehodom, ta pa železniško progo križa v km
513+455. Pri prehodu čez železniško progo je treba zagotoviti prosti profil
minimalno 7,00 m vertikalno in 5,80 m horizontalno od osi skrajnega
industrijskega tira in minimalno 8,00 m vertikalno in horizontalno od osi
skrajnega tira glavne proge.
(2) Pod železniško progo potekajo
trije obstoječi prepusti. Obstoječi prepusti se obnovijo (prepust v km 513+219
se tudi poglobi za 1,00 m) in zgradi nov prepust v km 513+213, širine 5,00 m in
globine 2,80 m (do kote 207,00 m).
(3) Po desni strani proge (smer
Ljubljana–Zidani Most) v dovozni cesti poteka trasa glavnega in lokalnega
SVTK-kabla. SVTK-kabli se prestavijo v nova dvodelna betonska kabelska korita
bližje železniški progi, in sicer od km 513+190 do km 513+500.
14. člen
(priključevanje na državno cesto)
(1) Dostop do novega platoja PPE se
uredi čez nove dovozne ceste in novega priključka na glavno cesto G II-108/1185
Trbovlje–Hrastnik v km 1,198.
(2) Projektirani normalni prečni
profil novega priključka znaša 2 x vozni pas širine 3,00 m + bankina ob cesti
1,00 m. Nagib nivelete novega priključka na območju priključevanja na glavno
cesto znaša 1,6 %. Na glavni prometni smeri iz smeri Trbovelj se dogradi pas za
levo zavijanje, širok 3,00 m. Razširitev pasu je enostranska, na območju od km
1,052 do km 1,302 v dolžini 250 m. Na začetnem delu razširitve se v dolžini
92,00 m zgradi podporna kamnita zložba.
(3) Na območju novega priključka se
uredi cestna razsvetljava in namesti nova varovalna ograja, postavljena skladno
s TSC 02.210 : 2008.
15. člen
(koridorji zračnega prometa)
Čez območje potekajo zračne poti. Objekta
plinskega bloka (objekt št. 2 in 3) in dimnik (objekt št. 4) se označijo in
zaznamujejo po predpisih, ki urejajo zračni promet.
16. člen
(prestavitev vodovodnega omrežja)
Javno vodovodno omrežje na območju platoja
desnega brega Save se v dolžini 200 m prestavi ob državno cesto oziroma
vzporedno ob traso internega vodovodnega omrežja TET.
17. člen
(elektroenergetska infrastruktura)
(1) Plinsko-parna elektrarna se prek
kablovodov vključuje v prosta polja obstoječega dvosistemskega 110 kV
stikališča na desnem bregu Save.
(2) Za vključitev v prosta polja se ta
del obstoječega stikališča rekonstruira, in sicer se zamenja vsa 110 kV oprema
(odklopniki, ločilke), po potrebi se dogradijo nova polja in zamenjajo vodniki
zbiralnic z novimi portali.
(3) Za oskrbo načrtovanih objektov in
zunanjih ureditev (razsvetljava) z električno energijo se uporabi interni
sistem lastne rabe.
18. člen
(plinovod)
(1) Plinsko-parna elektrarna se na
načrtovan prenosni plinovod 25A/1 Trojane–Hrastnik priključuje na platoju
Ventil TET. Od priključka do kotlovnice, kjer je na strehi nameščena sprejemna
postaja, plinovod poteka nadzemno. Pri križanju plinovoda s transportnim trakom
je treba zagotoviti vertikalni varnostni odmik 5,00 m.
(2) Nove delavnice na desnem bregu
Save se ogrevajo z internim plinovodnim omrežjem, katerega trasa od kotlovnice
do delavnic (plato, most, cesta) poteka podzemno.
19. člen
(telekomunikacijski vodi)
(1) Na levem bregu Save med železniško
progo in vodotokom potekajo telekomunikacijski vodi, ki se na območju črpališča
prestavijo v novo kineto dolžine 58 m. Na desnem bregu Save se obstoječi
telekomunikacijski vod, ki poteka v brežini ob Zasavski cesti, ob
rekonstrukciji ceste prestavi v cestno telo.
(2) Za potrebe notranjih in zunanjih
komunikacij v novih objektih se na območju platojev zgradi interno komunikacijsko
omrežje, ki se na obstoječe javno omrežje priključi na desnem bregu Save.
(3) Pri posegih na območju črpališča,
gradnji novih kinet ob železniški progi, zvišanju obstoječih opornih zidov na
območju železniških tirov in rekonstrukciji Zasavske ceste je treba dela
izvajati zunaj dvometrskega varovalnega pasu, če to ni mogoče, pa je treba vode
ustrezno zaščititi.
20. člen
(ravnanje s komunalni in drugimi odpadki)
(1) Ravnanje s komunalnimi odpadki se
izvaja skladno z veljavnim lokalnim odlokom. Komunalne odpadke je treba zbirati
na urejenih ekoloških otokih (odjemno mesto za ločeno zbiranje komunalnih
odpadkov).
(2) Ekološki otoki morajo biti
dostopni z vozili za odvoz odpadkov. Ekološki otoki se uredijo na vzhodnem in
zahodnem delu platoja kote 223,00 ter ob objektu delavnic z upravnim delom.
Okolico ekološkega otoka, ki je vidna iz državne ceste, je treba ozeleniti.
(3) Odpadki, kot so usedlina, gošča in
umazani filtri, ki nastanejo pri obratovanju, se odvažajo na ustrezno deponijo.
Za odpadke poskrbi pooblaščena organizacija za zbiranje in ravnanje s
tovrstnimi odpadki.
(4) Za celoten kompleks TET se izdela
skupni načrt gospodarjenja z odpadki ali pa se obstoječi dopolni.
21. člen
(nova prometna ureditev kompleksa)
(1) Novo prometno ureditev kompleksa
predstavlja:
-      
gradnja novega mostu čez Savo (objekt št. 15),
-      
ureditev nove krožne dovozne ceste na platoju kote 223,00 m,
-      
rekonstrukcija starega odseka Zasavske ceste in obstoječih dovoznih cest
znotraj kompleksa.
(2) Obstoječi nivojski prehod čez
železniško progo na plato se nadomesti z izvennivojskim dostopom čez novi most.
Novi most bo armiranobetonske konstrukcije, višine 1,20 m in dolžine 135,00 m,
ki bo podprta s tremi vmesnimi in dvema krajnima podporama pod kotom ca 12°
glede na tok reke Save. Vmesna podpornika (v osi 3 in 4) se temeljita v strugi
reke Save, podpornik v osi 2 pa ob železniški progi. Niveleta ima vzdolžni
sklon maksimalno 6,3 %. Prečni prerez skupne širine 9,00 m je sestavljen iz
dveh hodnikov za pešce širine 1,50 m in dveh voznih pasov širine 3,00 m. Na
zunanjih straneh se namesti kovinska ograja višine 1,20 m, na križanju z
železniško progo pa še zaščitna stena višine 2,00 m. Utrditve brežin pod mostom
se zgradijo kot kamnite zložbe. Pri križanju z železniško progo in vodotokom je
treba zagotoviti odmike, kakor je določeno v 13. in 34. členu te uredbe. V
sklopu mostne konstrukcije mora biti zagotovljena možnost za namestitev
komunalnih in energetskih vodov.
(3) Na novem platoju se okrog glavnih
pogonskih objektov uredi nova krožna cesta širine 6,00 m (vmesna 5,00 m)
in minimalnega radija 12,00 m, ki se poveže z obstoječima dovoznima cestama za
pretovorno postajo in mimo TP-RTH Jama.
(4) Za povezovanje z novim priključkom
na državno cesto in novim mostom se v dolžini 170 m rekonstruira odsek Zasavske
(servisne) ceste. Trasa in širina obstoječe ceste ostajata nespremenjeni,
izvede se le korekcija nivelete z 2 % vzponom. Višinska razlika med
rekonstruiranim odsekom in brežino v dolžini 85 m se premosti z opornim zidom.
(5) Obstoječa dovozna cesta na levem
bregu Save med vodotokom in železniško progo se na območju črpališča
rekonstruira (dvig nivelete) in primerno protiprašno uredi.
(6) Dimenzije zgornjega ustroja in
zbitost planuma prometnih površin morajo ustrezati predpisom s področja
cestogradnje in varstva cest, ki veljajo za dvosmerni tovorni in intervencijski
promet (10 t).
22. člen
(druga infrastruktura)
Na zadevnem območju se uredijo naslednja
interna komunalna in tehnološka omrežja ter naprave, potrebne za tehnološki
proces:
a)    
vodovodno omrežje:
- 
razpoložljiva zmogljivost pitne vode iz lastnega vodovodnega sistema TET
za novo PPE je ocenjena na 5,5 l/s. Na plato se dovaja po novem cevovodu, ki
poteka v mostni konstrukciji in se priključi na obstoječi cevovod DN 100 ob
državni cesti,
- 
na obstoječi cevovod TET se na območju delavnic zgradi nov priključek za
potrebe sanitarne vode delavnic in uprave. Poraba pitne vode za sanitarno vodo
nove PPE in delavnic je ocenjena na 2 do 3 l/s (maks. 4 l/s);
b)    
hidrantno omrežje:
- 
predvidena sta dva nova in neodvisna sistema požarne vode, in sicer
sistem s stabilno gasilno napravo in sistem hidrantnega omrežja. Vir požarne
vode je Sava, za vsak sistem pa sta v črpališču hladilne vode predvideni po dve
črpalki zmogljivosti 40 l/s;
c)    
oskrba s tehnološko vodo:
- 
potrebna količina demineralizirane vode pri obratovanju PEE moči 291 MW
na zemeljski plin se bo zagotavljala s kemijsko obdelavo pitne vode, katere
razpoložljiva kapaciteta je od 10 do 12,5 m3/h pitne vode oziroma ob
upoštevanju izgub v procesu demineralizacije od 7 do 9 m3/h. Del
demineralizirane vode se ponovno uporabi, drugi del (2 x 2 m3/h)
pa vodi v nevtralizacijski bazen,
- 
dodatne količine demineralizirane vode za obratovanje PPE moči 291 MW na
ekstra lahko kurilno olje (potrebno 84 m3/h) se pridobijo s kemijsko
obdelavo rečne vode. Voda se odvzame iz glavnega cevovoda hladilne vode za
kondenzatorjem in se od strojnice do objekta kemijske priprave vode vodi po
cevovodu DN 150;
d)    
oskrba s hladilno vodo:
- 
na Savi je treba zgraditi novo črpališče za hladilno vodo parnega
procesa. Kondenzator parnega procesa se hladi prek glavnega hladilnega sistema,
na katerega je priključen tudi zaprt hladilni sistem. Ogreta hladilna voda se
skozi iztočni objekt vrača v reko. Na vstopu rečne vode v vtočne kanale se
namestijo zaščitne grobe in fine rešetke, da se vodnim organizmom prepreči
dostop. Umazanija z grobih rešetk se odlaga neposredno v mrežasti kontejner,
umazana voda s finih rešetk in rotirajočih sit pa gravitacijsko odteka po
kanalu v jašek z drugim mrežastim kontejnerjem, kjer se zadržijo naplavine.
Naplavine odvaža pooblaščena organizacija na ustrezno deponijo,
- 
predvidena maksimalna potrošnja hladilne vode znaša 20 000 m3/h.
Hladilna voda teče iz stavbe črpališča po dveh vkopanih cevovodih DN 1200, ki
se zunaj stavbe združita v skupni cevovod DN 1800. Ogreta voda se iz
kondenzatorja prav tako odvaja po dveh cevovodih manjšega premera, ki se zunaj
strojnice parne turbine združita v skupni cevovod DN 1800. Ta je speljan skozi
prepust pod železniško progo v iztočni objekt. Iztok vode iz jaška v reko je po
dveh betonskih ceveh s premerom po DN 1000;
e)    
meteorno kanalizacijsko omrežje:
- 
vsi odvodi meteornih voda s povoznih in manipulacijskih površin morajo
biti v Savo speljani prek lovilnika olja in bencina. Odvod meteornih vod s streh
objektov je speljan neposredno v Savo,
- 
kanalizacijski sistemi za odvod meteorne vode s strešin in povoznih
površin so med seboj ločeni in predvideni iz cevi TESAL, položenih v kinete.
Vtočni jaški so iz montažnih elementov oziroma cevi Ø 50 cm s peskolovom in
LŽ-rešetko. Za pregled kanalskega sistema so predvideni revizijski jaški z
LŽ-pokrovom,
- 
vse zunanje povozne in manipulacijske površine se asfaltirajo z nagibom
proti lovilnikom olj in omejijo z dvignjenimi robniki. Pred iztokom meteornih
voda s povoznih površin v Savo je treba na vsakem sistemu namestiti tipski
lovilnik olja, ki obratuje skladno s SIST EN 858-2,
- 
celoten kanalizacijski sistem je treba zgraditi vodotesno. Tudi med
gradnjo je treba gradbišče urediti tako, da je preprečeno onesnaženje voda
(zaradi izpusta naftnih derivatov in maziv iz gradbenih strojev, izpiranja
gradbenega materiala …);
f)     
fekalno kanalizacijsko omrežje:
- 
na celotnem območju so predvidene tri male biološke čistilne naprave, in
sicer dve na levem bregu (na platoju kote 215,50 m in kote 223,00 m) ter ena na
desnem bregu Save (na platoju kote 213,10 m). Na območju platoja pred
črpališčem se fekalne odpadne vode odvajajo v neprepustno greznico brez
izpusta;
g)    
odvod tehnoloških odpadnih voda:
- 
odvod očiščenih odpadnih vod je predviden v reko Savo. Manjše količine
neočiščenih odpadnih vod pa odvaža pooblaščena organizacija. Za ustrezno
čiščenje odpadnih vod, ki se ne bodo očistile v elektrarni, skrbi pooblaščena
organizacija za ravnanje z odpadki,
- 
za odpadne vode od odsoljevanja in kaluženja kotla se uredijo trije
nevtralizacijski bazeni s prostornino 200 m3 v objektu za kemijsko
pripravo vode (objekt št. 5) in 100 m3 v kotlovnici kotlov na
odpadno toploto (objekt št. 3) ter v pomožnem tehnološkem objektu (objekt št.
11). V nevtralizacijskih bazenih se kontrolira kakovost in temperatura vode
pred izpustom v iztok. Površinske odpadne vode z zunanjih površin (pretakališča
kemikalij) in notranjih površin (obe strojnici) se zbirajo v nevtralizacijskih
bazenih. Vode, onesnažene z amonijakom, se zbirajo v zbirnem rezervoarju, od
koder jih odvaža pooblaščena organizacija,
- 
odpadno mazalno in regulacijsko olje se zbira v rezervoarjih v
strojnicah. Odpadne vode od pranja kompresorja plinske turbine se zbirajo v
posebnem rezervoarju v strojnici, od koder jih odvaža pooblaščena organizacija
za ravnanje z odpadki. Odpadne vode iz dimnikov (glavnem in pomožnih) se
zbirajo ob dimnikih in prečrpavajo v nevtralizacijski bazen in jih odvaža
pooblaščena organizacija,
- 
vsi elektroenergetski oljni transformatorji in drugi agregati, ki
vsebujejo olje, so opremljeni z zlivnimi lijaki z odvodom v oljne jame ali samo
z ustreznimi oljnimi jamami, ki preprečujejo izlive olja v okolico;
h)    
toplovodno omrežje:
- 
za ogrevanje prostorov in pomožnih sistemov med zagonom je predvideno
ogrevanje s pomožnim parnim kotlom. Pomožni parni kotel bo kot gorivo
uporabljal zemeljski plin ali ekstra lahko kurilno olje. Razvodi iz glavnih
pogonskih objektov do drugih porabnikov so predvideni z zunanjim priključkom,
ki poteka v kineti, vkopani pod nivojem platoja;
i)      
oskrba s tekočim gorivom:
- 
plinsko-parna elektrarna za pogonsko gorivo uporablja tudi ekstra lahko
kurilno olje. Za zagotovitev oskrbe plinskih turbin se prek platoja zgradi nov
dvoplaščni cevovod premera DN 150–200 mm s priključkom na obstoječi
rekonstruirani oljevod, ki poteka od dveh obstoječih rezervoarjev, od katerih
ima vsak prostornino 10 000 m3.
VI. MERILA IN POGOJI ZA PARCELACIJO
23. člen
(parcelacija)
(1) Parcelacija se opravi skladno s
prikazom območja državnega prostorskega načrta z načrtom parcel, prikazanem v
grafičnem delu državnega prostorskega načrta na listu št. 1.3, na katerem so s
tehničnimi elementi, ki omogočajo prenos novih mej parcel v naravo, določene
tudi lomne točke meje območja državnega prostorskega načrta.
(2) Parcele, določene z državnim
prostorskim načrtom, se po končanih posegih delijo skladno z nastalim stanjem,
pri čemer se upoštevajo opredeljene gradbene parcele (grafični del list št.
1.3) na novo urejenih platojev.
VII. POGOJI CELOSTNEGA OHRANJANJA KULTURNE DEDIŠČINE,
OHRANJANJA NARAVE, VARSTVA OKOLJAIN NARAVNIH DOBRIN, UPRAVLJANJA VODA,
VAROVANJA ZDRAVJA LJUDI, OBRAMBE DRŽAVE TER VARSTVA PRED NARAVNIMI IN DRUGIMI
NESREČAMI
24. člen
(ohranjanje kulturne dediščine)
(1) Kulturno dediščino je treba med
gradnjo varovati pred poškodovanjem in uničenjem. Podatki o kulturni dediščini
so razvidni iz besedilnega dela stanja prostora. Investitor mora zagotoviti
ukrepe za varstvo kulturne dediščine.
(2) Zaradi varstva arheoloških ostalin
investitor na celotnem območju državnega prostorskega načrta, kjer ni
registriranega arheološkega najdišča, pred pridobitvijo kulturnovarstvenega
soglasja zagotovi:
-      
predhodne arheološke raziskave za oceno arheološkega potenciala in
-      
druge varstvene ukrepe, določene na podlagi rezultatov predhodnih
arheoloških raziskav.
(3) Obseg predhodnih arheoloških
raziskav opredeli pristojna območna enota zavoda za varstvo kulturne dediščine.
(4) Investitor o začetku del vsaj
deset dni prej obvesti pristojno območno enoto zavoda za varstvo kulturne
dediščine.
(5) Med gradnjo energetskega objekta
se upoštevajo tudi vsi omilitveni ukrepi iz Okoljskega poročila za
plinsko-parno elektrarno v TE Trbovlje, ki ga je decembra 2011 izdelal EIMV,
Ljubljana, pod št. 2020 (v nadaljnjem besedilu: okoljsko poročilo). Okoljsko
poročilo je obvezna priloga državnega prostorskega načrta.
25. člen
(ohranjanje narave)
(1) Načrtovane ureditve se izvajajo na
naslednjih varovanih območjih narave:
-      
na ekološko pomembnem območju (v nadaljnjem besedilu: EPO) Zasavsko
hribovje (ID 12100),
-      
na vplivnem območju posebnega varstvenega območja Natura 2000 – Kum (SCI
SI3000181) in
-      
na območju Krajinskega parka Kum (ID 1711).
Podatki so razvidni iz prikaza stanja
prostora – prikaz stanja varstvenih režimov ohranjanja narave (list št. 2.3),
nove ureditve pa iz prikaza umestitve načrtovanih objektov in ureditev (list
št. 1.2.2).
(2) Za ohranjanje narave se:
-      
upoštevajo določila Odloka o razglasitvi naravnih znamenitosti,
arheoloških območij ter kulturnih in zgodovinskih spomenikov na območju občine
Trbovlje, ki veljajo za območje Krajinskega parka Kum,
-      
obstoječe drevje in grmovje kar najbolj ohrani in vključi v krajinsko
zasnovo območja. Za ureditev zelenih površin v okolici objektov se uporabijo
avtohtone vrste trav, grmovnic in drevja. Pri zasaditvi se upošteva naravni
videz in ne linijska parkovna zasaditev,
-      
pri zemeljskih delih večja drevesa fizično zaščitijo pred poškodbami,
vsa propadla drevesa pa se nadomestijo z zasaditvijo avtohtonih vrst po načrtu
krajinske arhitekture,
-      
pri krčenju vlagoljubne obvodne vegetacije iz sestoja odstranijo le
poškodovana drevesa in grmičevje, pri čemer se odstranijo le debla in veje,
panji in korenine pa se pustijo,
-      
vsa propadla drevesa nadomestijo z zasaditvijo avtohtonih vrst po načrtu
krajinske arhitekture,
-      
na delih brežine, kjer se odstrani obvodna drevnina in grmičevje, z
zasaditvijo ponovno vzpostavi naravna vrstna sestava obvodne vegetacije in
njena pestra višinska strukturiranost. Ohranja se zveznost obvodne vegetacije,
-      
zelene površine v okolici objekta zasadijo z avtohtonimi drevesnimi in
grmovnimi vrstami. Načrt zasaditve je sestavni del načrta krajinske arhitekture
v projektu za pridobitev gradbenega dovoljenja,
-      
le pri bočni eroziji vodotoka, s katero bi bila porušena stabilnost
brežine in ogroženo širše območje, dovoljuje poseg v vodotok. Brežina se utrdi
s sonaravnimi ukrepi, utrditve pod mostom in na območju priključka na državno
cesto se zgradijo kot kamnita zložba v neporavnani obliki, zunanje razpoke se pokrijejo
z zemljo,
-      
po končani gradnji morebitne poškodbe naravnih habitatov sanirajo tako,
da bo funkcija poškodovanega habitata enaka funkciji habitata pred poškodbo,
-      
ne izvajajo regulacije in druge tehnične ureditve v strugi Save, s
katerimi bi povzročili spremembo smeri, obliko ali globino struge (spremembo
vzdolžnega in prečnega profila struge), izolacijo in fragmentacijo habitata.
Izjema so ureditve, določeno s to uredbo,
-      
ne gradijo objekti, ki prekinjajo zveznost vodnega toka, če pa drugih
možnosti ni, se gradijo tako, da se ob njih z dodatnimi tehničnimi rešitvami
vzpostavi povezava s celotnim tokom in omogoči prehajanje vodnih organizmov,
-      
voda iz reke odvzema le toliko, da v obdobju, ko je naravno stanje voda
najnižje, lahko preživijo najbolj občutljive živali. Vtočni objekt se opremi z
ustreznim sistemom, ki preprečuje dostop vodnim organizmom v črpališče,
onesnažena voda se prednostno očisti,
-      
oporni zidovi povišajo in opremijo z varovalnimi ograjami, da se
onemogoči prehod živali,
-      
odstranjevanje vegetacije in gradbena dela na območju izvajajo zunaj
razmnoževalnih ciklusov živali. Dela se v okviru tehničnih možnosti terminsko
uskladijo z zahtevami poročila o vplivih na okolje glede upoštevanja
vegetacijskega obdobja rastlin, ribjega drsta in drugih živalskih razvojnih
ciklov,
-      
pri gradbenih delih prepreči vsakršno slabšanje kakovosti vode (npr.
onesnaženje zaradi izpusta naftnih derivatov in maziv iz gradbenih strojev,
izpiranje gradbenega materiala),
-      
prepreči izliv pogonskih goriv in maziv v naravo s pregradami in
lovilniki olj.
(3) Med gradnjo in obratovanjem
energetskega objekta se upoštevajo tudi vsi omilitveni ukrepi iz okoljskega
poročila ter morebitni dodatni ukrepi, ki bodo izhajali iz poročila o vplivih
na okolje.
26. člen
(varstvo in raba voda)
(1) Načrtovane ureditve se izvajajo na
levem in desnem bregu vodotoka I. reda, nova mostna konstrukcija pa križa
vodotok. Na desnem bregu so opredeljena vodovarstvena območja. Vodovarstveni
pasovi in meja priobalnega območja so razvidni iz prikaza stanja prostora –
prikaz varstvenih režimov voda (list št. 2.4), lokacije načrtovanih objektov,
križanja in komunalne ureditve pa iz prikaza umestitve načrtovanih objektov in
ureditev (list št. 1.2.2) ter prikaza umestitve infrastrukture in drugih vodov
(list št. 1.2.3).
(2) Posegi v vodno in priobalno
zemljišče v širini 40 m od vodnega zemljišča niso dovoljeni.
(3) Ne glede na določbe prejšnjega
odstavka se na teh zemljiščih dovoljuje gradnja:
-      
objektov javne infrastrukture in grajenega javnega dobra ter komunalne
in druge infrastrukture (prometna, energetska, komunalna in tehnološka
infrastruktura),
-      
objektov za rabo vode (črpališče z zajetjem in izpustom vode oziroma
objektov št. 8, 9 in 10) ter
-      
nadomestnega objekta delavnic z upravnim delom (objekt št. 12).
(4) Vsa gradbena in montažna dela na
območju vodovarstvenih pasov vrtine VT 2/85 je treba izvajati tako, da se tla
ne onesnažijo z nevarnimi snovmi. Čistilne naprave odpadnih voda se namestijo
zunaj vodovarstvenih pasov.
(5) Med gradnjo, obratovanjem in
remontom je prepovedano izpuščanje onesnaženih odpadnih voda v vodotok. Vsi
izpusti odpadnih fekalnih, meteornih in tehnoloških voda kakor tudi objekti za
čiščenje odpadnih in onesnaženih vod morajo biti vodotesni ter pred izpustom v
Savo ustrezno očiščeni. Vodotesnost in sposobnost obratovanja morata biti
zagotovljeni tudi pri gladini Save pri pretoku Q100.
(6) Zagotoviti je treba stalen nadzor
nad delovanjem čistilnih naprav za tehnološke in komunalne odpadne vode. Ob
neustreznem delovanju se prepreči iztok odpadne vode v vodotok. Vsi
elektroenergetski oljni transformatorji in drugi agregati morajo biti
opremljeni z zlivnimi lijaki z odvodom v neprepustne oljne jame. Ploščadi za
pretakanje goriva in pretakališča kemikalij se opremijo z lovilnimi bazeni. Vse
kinete z nevarnimi snovmi morajo biti zgrajene vodotesno.
(7) Za varstvo vodotoka in
vodovarstvenih območij se poleg že navedenih pogojev upošteva še naslednje:
-      
zaradi gradnje načrtovanih objektov in ureditev se kakovost voda in
vodni režim na območju državnega prostorskega načrta in zunaj njega ne sme
poslabšati. Dela, ki lahko vplivajo na kakovost vode in vodni režim, naj se
izvajajo od začetka julija do 15. februarja, to je izven drstnih dob
ribjih vrst, ki se drstijo v reki Savi,
-      
vse izkope v brežino in strugo
vodotoka je treba tehnično izpeljati tako, da se kar najbolj zmanjša vpliv
kaljenja vode. Ob nesreči z razlitjem ali razsutjem nevarnih tekočin in drugih
materialov je treba ravnati skladno s pravilnikom o ravnanju z odpadki,
-      
v vplivnem pasu vodotoka se ne smejo uporabljati mineralna gnojila,
herbicidi, pesticidi in drugi materiali, ki vsebujejo nevarne spojine. Vse
predvideno betoniranje se izvaja »v suhem«, kar pomeni vodotesno opaženje
prostorov, kjer se bo vgrajeval beton. Prav tako ne sme priti do razlitja
cementnih in apnenih mešanic v vodotoke. Pranje delovnih strojev z vodo iz
vodotokov je prepovedano,
-      
prepovedano je odlaganje izkopanega materiala v pretočni profil
vodotokov. Vse začasne deponije gradbenih odpadkov je treba locirati zunaj
območja vodnega in priobalnega (vsaj 15 m) zemljišča reke Save,
-      
prepovedano je omejevati dostop do vode z ograjami, razen če je to
potrebno iz varnostnih razlogov.
(8) O izvajanju posegov ob vodotoku
ali v njem je treba vsaj sedem dni prej obvestiti ribiško organizacijo, ki
upravlja ribiški okoliš.
(9) Za oskrbo s tehnološko in hladilno
vodo ter dodatnih potreb za zagotavljanje požarne varnosti se v količinah,
opredeljenih v 22. členu te uredbe, načrtuje odvzem vode iz vodotoka.
Investitor mora za odvzem vode iz vodotoka ali povečanje obstoječih
zmogljivosti pridobiti vodno pravico.
(10) Pri odvzemanju vode iz vodotoka
je treba zagotoviti ekološko sprejemljive pretoke čez vse leto. V fazi izdelave
poročila o vplivih na okolje je treba določiti:
-      
vrednost ekološko sprejemljivega pretoka,
-      
točko popolnega premešanja vodotoka z odpadno hladilno vodo,
-      
morebitne dodatne ukrepe za znižanje toplotne obremenitve vodotoka in
preprečenje cirkulacije vode med vtočnim in iztočnim objektom ter
-      
režim obratovanja PPE TET v primeru ekstremnih
razmer v reki Savi (visoke temperature, nizki pretoki) ob upoštevanju vseh
obstoječih in predvidenih energetskih objektov na Savi ter drugih uporabnikov,
ki prispevajo k toplotni obremenitvi reke.
(11) Za črpanje vode iz vodotoka se na
zajetju predvidi ustrezno urejeno merilno mesto z vgrajenim atestiranim števcem
za evidentiranje odvzetih količin vode iz vodotoka.
(12) Med gradnjo in obratovanjem
energetskega objekta se upoštevajo tudi vsi omilitveni ukrepi iz okoljskega
poročila in morebitni dodatni ukrepi, ki bodo izhajali iz poročila o vplivih na
okolje.
27. člen
(gozdna zemljišča)
(1) Razširitev obstoječega platoja na
koti 223,00 m v severno pobočje, ki je poraslo z gozdom, je dovoljeno le v
širini 20 m, da se zagotovi potreben odmik od varovalnih gozdov.
(2) Investitor med gradnjo in po njej
omogoči gospodarjenje z gozdom in dostop do sosednjih gozdnih površin.
(3) Za varovanje gozda in
gozdnogospodarskih ureditev se poleg že navedenih pogojev upošteva še
naslednje:
-      
zagotovi se zadosten varnostni odmik od novega gozdnega roba, in sicer
najmanj za dolžino sestojne višine,
-      
nov gozdni rob se uredi tako, da se pas izkrčenega zemljišča proti gozdu
prepusti zaraščanju. Gozdni rob se ustrezno vzdržuje,
-      
brežino nad severnim opornim zidom in gozdni rob je treba sanirati takoj
po gradnji ali v prvi možni sezoni po končanem posegu,
-      
za sanacijo in nadomestne zasaditve se uporabljajo avtohtone pionirske
vrste, ki s koreninami dobro vežejo tla,
-      
sečnja se opravi strokovno in po odkazilu pristojnega predstavnika
Zavoda za gozdove.
28. člen
(varstvo zraka)
(1) Za kar največje zmanjšanje
negativnih vplivov na zrak je treba upoštevati predpise o varstvu zraka.
(2) Gradnja se organizira in izvaja
tako, da se prepreči dodatno onesnaženje zraka, na kar vplivajo izbira delovnih
strojev in transportnih vozil ter vremenske razmere med gradnjo. Poskrbi se za:
-      
vlaženje materialov, nezaščitenih površin in transportnih poti v
vetrovnem in suhem vremenu,
-      
preprečevanje raznašanja materiala z gradbišča,
-      
čiščenje vozil pri vožnji z gradbišča na javne prometne površine,
-      
protiprašno zaščito vseh gradbenih, dovoznih in javnih cest, ki se
uporabljajo za transport.
(3) Med obratovanjem energetskega
objekta se upoštevajo tudi vsi omilitveni ukrepi iz okoljskega poročila in
morebitni dodatni ukrepi, ki bodo izhajali iz poročila o vplivih na okolje.
29. člen
(varstvo tal)
(1) Posegi se morajo izvajati tako, da
je prizadeta čim manjša površina tal. Površine, ki so bile med gradnjo
razgaljene, je treba ponovno zatraviti ali zasaditi.
(2) V projektni dokumentaciji za
pridobitev gradbenega dovoljenja je treba izdelati načrt ravnanja z gradbenimi
odpadki, načrt za ravnanje ob nezgodnem razlitju raznih mineralnih olj in
določiti način uporabe rodovitnega dela prsti.
(3) Med gradnjo je treba izvajati
sledeče ukrepe:
-      
pri organizaciji gradbišča se za odvoz gradbenih odpadkov uporabljajo
obstoječe prometne površine,
-      
za začasne prometne in gradbene površine (skladišča gradbenih
materialov, površine za gradbeno mehanizacijo) se prednostno uporabijo obstoječe
manipulativne površine,
-      
izvajalec gradbenih del mora ob izkopu gradbene jame odstraniti
rodovitni del prsti in jo deponirati tako, da se ohrani njena plodnost in
količina, takoj po končani gradnji pa jo je treba uporabiti za prekritje tal in
ureditev okolice,
-      
z odpadno embalažo, ki ni komunalni odpadek, se ravna po veljavnih
prepisih in se hrani ločeno od drugih odpadkov,
-      
na območju gradbišča, dovoznih cest in drugih začasnih manipulativnih
površin je treba zagotoviti zbiranje in odstranjevanje odpadnih voda,
-      
med potekom gradbenih del je treba preprečiti emisije prahu in delati v
suhem vremenu,
-      
delovni stroji in transportna vozila morajo biti tehnično ustrezni,
-      
po končani gradnji se takoj odstranijo vsi začasni gradbiščni objekti in
začasna skladišča deponiranih materialov. Brežine in druga zemljišča se takoj
po končanih delih sanirajo, in sicer se zasadijo z avtohtonimi pionirskimi
vrstami, ki s koreninami dobro vežejo tla.
(4) V sklopu gradbenega nadzora se
spremlja ravnanje z gradbenimi, zaščitnimi in drugimi materiali (zaščitni
premazi ipd.), ravnanje z gorivi, strojnimi in drugimi olji, tehnična
brezhibnost gradbene mehanizacije ter ravnanje z odpadno embalažo in odpadnimi
gradbenim materialom.
30. člen
(varstvo pred hrupom)
(1) Med gradnjo ne smejo biti
presežene zakonsko določene ravni hrupa, upoštevani morajo biti naslednji
ukrepi za varovanje pred hrupom:
-      
vse transportne poti, ki se uporabljajo med gradnjo, naj potekajo zunaj
stanovanjskih naselij,
-      
uporabljena gradbena mehanizacija mora biti opremljena s certifikati o
zvočni moči, ki ne sme presegati zakonsko predpisanih vrednosti,
-      
dodatno se pri brušenju in rezanju kovinskih profilov poskrbi za izbiro
brusilnih orodij z zadostnim notranjim dušenjem, s protihrupnimi dušilnimi
elementi (ploščami, dušilne preproge …) pa se poskrbi za protihrupno dušenje
obdelovancev. Za ta in podobna hrupna dela se tudi priporoča montaža težkih
zaves (npr. iz svinčevega vinila) med hrupnim virom in za hrup občutljivimi
objekti,
-      
zagotoviti je treba ustrezno organizacijo gradbišča (omejitev zvočnih
signalov, motorji strojev ne smejo brez potrebe obratovati v prostem teku),
-      
hrupna dela se izvajajo med 6. in 18. uro,
-      
podiranje drevja in gradbena dela je treba organizirati tako, da to ne
bo motilo ptic pri gnezdenju, drugih živali pa pri parjenju in vzreji mladičev
ter zunaj drstnih dob ribjih vrst, ki poseljujejo vodni prostor,
-      
pri izbiri izvajalca gradbenih del je
treba poskrbeti, da bo opremljen s stroji in napravami, ki povzročajo čim nižje
emisije hrupa in so prilagodljive za morebitne dodatne protihrupne ukrepe.
(2) Omilitveni ukrepi varstva pred
hrupom med obratovanjem se izvedejo s tehnološkimi rešitvami in gradbeno
konstrukcijo. Protihrupna zaščita pri objektih in napravah mora biti naslednja:
-      
kompresorji in drugi hrupni agregati morajo biti obdani z zaščitnimi
okrovi ali nameščeni v ustrezne protihrupne komore ter po potrebi opremljeni z
dušilci zvoka,
-      
hrupni deli opreme tehnološkega postrojenja morajo biti nameščeni v
zaprte prostore, fasade objektov pa dodatno protihrupno izolirane,
-      
agregati, nameščeni zunaj objektov, morajo biti opremljeni z dušilci
zvoka,
-      
dimni kanali se izolirajo, turbina in generator se temeljita ločeno,
hrupni prostori ne smejo imeti zunanjih odprtin.
(3) Ustreznost protihrupnih ukrepov
ter obremenitve med gradnjo in obratovanjem je treba nadzirati z meritvami.
(4) Med gradnjo in obratovanjem
energetskega objekta se upoštevajo tudi vsi omilitveni ukrepi iz okoljskega
poročila ter morebitni dodatni ukrepi iz poročila o vplivih na okolje.
31. člen
(varstvo pred elektromagnetnim sevanjem)
(1) Vsi objekti in naprave, ki
predstavljajo vir elektromagnetnega sevanja, morajo upoštevati predpise o
elektromagnetnem sevanju v naravnem in življenjskem okolju, načrtovani in
zgrajeni pa morajo biti tako, da bodo vplivi na okolje čim manjši.
(2) Ukrepi za zmanjševanje
elektromagnetnih polj med obratovanjem so predmet projektiranja v smislu
uporabe stanja tehnike, kar se dosega z uporabo energetskih kablov, uporabo
armatur in oklopov – zaslanjanje, ozemljevanje zaradi zmanjševanja
elektromagnetnih polj, izbira geometrij virov sevanj in izbira ustrezne,
predvsem primarne opreme.
32. člen
(varstvo pred svetlobnim onesnaženjem)
(1) Pri osvetlitvi gradbišča, stavb in
gradbeno-inženirskih objektov se morajo upoštevati predpisi, ki urejajo
svetlobno onesnaženje okolja, stavbe in objekti pa morajo biti načrtovani in
zgrajeni tako, da mejne vrednosti ne bodo prekoračene.
(2) Med gradnjo so nepokrite površine
gradbišča lahko osvetljene le s svetilkami, ki izpolnjujejo zahteve veljavnih
predpisov o prepovedi osvetljevanja v smeri vodoravnice in nad njo. Izjema
velja le 30 minut po prenehanju gradbenih del.
(3) Med gradnjo in obratovanjem mora
izvajalec oziroma upravljavec območja poleg zakonskih zahtev upoštevati še te
pogoje:
-      
prepovedana je uporaba kakršnih koli svetlobnih snopov, mirujočih ali
premikajočih se, če so usmerjeni proti nebu ali površinam, ki bi jih lahko
odbijale proti nebu,
-      
razsvetljava parkirišč in manipulativnih površin mora biti podnevi od
jutra do večera ugasnjena, razen v zelo slabih vremenskih razmerah (npr. gosta
megla, močno sneženje ali dež),
-      
razsvetljava naj bo načrtovana tako, da bo mogoče nekaj svetil, ki niso
tehnološko potrebna, ločeno izklopiti,
-      
za osvetljevanje se uporabljajo luči, ki sevajo le v ozkem delu spektra
v rumeni svetlobi in so sorazmerno neprivlačne za insekte,
-      
ponoči se območje osvetljuje omejeno
in z dodatnimi tehničnimi rešitvami, ki prostorsko in časovno omejujejo
svetlobo, uporablja pa se svetloba s tako valovno dolžino, ki najmanj moti
živali,
-      
osvetljuje se tam, kjer je potrebno, in toliko, kolikor je potrebno.
Predlaga se uporaba večjega števila popolnoma zasenčenih svetilk, ker svetloba
ugodno vpliva na številne živalske vrste, ki so aktivne ponoči. Razsvetljuje se
predvsem v smeri proti obema pobočjema hriba.
33. člen
(ukrepi za obrambo)
Ureditveno območje državnega prostorskega
načrta ne posega na območja ali v objekte, pomembne za obrambo, zato posebni
ukrepi v zvezi z obrambo niso predvideni.
34. člen
(ukrepi za zaščito pred visokimi vodami)
(1) V projektni dokumentaciji za
pridobitev gradbenega dovoljenja mora biti jasno opredeljena stopnja poplavne
varnosti kompleksa in posameznih objektov s strokovnim povzetkom
hidrološko-hidravličnih analiz poplavne varnosti območja, ki je strokovna
podlaga za odločitev.
(2) Pri načrtovanju objektov se za
zagotovitev poplavne varnosti načrtovanih objektov upoštevajo omilitveni ukrepi
iz Hidrološko-hidravlične presoje vodnega režima Save na območju načrtovane PPE
Trbovlje, ki jo je izdelal Vodnogospodarski biro Maribor pod št. 3238/10
novembra 2010 in je obvezna priloga državnega prostorskega načrta:
-      
kota praga načrtovanih objektov, nivelete priključka na državno cesto in
prosti profil novega mostu mora biti nad koto gladine Q100 v posameznem profilu
z upoštevanim varnostnim zvišanjem minimalno 0,50 m.
(3) Za celotno območje se dopolni
obstoječi načrt zmanjšanja ogroženosti pred poplavami TET.
(4) V času visokih vod TET organizira
stalno dežurno službo za odstranjevanje plavajočih predmetov. Po upadu
vodostaja je treba odstraniti naplavljene predmete na mostnih podporah in
očistiti brežine na širšem območju mostu.
(5) Zaradi optimalnega varstva pred
škodljivim delovanjem voda na vodnem in priobalnem zemljišču ni dovoljeno
postavljati objektov in naprav, ki ovirajo normalen pretok vode in plavja.
Izjema so posegi, opredeljeni s to uredbo. Ohraniti je treba neovirane dostope
do vodne infrastrukture.
35. člen
(varstvo pred požarom)
(1) Ukrepi varstva pred požarom so
razvidni iz prikaza požarnovarnostnih ureditev (list št. 1.2.6). Varstvo pred
požarom se zagotavlja z naslednjimi ukrepi:
-      
urejenimi evakuacijskimi potmi za varen umik ljudi iz delovnih prostorov
ter zunanje evakuacijske površine,
-      
ustreznimi odmiki med stavbami, s katerimi se prepreči širjenje in
prenos požara, kjer tega ni bilo mogoče zagotoviti, pa z ureditvijo ločenih
požarnih sektorjev,
-      
urejenimi intervencijskimi dostopi, praviloma iz dveh smeri, in
delovnimi površinami za intervencijska vozila,
-      
ustrezno izbiro fasadnih gradbenih elementov za večjo požarno odpornost
ter
-      
notranjim in zunanjim hidrantnim omrežjem z zadostnimi viri požarne
vode.
(2) Zunanje hidrantno omrežje
sestavlja šest nadtalnih hidrantov za stavbe na levem bregu Save in en nadtalni
hidrant za potrebe gašenja na desnem bregu Save. Zagotoviti je treba naslednje:
-      
hidranti morajo biti povezani v obročast sistem cevovodov,
-      
razdalja med hidranti in stavbo ne sme biti manjša od 5 m in ne večja od
80 m,
-      
cevi razdelilnega cevovoda v omrežju hidrantov in cevi za posamezen
hidrant morajo imeti premer po izračunu, vendar ne manjši kakor 100 mm,
-      
najnižji tlak zunanjega hidrantnega omrežja mora biti 4 bare, pretok pa
20 l/s,
-      
voda za gašenje morebitnih požarov mora biti zagotovljena z zunanjim in
notranjim hidrantnim omrežjem,
-      
za industrijske stavbe do 200 000 m3 prostornine
požarnega sektorja mora biti zagotovljeno 20 l/s požarne vode za hidrante na
levem bregu Save in 10 l/s za stavbo na desnem bregu,
-      
zagotoviti je treba količino vode za dvourno gašenje (144 m3).
(3) Dovoz intervencijskih vozil in
intervencijskih enot do objektov mora biti zagotovljen najmanj do ene stranice
stavbe ter mora biti vedno prost (med gradnjo in obratovanjem).
(4) Dovozne poti, postavitvene in
delovne površine za gasilce, reševalce in policijo morajo biti zagotovljene
skladno s SIST DIN 14090, predvsem pa:
-      
dovozne poti in površine morajo biti utrjene tako, da lahko po njih
vozijo gasilska vozila z osno obremenitvijo do 10 t,
-      
ravni deli dovozne poti za gasilska vozila morajo biti široki najmanj 3
m ali 3,5 m, če je dostopna pot na dolžini več kakor 12 m obojestransko omejena
s stenami, oboki ali podobnim,
-      
kadar dovozne poti za gasilska vozila niso speljane naravnost, zunanji
radij poti ne sme biti manjši od 10,5 m. Tudi radiji zavojev na uvozih z javnih
prometnih površin na dovozne poti ne smejo biti manjši od 10,5 m. Priključek
dovozne poti na javno prometno površino mora imeti zahtevane razširitve poti za
obe smeri dovoza,
-      
svetla višina poti mora biti najmanj 3,5 m na kateri koli točki poti,
-      
vzdolžni naklon dovoznih poti za gasilska vozila ne sme presegati 10 %,
-      
robniki dovoznih poti na območjih intervencije ne smejo biti višji od 8
cm,
-      
za gasilce morajo biti zagotovljene delovne površine velikosti 7 x 12 m.
Delovna površina za gasilska vozila mora biti označena.
36. člen
(varstvo pred naravnimi nesrečami)
(1) Gradnja mora biti potresno varna
in mora ustrezati tehničnim normativom za 7. stopnjo pričakovane potresne
ogroženosti.
(2) Ob nezgodah med gradnjo, nesrečah
med obratovanjem ali ob razlitju večjih količin goriva, olja in drugih
škodljivih tekočin in materialov je treba ustrezno ukrepati in preprečiti
izlitje nevarnih snovi v vodotok in podtalnico ter takoj obvestiti najbližji
center za obveščanje, policijo ali gasilsko enoto.
(3) Pri izdelavi projektne dokumentacije
je treba preučiti geološke stabilnostne razmere območja in predvideti ustrezno
metodo za odkop strme brežine.
(4) V sklopu načrtovanja severnega
opornega zidu se zid iz varovalnih razlogov poviša za minimalno 1,10 m nad
nivojem zalednega terena. Brežine nad severnim opornim zidom se sanirajo takoj
po gradnji opornega zidu, in sicer se zasadijo z avtohtonimi pionirskimi
vrstami, ki s koreninami dobro vežejo tla.
VIII. ETAPNA IZVEDBA PROSTORSKE UREDITVE
37. člen
(etapnost izvedbe)
(1) Objekti in ureditve tega državnega
prostorskega načrta se lahko zgradijo v več etapah. Predhodno se morajo
opraviti le pripravljalna dela:
-      
širitev obstoječega platoja z gradnjo novih in nadgradnjo obstoječih
opornih zidov,
-      
prestavitev transporta premoga (št. objekta 13),
-      
ukinitev odjema RTP 110/35 kV TET in demontaža elektroenergetskih
omrežij,
-      
gradnja nadomestnega objekta delavnic s skladišči in upravnim delom
(objekt št. 12),
-      
odstranitev obstoječih objektov (7. člen te uredbe) na lokacijah
načrtovanih objektov,
-      
ureditev platoja na koti +223,00 m in infrastrukturnih kinet,
-      
ureditev dostopnosti na novi plato z gradnjo mostu (objekt št. 15) in
ureditvijo novega priključka na državno cesto.
(2) Nadaljnje etape se lahko izvajajo
kot funkcionalno zaključene celote z upoštevanjem pogojev varstva iz VII.
poglavja te uredbe. Gradnja in obratovanje posameznih glavnih pogonskih
objektov plinsko-parne elektrarne je lahko ločena ali sočasna, vendar mora
vsaka posamezna energetska enota izpolnjevati vse predpisane pogoje varstva vseh
segmentov okolja in imeti sočasno zgrajene vse tehnološke objekte in
infrastrukturo za nemoteno obratovanje.
(3) Ozelenitev površin in urejanje
manipulacijskih, prometnih in odprtih površin se mora izvajati hkrati z
zaključnimi deli posamezne funkcionalne celote.
(4) Odstranitev drugih obstoječih
objektov in naprav, predvidenih za rušenje, začasnih objektov in ureditev ter
dokončna ureditev vseh zunanjih površin območja.
IX. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
38. člen
(monitoring)
(1) Investitor zagotovi celosten načrt
za spremljanje in nadzor med gradnjo in obratovanjem plinsko-parne elektrarne,
kakor je določeno v okoljskem poročilu. Morebitne dodatne vsebine monitoringa
okolja bodo določene v poročilu o vplivih na okolje in skladno z
okoljevarstvenim dovoljenjem. Poroča se ministrstvu, pristojnemu za varstvo
okolja, o rezultatih pa se na krajevno običajen način obvešča tudi lokalno
prebivalstvo.
(2) Izvajanje monitoringa mora biti
skupno za vse energetske objekte na tem območju (kumulativni vpliv). Pri
določitvi spremljanja in nadzora se smiselno upoštevajo točke že opravljenih
meritev ničelnega stanja in monitoringa za posamezne sestavine okolja
obstoječega energetskega objekta TET. Pri fizičnih meritvah stanja sestavin okolja
se zagotovi vsaj tolikšno število točk nadzora, da se pridobi utemeljena
informacija o stanju sestavine okolja, zato se morajo točke po potrebi
dopolniti. Točke spremljanja stanja morajo omogočati stalno pridobivanje
podatkov.
(3) Imetnik vodne pravice mora na
zajetju odvzema vode namestiti ustrezno urejeno merilno mesto z atestiranim
števcem, na katerem zagotovi dnevno ali zvezno spremljanje enega izmed
naslednjih parametrov:
-      
vodostaj ali pretok na stalnem lastnem urejenem merilnem mestu tik
dolvodno od objekta, naprave ali sistema naprav za odvzem vode,
-      
vodostaj ali pretok na stalnem urejenem merilnem mestu na vodni
infrastrukturi ali
-      
vodostaj in pretok na ustreznem merilnem mestu državne hidrološke mreže.
Za spremljanje temperaturnih obremenitev vodotoka
je treba določiti tudi merilno mesto, ki je nameščeno dolvodno od izpusta
hladilne vode, in sicer na točki popolnega premešanja hladilne vode z vodo
vodotoka. Monitoring površinskih voda opravlja pooblaščeni izvajalec, ki ga
določi pristojno ministrstvo, ustrezno urejenost merilnih mest pa mora
zagotoviti investitor.
(4) Predvidi se ustrezno urejeno in
dostopno merilno mesto za odvzem vzorcev očiščenih odpadnih tehnoloških voda
pred iztokom v vodotok. Upravljavec naprave mora v okviru obratovalnega monitoringa
zagotavljati občasne in trajne meritve parametrov in količine odpadnih vod, in
sicer na način in v obsegu, kakor je določeno s predpisom, ki ureja prve
meritve in obratovalni monitoring odpadnih vod. Monitoring površinskih voda
opravlja izvajalec, ki ga pooblasti pristojno ministrstvo, ustrezno urejenost
merilnih mest iz tega in prejšnjega odstavka pa mora zagotoviti investitor.
(5) Med gradnjo je treba zagotoviti
monitoring, ki vključuje spremljanje razmer na gradbišču in drugih površinah,
na katerih potekajo dela v zvezi z gradnjo. Monitoring gradbišča zajema program
opazovanja, ki mora biti časovno usklajen s programom gradbenih del. Program
vključuje:
-      
nadzor tehnične usposobljenosti vozil in gradbene mehanizacije,
-      
nadzor nad uporabo goriv ter motornega in strojnega olja,
-      
nadzor nad ravnanjem z gradbenimi in drugimi materiali,
-      
nadzor nad ravnanjem z odpadnimi gradbenimi materiali in odpadno
embalažo.
Nadzor mora opravljati izvajalec gradbenih
del in pri tem zagotavljati ustrezno evidentiranje posameznih dogodkov v
gradbeni dnevnik.
(6) Monitoring s področja ohranjanja
narave se prednostno izvaja za rastlinske in živalske vrste ter habitatne tipe,
zaradi katerih je bilo območje Krajinskega parka Kum in EPO Zasavsko hribovje
opredeljeno, pri čemer se posebna pozornost nameni prednostnim vrstam in
prednostnim habitatnim tipom ter vrstam, pri katerih se najbolj očitno kažejo
spremembe v habitatih drugih vrst oziroma v habitatnih tipih. Spremljanje
stanja ohranjenosti narave, stanja biotske raznovrstnosti in stanja naravnih
vrednot izvaja Zavod Republike Slovenije za varstvo narave, neposredni nadzor v
naravi pa inšpektorji in naravovarstveni nadzornik.
(7) Prve meritve za vire hrupa se
opravijo med poskusnim obratovanjem, vendar ne prej kakor v treh in ne pozneje
kakor v devetih mesecih po zagonu. Prve meritve je treba opraviti, ko so vsi
sklopi načrtovanega PPE TET v obratovalnem stanju polne obremenitve. Nadaljnji
monitoring se opravlja glede na rezultate prvih meritev ali vsako tretje leto.
(8) Rezultati spremljanja stanja
okolja in nadzor so javni, investitor pa poskrbi za dostopnost podatkov.
(9) Po ureditvi sistema odpadnih
komunalnih voda se izvajalcu javne službe pošljejo vsi podatki, potrebni za
izdelavo poročila o izvajanju prvih meritev in obratovalnem monitoringu
odpadnih voda. Za delovanje lovilnikov olja je treba izdelati pravilnik in
imenovati pristojno osebo za spremljanje delovanja sistema in ukrepanje.
(10) Za izvajanje programa spremljanja
stanja okolja je med gradnjo odgovoren investitor, med obratovanjem pa
investitor ali upravljavec novega bloka.
39. člen
(organizacija gradbišča)
(1) Gradbišče in način dela je treba
organizirati tako, da bo gradnja zavzela čim manj prostora in da bo preprečeno
onesnaževanje tal, zraka in vodotoka.
(2) Deponije viškov gradbenega
materiala, gradbiščni objekti, skladišča materiala in druge ureditve v sklopu
gradbišča se lahko postavijo samo znotraj območja državnega prostorskega načrta
na predhodno arheološko pregledanih območjih, vendar ne na objektih ali
območjih kulturne dediščine in gozdnih zemljiščih.
(3) Gradbišče in način dela v
varovanem progovnem pasu železniške proge (pri gradnji objektov hladilne vode
in opornih zidov) in območju vodotoka je treba organizirati tako, da bo gradnja
zavzela čim manj prostora in bo preprečeno onesnaževanje tal in vodotoka. Na
tem območju gradbišča ni dovoljeno urejati deponij viškov gradbenega materiala
in površin za gradbeno mehanizacijo.
(4) Za potrebe gradbišč se kar največ
uporabljajo že obstoječe komunikacije. V fazi izdelave projektne dokumentacije
za pridobitev gradbenega dovoljenja se izdela načrt dostopnih poti za gradnjo
in lokacije deponij. Trase dostopnih poti in lokacije se izberejo tako, da so
čim manj prizadeti naravno okolje in obstoječe ureditve. Dostopne poti ne smejo
prečkati objektov in območij kulturne dediščine.
(5) Za prevoz materiala in opreme se
prednostno uporablja železniški dostop (industrijski tiri), izjemoma pa tudi
obstoječi cestni dostop do območja TET, in sicer po glavni cesti G II-108/1185
Trbovlje–Hrastnik. Za morebitne izredne prevoze je treba pridobiti dovoljenje.
(6) Poleg vseh obveznosti, navedenih v
24., 25., 26., 27., 28., 29., 30., 32., 36., 38. in 40. členu te uredbe, morajo
investitorji in izvajalci med gradnjo in po njej upoštevati tudi naslednje
pogoje:
-      
investitor mora izdelati elaborat o preprečevanju in zmanjševanju
emisije delcev z gradbišča,
-      
vse ceste in poti, ki bi se med gradnjo morebiti uporabljale za obvoz
ali prevoz, je treba pred začetkom del ustrezno urediti, po končani gradnji pa
morebitne poškodbe sanirati,
-      
objekte in infrastrukturne vode je treba obnoviti ali sanirati, če bodo
med gradnjo poškodovani zaradi del,
-      
zagotoviti zavarovanje gradbišča, tako da bosta zagotovljeni varnost in
nemotena raba sosednjih objektov in zemljišč,
-      
skleniti pogodbo za zbiranje in reden odvoz komunalnih odpadkov z
gradbišča s podjetjem, pooblaščenim za zbiranje in odvoz komunalnih odpadkov na
obravnavanem območju,
-      
med gradnjo zagotoviti vse potrebne varnostne ukrepe in organizacijo na
gradbišču, da se prepreči onesnaženje okolja in voda, ki bi nastalo zaradi
prevoza, skladiščenja in uporabe tekočih goriv in drugih škodljivih snovi, ob
nezgodi pa zagotoviti takojšnje ukrepanje ustrezno usposobljenih delavcev,
-      
zagotoviti, da bo gradbena mehanizacija dobro vzdrževana in ne bo
prihajalo do izlitja olja, goriva, maziva ali sredstev proti zmrzovanju v vodo.
Posode za dovoz betona je treba prati na urejenih prostorih pri prevozniku ali
dobavitelju betona,
-      
vsa gradbena mehanizacija, ki se bo uporabljala pri gradnji, mora
ustrezati okoljskim predpisom, ki urejajo emisije plinastih in trdnih
onesnaževal iz dizelskih motorjev,
-      
med gradnjo je prepovedano na debla, korenine in veje dreves obešati,
pritrjevati ali postavljati tuja telesa (table, žične vode, plakate, obvestila
...),
-      
eksplozije ali druga dejanja, ki povzročajo močan hrup ali vibracije, se
ne izvajajo,
-      
med gradnjo se za delavce na delovno mesto organizira skupni prevoz,
-      
med gradnjo je treba stalno sodelovati s prizadetimi prebivalci in kar najbolj
upoštevati njihove zahteve ter predloge. Gradbišče je treba organizirati tako,
da bo čas, potreben za dela, čim krajši. Hrupno delo se omeji na čas med 6. in
18. uro,
-      
med izkopnimi deli je treba ob najdbi mineralov ali fosilov to prijaviti
območni enoti Zavoda za varstvo narave, najdbo pa zaščititi pred uničenjem,
poškodbo ali krajo. Ukrep izvaja investitor. Nadzor med gradnjo izvaja rudarski
inšpektor in izvajalec monitoringa za področje ohranjanja narave,
-      
po končani gradnji je treba nepredvidene poškodbe naravnih habitatov,
nastale zaradi gradnje, sanirati tako, da bo funkcija poškodovanega habitata
enaka funkciji habitata pred poškodbo. Na novo nastali gozdni rob je treba
sanirati v prvi možni sezoni po zgraditvi opornega zidu.
(7) Za zagotovitev varnosti pred
škodljivim delovanjem voda mora biti gradnja organizirana tako, da ne bo
prihajalo do oviranega pretoka v vodotoku ali zadrževanja zalednih voda ob
večjih nalivih.
(8) Začasne deponije viška zemeljskega
materiala je treba urediti tako, da ne nastaja erozija in da ni oviran odtok
zalednih voda. Po končani gradnji je treba odstraniti vse ostanke začasnih
deponij.
40. člen
(odvzem in deponiranje materiala)
(1) Z odpadki, nastalimi pri izvajanju
gradbenih del in del, povezanih z odstranitvijo obstoječih objektov in naprav,
se ravna skladno z uredbo o ravnanju z odpadki, nastalimi pri gradbenih delih.
Za ravnanje z gradbenimi odpadki na gradbišču je v celoti odgovoren investitor.
V projektni dokumentaciji za pridobitev gradbenega dovoljenja in načrtu
gospodarjenja z gradbenimi odpadki je treba natančno določiti območja deponij
za odlaganje odvečnega materiala in gradbenih odpadkov.
(2) Za razširitev obstoječega platoja
v severno brežino se predvideva 70.000 m3 zemeljskega izkopa. Če je
iz podatkov o sestavi zemeljskega izkopa ali analize zemeljskega izkopa s
preskusnimi metodami skladno s predpisom, ki ureja ravnanje z odpadki,
razvidno, da zemeljski izkop ni onesnažen z nevarnimi snovmi tako, da bi se
moral uvrstiti med nevarne gradbene odpadke, se predvidoma 40.000 m3
nosilnega materiala uporabi za izravnavo platoja, ureditev brežin in dovoznih
cest na območju državnega prostorskega načrta.
(3) Višek zemeljskega izkopa, ki ne bo
uporabljen za ureditve, načrtovane s to uredbo, se uporabi za sanacijo pridobivalnih
površin Rudnika Trbovlje-Hrastnik (RTH) ali pa se mora oddati v prevzem
pooblaščenemu zbiralcu, ki ima vsa potrebna dovoljenja.
(4) Izkopan zemeljski material, ki ne
bo takoj uporabljen za izravnavo platoja, in drugi gradbeni odpadki se lahko začasno
deponirajo na območju državnega prostorskega načrta. Viški zemeljskega
materiala se začasno skladiščijo na lokacijah pridobivalnih površinah RTH, za
katere je za obdobje gradnje pridobljeno ustrezno dovoljenje, ali pa se takoj
oddajo pooblaščenemu zbiralcu.
(5) Izkopane zemlje, gradbenih
odpadkov ali kakršnega koli drugega odpadnega materiala se ne sme odlagati na
brežino vodotoka. Vse začasne deponije gradbenih odpadkov je treba locirati
zunaj območja vodnih in priobalnih (vsaj 15 m pasu) zemljišč reke Save in zunaj
gozdnih zemljišč.
(6) Na območju gradbišča, prevoznih
poti in drugih manipulativnih površin, po katerih bo potekal prevoz
odstranjenega in gradbenega materiala, se smejo uporabljati le tehnično
ustrezna vozila.
41. člen
(dodatne obveznosti)
(1) Poleg vseh obveznosti, navedenih v
24., 25., 26., 27., 28., 29., 30., 32., 36., 34., 35., 36., 37., 38., 39. in
40. členu te uredbe, morajo investitorji in izvajalci tudi:
-      
pred začetkom gradnje evidentirati stanje obstoječe infrastrukture
skupaj z upravljavci,
-      
med gradnjo zagotoviti nemoteno komunalno in energetsko oskrbo objektov
z obstoječimi infrastrukturnimi objekti in napravami,
-      
kriti stroške zaščite, prestavitve, nadzora, zakoličenja tras, spremembe
dokumentacije obstoječe infrastrukture in morebitnih poškodb ter prekinitve
prometa, ki bi nastale zaradi izvedbe državnega prostorskega načrta,
-      
kriti stroške škode, ki bi morebiti nastala pri ribah ali v ribolovni
vodi, ribiški organizaciji, ki upravlja ribolovno vodo,
-      
nastalo poškodbo na stojnih mestih daljnovodov in ozemljitvenem sistemu
stojnih mest takoj javiti upravljavcu distribucijskega omrežja.
(2) Investitorji morajo tudi:
-      
pred rušitvijo obstoječe RTP 110/35 kV TET kriti stroške za preureditev
ustreznih napetostnih nivojev in zagotovitev odjema obstoječim odjemalcem ter
zagotoviti nadomestno ureditev energetske infrastrukture,
-      
za ureditve, načrtovane s to uredbo, v varovalnem progovnem pasu
železniške proge pridobiti izjemno soglasje upravljavca,
-      
v postopek javnega naročanja za izbor tehnološke opreme vključiti
strokovnjake za akustiko in pri dobavi ventilatorjev, turbin ter drugih
pomožnih sklopov od dobavitelja zahtevati tiste s čim manjšimi emisijami hrupa
v okolje,
-      
pri pripravi projektne dokumentacije za vse objekte, za katere je
obvezna izdelava študije požarne varnosti, pridobiti požarno soglasje k
projektnim rešitvam.
42. člen
(nadzor)
Izvajanje te uredbe nadzira inšpektorat,
pristojen za prostor.
X. DOPUSTNA ODSTOPANJA
43. člen
(dopustna odstopanja pri objektih)
(1) Pri pripravi projekta za
pridobitev gradbenega dovoljenja so dopustna odstopanja od funkcionalnih,
oblikovalskih in tehničnih rešitev, določenih s to uredbo, če se pri nadaljnjem
podrobnejšem proučevanju energetskih/prometnih/tehnoloških, geoloških,
hidroloških, geomehanskih in drugih razmer pridobijo tehnične rešitve, ki so
primernejše z oblikovalskega, energetsko-tehničnega ali okoljevarstvenega
vidika.
(2) Odstopanja od funkcionalnih,
oblikovalskih in tehničnih rešitev iz prejšnjega odstavka ne smejo spreminjati
načrtovanega videza območja, ne smejo poslabšati bivalnih in delovnih razmer na
območju državnega prostorskega načrta in na sosednjih območjih ter ne smejo
biti v nasprotju z javnimi koristmi. Z dopustnimi odstopanji morajo soglašati
projektni soglasodajalci, v katerih pristojnosti posegajo ta odstopanja.
(3) Dovoljeno odstopanje glavnih
pogonskih (objekti oznake št. 1, 2, 3, 5, 6 in 7) in tehnoloških objektov
(objekti oznake št. 8, 9, 10 in 11) pri tlorisnih gabaritih znaša –20 %, pri
višinskih gabaritih pa +/–10 %.
(4) Dovoljeno odstopanje tlorisnih in
višinskih gabaritov objekta delavnic (objekt oznake št. 12) znaša +/–10 %, pri
čemer se upoštevajo omejitve, ki so navedene v tej uredbi glede približevanja
državni cesti in vodotoku ter s katerimi se zagotavlja preglednost
priključevanja na državno cesto.
(5) Pri umeščanju tras
gradbeno-inženirskih objektov in trase transportnega traku (objekt št. 13),
novega mostu (objekt št. 15), opornih zidov (oznake OZ1, OZ2, OZ3) ter dovoznih
cest se dovoljujejo smiselna tehnična odstopanja, povezana z boljšimi
tehničnimi rešitvami, vendar največ za +/–2 m od opredeljene osi.
(6) Končna višina dimnika (objekt št.
4) in morebitna ureditev pomožnih dimnikov bo določena na podlagi modelnega
izračuna med pripravo poročila o vplivih na okolje ali v fazi pridobitve
okoljevarstvenega soglasja. Dopustno odstopanje višine dimnika je +/–50 m,
pomožnih dimnikov pa +/–20 m.
(7) Na območju državnega prostorskega
načrta so pri urejanju platoja objektov hladilne vode (objekt št. 9 in 10) in
delavnic (objekt št. 12) ter pri prečkanju vodotoka z novo mostno konstrukcijo
(objekt št. 15) dopustni dodatni tehnični ukrepi in ureditev za zaščito pred
visokimi vodami.
(8) Na območju državnega prostorskega
načrta je za zagotovitev nemotenega odjema iz obstoječe RTP 110/35 kV TET
dopustna ureditev nadomestnih prostorov. Nadomestni prostori se zagotovijo z
gradnjo kletne etaže (dodatna etaža na koti –4,00 m) v pomožnem tehnološkem
objektu (objekt št. 5). Če se bo pokazala potreba po gradnji nadomestnega objekta
energetske infrastrukture na parcelah št. 513/3 in 514/13 – del k. o. Dobovec,
se poseg obravnava kot dodatna prostorska ureditev (skladno z 41. členom Zakona
o umeščanju prostorskih ureditev državnega pomena v prostor).
(9) Tehnični elementi za zakoličenje
objektov se skladno z navedenimi odstopanji v tem členu določijo v projektni
dokumentaciji po določilih te uredbe.
XI. PREHODNE IN KONČNE DOLOČBE
44. člen
(izvajanje dejavnosti in ureditev do
izvedbeprostorskih ureditev)
Do začetka izvajanja prostorskih ureditev
in posameznih etap iz 37. člena te uredbe se na območju državnega prostorskega
načrta dovoljuje:
-      
odstranitev, vzdrževanje in rekonstrukcija obstoječih objektov, pri
čemer se namembnost objektov ne spreminja, njihova velikost pa se lahko spremeni
največ za 10 % glede na obstoječe gabarite,
-      
vzdrževanje, zaščita, prestavljanje, obnavljanje, odstranitev,
dograjevanje obstoječe gospodarske javne infrastrukture in povečevanje njene
zmogljivosti glede na prostorske in okoljske možnosti,
-      
protiprašna zaščita gradbenih parcel, s katerih so bili objekti
odstranjeni.
45. člen
(prostorski akti)
(1) Na območju priključka Ventil TET,
kjer prihaja do prekrivanja z državnim prostorskim načrtom za prenosni plinovod
R 25A/1 na odseku od Trojan do Hrastnika, je dovoljeno izvajanje ureditev, ki
so predvidene z uredbo o državnem prostorskem načrtu za prenosni plinovod pod
pogojem, da ne onemogočajo izvedbe ureditev, ki so predmet te uredbe.
(2) Z dnem uveljavitve te uredbe se za
območje tega državnega prostorskega načrta šteje, da so spremenjeni in
dopolnjeni naslednji občinski prostorski akti:
-      
Odlok o dolgoročnem planu občine Trbovlje (Uradni vestnik Zasavja, št.
13/86, 13/98, 24/03 – popr. in 28/09),
-      
Odlok o družbenem planu občine Trbovlje (Uradni vestnik Zasavja, št.
20/86, 13/98, 24/03 – popr., in 28/09),
-      
Odlok o lokacijskem načrtu PE 6/1 (del) za prestavitev Zasavske ceste M
10-9 v območju stikališča 110 kV (Uradni vestnik Zasavja, št. 24/88 in 2/98),
-      
Odlok o lokacijskem načrtu PE 6/2 (del) za prestavitev železniške proge
v območju TE Trbovlje (Uradni vestnik Zasavja, št. 24/88 in 12/08),
-      
Odlok o ureditvenem načrtu za območje urejanja PE 6/2 – del – Separacija
(Uradni vestnik Zasavja, št. 18/87 in 11/01),
-      
Odlok o ureditvenem načrtu za ČDP-TET (Uradni vestnik Zasavja, št. 6/92)
in
-      
Odlok o prostorskih ureditvenih pogojih za plansko celoto 6 – Zasavje
(Uradni vestnik Zasavja, št. 6/95).
46. člen
(veljavnost)
Ta uredba začne veljati petnajsti dan po
objavi v Uradnem listu Republike Slovenije.
Št. 00729-23/2012
Ljubljana, dne 19. julija 2012
EVA 2012-2430-0117
Vlada
Republike Slovenije
Janez
Janša l.r.
Predsednik

Priloga:
Grafični del državnega prostorskega načrta