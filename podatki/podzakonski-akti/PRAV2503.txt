1. člen
S tem pravilnikom določa SAZAS pogoje pod katerimi lahko
fizična ali pravna oseba (v nadaljevanju: uporabnik) javno priobčuje javnosti
glasbena neodrska dela, ki so zaščitena z zakonom o avtorski in sorodnih
pravicah in so sestavni del svetovnega repertoarja, ki ga ščiti SAZAS na
ozemlju Republike Slovenije. 
2. člen
Repertoar SAZAS sestavljajo naslednja dela: 
a)    
glasbena neodrska dela (oratoriji, kantate, dela resne in zabavne glasbe
ipd.); 
b)    
odlomki glasbenih odrskih del (oper, operet, baletov ipd.) ne glede na
trajanje pod pogojem, da ti odlomki ne predstavljajo dramske celote; 
c)    
glasba iz glasbenih koreografskih del (koncertno izvajanje) ne glede na
trajanje; 
d)    
glasbena dela, uporabljena v dramskih delih, če avtor svojih pravic ni
prenesel na uporabnika; 
e)    
glasbena dela, uporabljena za špice, zvočne podlage, zvočne ilustracije
in odmore; 
f)     
glasba iz avdiovizualnih del (kinematografski filmi, TV filmi, TV
nanizanke in nadaljevanke ipd.); 
g)    
druga glasbena avtorska dela, ki jih ščiti SAZAS na podlagi posebnega
pooblastila avtorja ali druge avtorske organizacije. 
3. člen
Uporabnik mora dobiti predhodno dovoljenje SAZAS za vsako
javno priobčitev avtorskih del iz repertoarja SAZAS. Dovoljenje se lahko nanaša
na enkratno ali večkratno (v določenem časovnem obdobju) uporabo avtorskih del.
4. člen
Dovoljenje za uporabo del iz repertoarja SAZAS lahko pridobi
vsak uporabnik pod naslednjimi pogoji: 
-       
da priglasi uporabo avtorskih del iz repertoarja SAZAS najmanj 8 dni
pred začetkom uporabe; 
-       
da plača avtorski honorar po določbah tarifnega dela tega pravilnika; 
-       
da pošlje popolne sezname vseh uporabljenih del in osnove za obračun
avtorskega honorarja v rokih iz 13. in 14. člena tega pravilnika; 
-       
da pri uporabi avtorskih del spoštuje moralne pravice avtorjev. 
Če SAZAS ne odgovori na pravočasno poslano priglasitev
uporabe avtorskih del iz repertoarja SAZAS, se šteje, da ima uporabnik
dovoljenje za uporabo avtorskih del pod pogoji iz tega pravilnika. 
5. člen
Brezplačna uporaba avtorskih del iz repertoarja SAZAS je
dovoljena v naslednjih primerih: 
-       
pri pouku;
-       
na šolskih prireditvah, ki so organizirane izključno za učence šole, ki
prireditev organizira, pod pogojem, da je vstop prost. 
6. člen
SAZAS lahko delno oprosti plačila avtorskega honorarja
organizatorja dobrodelne prireditve pod naslednjimi pogoji: 
-       
če je organizator uradno registriran kot nepridobitna organizacija, za
dobrodelno dejavnost; 
-       
če organizator priglasi uporabo glasbenih del v dobrodelne namene
najmanj 30 dni pred uporabo; 
-       
če predloži dokaze, da vsi izvajalci nastopajo na prireditvi brezplačno;
-       
če organizator v uradnem programu in javno navede SAZAS kot soudeleženca
prireditve v dobrodelne namene;
-       
če organizator v 20 dneh po prireditvi predloži vso finančno
dokumentacijo iz katere so razvidni vsi prihodki in stroški prireditve ter
delež, ki bo vplačan v dobrodelne namene. 
O višini dela avtorskega honorarja, za katerega bo uporabnik
oproščen plačila avtorskega honorarja odloča odbor za zaščito avtorskih pravic,
če so izpolnjeni vsi pogoji iz prvega odstavka tega člena s tem, da ta delež ne
more presegati 50% celotnega avtorskega honorarja. Odbor bo pri odločanju
upošteval naslednje kriterije: 
-       
status uporabnika; 
-       
namen dobrodelne prireditve; 
-       
delež avtorskega honorarja v neto vsoti, ki bo vplačana v dobrodelne
namene. 
7. člen
Višina avtorskega honorarja je sorazmerna prihodku, ki ga
ustvari uporabnik pri dejavnostih, v katerih uporablja glasbena dela ter
pomembnosti uporabe glasbe v dejavnosti uporabnika. 
Višina avtorskega honorarja za različne vrste uporabe
repertoarja SAZAS je določena v tarifnem delu pravilnika. 
Tarife, ki so določene v tem pravilniku so povprečne tarife,
ki veljajo za uporabnike, ki so pridobili dovoljenje SAZAS za uporabo del
skladno z določbami zakona in tega pravilnika. Tarifne postavke za uporabo del
brez poprejšnjega dovoljenja SAZAS so višje za 15% glede na povprečno tarifo.
Višje tarifne postavke temeljijo na realnih stroških SAZAS, ki so potrebni za
odkrivanje in preprečevanje nepooblaščene uporabe avtorskih del. 
8. člen
SAZAS lahko z interesnimi združenji uporabnikov sklene
posebne tarifne sporazume. 
9. člen
Osnova za obračun avtorskega honorarja je prihodek, ki je
ustvarjen pri uporabi del iz repertoarja SAZAS (vstopnina, konzumacije,
povišanje cen v času uporabe glasbe ipd). Za nekomercialne koncerte oziroma za
prireditve, ki se pretežno financirajo iz dotacij, sponzorstev ipd. se kot
osnova za obračun avtorskega honorarja upošteva stroškovni proračun prireditve.
Osnova za obračun avtorskega honorarja je lahko tudi bruto
honorar izvajalcev, če je le-ta večji od prihodkov od vstopnine oziroma drugih
oblik plačevanja ali če je vstop prost. 
Avtorski honorar se lahko določi tudi v pavšalnem znesku. 
10. člen
Honorar določen v pavšalu se izrazi v SIT.
11. člen
Vrednost tarife se letno usklajuje skladno z uradno
objavljenimi podatki o indeksu cen na drobno. Vrednost se lahko spreminja tudi
v krajših obdobjih, če indeks rasti cen na drobno preseže 10% od začetka
koledarskega leta. 
12. člen
Uporabnik mora evidentirati vsako izvedbo glasbenega dela na
obrazcu “Seznam izvedenih del”, ki ga izdaja SAZAS. Seznam izvedenih del je
finančni dokument in hkrati osnova za pravilno delitev avtorskega honorarja.
Uporabnik je odgovoren za popolnost in resničnost podatkov v seznamu izvedenih
del. 
Uporabnik lahko pošlje podatke o izvedenih delih tudi v
obliki uradnega natisnjenega programa prireditve, če so v njem navedena vsa
izvedena dela. 
Uporabnik mora poslati podatke iz prvega in drugega odstavka
tega člena najkasneje 15 dni po izvedbi. 
13. člen
Uporabnik mora poslati SAZAS točne finančne podatke, ki so
osnova za delitev avtorskega honorarja najkasneje 15 dni po izvedbi. 
14. člen
Uporabnik mora evidentirati podatke o prihodkih, ki so osnova
za obračun avtorskega honorarja na tak način, da je mogoče ugotoviti, kakšen
prihodek je bil ustvarjen pri uporabi avtorskih del. 
15. člen
Če obstaja upravičen dvom, da uporabnik ne bo izpolnil svojih
obveznosti ali gre za uporabnika, ki je v preteklosti že kršil avtorske
pravice, bo SAZAS za izdajo dovoljenja zahteval vplačilo varščine v višini
najmanj 80% predvidenega avtorskega honorarja. 
16. člen
Če uporabnik namerno krši avtorske pravice, bo SAZAS skladno
z določbami 168. člena ZASP zahteval plačilo predpisanega avtorskega honorarja
povečanega za 200%. 
Če iz finančne ali druge dokumentacije uporabnika ni mogoče
ugotoviti prihodka, ki je osnova za obračun avtorskega honorarja, bo SAZAS
obračunal avtorski honorar po najvišji tarifni točki, ki velja za ustrezno
uporabo avtorskih del. 
17. člen
Če SAZAS ugotovi, da je uporabnik netočno izpolnil seznam
izvedenih del z namenom materialnega okoriščanja v svojo korist ali v korist
tretje osebe, bo SAZAS nemudoma sprožil sodni postopek zoper uporabnika,
sočasno pa izdal prepoved za nadaljnjo uporabo del iz repertoarja SAZAS. 
18. člen
Odbor za zaščito avtorskih pravic SAZAS tolmači določbe tega
pravilnika in daje navodila za njegovo uporabo. 

Tarifa
za javno priobčitev glasbenih del

Pravilnik o javni priobčitvi glasbenih del
(Uradni list RS, št. 29/98) vsebuje naslednji končni določbi:
»19. člen
Z dnem, ko začne veljati ta pravilnik preneha veljati
pravilnik o javnem izvajanju in predstavljanju glasbenih del javnosti (Uradni
list RS, št. 65/93). 
20. člen
Ta pravilnik prične veljati
petnajsti dan po objavi v Uradnem listu RS, po predhodni odobritvi Urada RS za
intelektualno lastnino. Predhodna odobritev je potrebna tudi za vsako spremembo
oziroma dopolnitev pravilnika.«.

Tarifa za uporabo glasbenih neodrskih del iz
repertoarja Združenja SAZAS (Uradni list RS, št. 113/02) v zvezi s prenehanjem veljavnosti
določb pravilnika določa:
»13. člen
Z dnem, ko začne veljati ta tarifa, preneha veljati pravilnik
o javni priobčitvi glasbenih del (Uradni list RS št. 29/98).«;
ter vsebuje naslednjo končno določbo:
»14. člen
Ta tarifa prične veljati petnajsti dan po objavi v Uradnem
listu RS, po predhodni odobritvi Urada RS za intelektualno lastnino. Predhodna
odobritev je potrebna tudi za vsako spremembo oziroma dopolnitev tarife.«.

Spremembe in dopolnitve Pravilnika o javni
priobčitvi glasbenih del (Uradni list RS, št. 25/05) vsebuje naslednjo končno določbo:
»Te tarife začnejo veljati petnajsti dan po objavi v Uradnem
listu Republike Slovenije.«.

Odločba o razveljavitvi prvega odstavka
poglavja II – Javno oddajanje – Tarife za javno priobčitev glasbenih del
Pravilnika o javni priobčitvi glasbenih del z odložnim rokom (Uradni list RS,
št. 120/05) v zvezi z razveljavitvijo prvega
odstavka poglavja II – Javno oddajanje – Tarife za javno priobčitev glasbenih
del pravilnika določa:
»2. Razveljavitev začne učinkovati po poteku 6 mesecev od
objave te odločbe v Uradnem listu Republike Slovenije.«.

Pravilnik o javni priobčitvi glasbenih del
(Uradni list RS, št. 138/06) v zvezi s prenehanjem veljavnosti
določb pravilnika določa:
»S 1. 1. 2007 preneha veljati Pravilnik o javni priobčitvi
glasbenih del (objavljen v Uradnem listu RS, št. 28/1998).«;
ter vsebuje naslednjo končno določbo:
»Ta pravilnik začne veljati s 1. 1. 2007.«.