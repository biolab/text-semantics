I. SPLOŠNA DOLOČBA
1. člen
Ta pravilnik določa merila za podeljevanje pravosodnih
štipendij (v nadaljnjem besedilu: štipendija), postopek določanja višine
štipendij ter postopek dodeljevanja štipendij.
II. MERILA ZA PODELJEVANJE ŠTIPENDIJ
2. člen
Ministrstvo, pristojno za pravosodje (v nadaljnjem besedilu:
ministrstvo), vsako leto določi okvirno število štipendij, ki jih bo razpisalo
za posamezen letnik študija v skladu s tem pravilnikom, pri čemer upošteva
kadrovske potrebe in obseg proračunskih sredstev, namenjenih za štipendije.
2.a člen
Štipendija se lahko podeli kandidatu, ki izpolnjuje naslednje
pogoje:
-       
je študent pravne fakultete v Republiki Sloveniji;
-       
je državljan Republike Slovenije;
-       
je pri izpitih v zadnjem šolskem letu dosegel povprečno oceno vsaj 7,5
oziroma prav dober učni uspeh;
-       
se obveže, da bo po končanem študiju sklenil delovno razmerje pri
sodišču oziroma drugem pravosodnem organu, za najmanj toliko časa, kolikor je
trajalo štipendijsko razmerje.
2.b člen
Merila za podeljevanje štipendij so: 
-       
učni oziroma študijski uspeh v zadnjem šolskem letu; 
-       
število opravljenih izpitov; 
-       
število doseženih točk na maturi, če se vlaga prošnja za štipendijo za
prvi letnik; 
-       
bruto dohodek na družinskega člana.
III. POSTOPEK DOLOČANJA VIŠINE ŠTIPENDIJ
3. člen
Višina štipendije se določi glede na študijski uspeh, kraj
bivanja in stroške šolanja.
Študijski uspeh in kraj bivanja
sta ovrednotena kot sledi:


Študijski uspeh

Izobraževanje
   v kraju stalnega prebivanja št. točk

Izobraževanje
   izven kraja stalnega prebivanja št. točk


6,0 do 7,0

570

1040


7,1 do 7,3

685

1155


7,4 do 7,6

775

1245


7,7 do 7,8 

835

1305


7,9 do 8,1

920

1390


8,2 do 8,3

980

1450


8,4 do 8,6

1070

1540


8,7 do 8,9

1155

1625


9,00 do 10,0

1465

1935


Štipendistu pripada povračilo stroškov šolanja v višini 300
točk za vsako študijsko leto, ko je upravičen do prejema štipendije.
Štipendistom, ki se izobražujejo zunaj kraja stalnega
prebivališča in se do mesta izobraževanja vsakodnevno vozijo, se mesečno
povrnejo tudi potni stroški v višini cene javnega prevoza.
Število točk za posameznega štipendista se določi glede na
študijski uspeh v preteklem šolskem letu. 
Štipendistu prvega letnika pripada število točk: 775
(izobraževanje v kraju stalnega prebivanja) oziroma 1245 točk (izobraževanje
izven kraja stalnega prebivanja).
Uspeh se določi tako, da se izračuna poprečje vseh številčno
označenih ocen, doseženih od 1. oktobra do 30. septembra v preteklem študijskem
letu.
Na podlagi kriterijev, ki jih določi komisija iz 6. člena
pravilnika, Ministrstvo za pravosodje lahko štipendistom odobri povračilo
stroškov za dodatno izobraževanje tujih jezikov. (črtan)
4. člen
Višino točke iz prejšnjega člena določa Vlada Republike
Slovenije in se usklajuje glede na rast izhodiščne plače za prvi tarifni razred
(koeficient 1.00) po kolektivni pogodbi za negospodarske dejavnosti. 
Višina štipendije ne sme biti nižja od 30 % zajamčenega
osebnega dohodka v skladu s 55. členom zakona o zaposlovanju in zavarovanju za
primer brezposelnosti (Uradni list RS, št. 5/91), zmanjšanega za davke in
prispevke od zajamčenega osebnega dohodka. 
Višina štipendije se med šolskim letom valorizira glede na
rast plač delavcev v republiških upravnih organih. (črtan)
IV. POSTOPEK DODELJEVANJA ŠTIPENDIJ
5. člen
Štipendija se dodeli na podlagi razpisa, ki se objavi v
Uradnem listu Republike Slovenije in vsebuje naslednje podatke: 
-       
fakulteto oziroma študijski program za pridobitev izobrazbe diplomirani
pravnik, 
-       
število razpisanih štipendij, 
-       
pogoje za pridobitev štipendije, 
-       
rok, v katerem je potrebno vložiti prijavo,
-       
merila za podeljevanje štipendij,
-       
pogoj, da bo štipendist po končanem izobraževanju sklenil delovno
razmerje pri sodišču oziroma drugem pravosodnem organu, za najmanj toliko časa,
kolikor je trajalo štipendijsko razmerje.
6. člen
Po objavljenem razpisu za podelitev štipendij izbere
kandidate komisija, ki jo sestavlja predsednik in dva člana, ki jih imenuje
minister, pristojen za pravosodje, izmed uslužbencev ministrstva (v nadaljnjem
besedilu: komisija).
7. člen
Prošnji za štipendijo je treba priložiti:
-       
dokazilo o vpisu v tekoči letnik izobraževanja; 
-       
dokazilo o učnem oziroma študijskem uspehu zadnjega letnika
izobraževanja; 
-       
potrdilo o številu doseženih točk na maturi, če prosilec vlaga prošnjo
za štipendijo za prvi letnik študija; 
-       
potrdilo o državljanstvu Republike Slovenije; 
-       
kratek življenjepis; 
-       
kopijo odločbe o odmeri dohodnine za osebe, ki so prosilca dolžne
preživljati po zakonu, za predzadnje leto pred letom, v katerem se vlaga
prošnjo; 
-       
potrdilo o stalnem prebivališču; 
-       
dokazilo oziroma izjava o bivanju izven kraja stalnega prebivališča, če
prosilec biva izven kraja stalnega prebivališča. 
Prošnje, vložene po izteku roka in prošnje, ki niso popolne
in jih kandidati v določenem roku niso dopolnili, ministrstvo po določbah
zakona o splošnem upravnem postopku zavrže s sklepom, zoper katerega je dovoljeno
sprožiti upravni spor.
7.a člen
Na podlagi popolnih prošenj komisija določi vrstni red
kandidatov za dodelitev štipendij za posamezni letnik, pri čemer upošteva
merila iz 2.b člena tega pravilnika.
Vrstni red kandidatov, ki prosijo za dodelitev štipendije za
prvi letnik, se določi tako, da imajo prednost prosilci z boljšim učnim uspehom
zaključnega letnika srednje šole. V primeru enakega učnega uspeha imajo
prednost prosilci z višjim številom točk, doseženih na maturi. V primeru
enakega števila točk, doseženih na maturi, imajo prednost prosilci z nižjim
dohodkom na družinskega člana.
Vrstni red kandidatov, ki ne prosijo za dodelitev štipendije
za prvi letnik, se določi tako, da imajo prednost prosilci z boljšim povprečnim
študijskim uspehom v predhodnem letniku, izračunanim na dve decimalki. V
primeru enakega študijskega uspeha imajo prednost prosilci z več opravljenimi
izpiti. V primeru enakega števila opravljenih izpitov imajo prednost prosilci z
nižjim dohodkom na družinskega člana.
7.b člen
Komisija ob upoštevanju vrstnega reda in določbe 2. člena
tega pravilnika izbere kandidate, ki bodo pozvani k sklenitvi pogodbe o
štipendiranju.
8. člen
O izbiri kandidatov za štipendije mora komisija pismeno
obvestiti vse prosilce. 
Prosilec, ki se z izbiro ne strinja, lahko v osmih dneh od
prejema obvestila vloži ugovor na ministra za pravosodje, ki dokončno odloči o
zadevi. 
Prosilec ima pravico do vpogleda v dokumentacijo.
9. člen
Medsebojna razmerja med ministrstvom za pravosodje in
štipendistom se uredijo s pismeno pogodbo. 
Za ministrstvo pogodbo podpiše minister za pravosodje,
oziroma po njegovem pooblastilu drug delavec ministrstva. 
V pogodbi se določijo pravice in obveznosti štipendista in
ministrstva za pravosodje kot štipenditorja v skladu s tem pravilnikom ter
območje sodnega okraja, kjer bo sklenil delovno razmerje.
10. člen
Štipendija se izplačuje vnaprej vsak mesec do desetega v
mesecu do konca študija v skladu z določili zakona in statuta fakultete o
trajanju šolanja. 
Če štipendist konča šolanje pred rokom, določenim v statutu
iz prejšnjega odstavka, mu ministrstvo za pravosodje izplača znesek v višini
preostalih štipendij v enkratnem znesku. 
Če ima štipendist podaljšan absolventski staž po statutu
fakultete, kar dokaže s potrdilom fakultete, se mu štipendija izplačuje tudi za
čas podaljšanja absolventskega staža. 
Štipendist je dolžan na začetku vsakega študijskega leta
predložiti ministrstvu za pravosodje potrdilo o vpisu v naslednji letnik ter
potrdilo o opravljenih izpitih preteklega študijskega leta.
11. člen
Če komisija ugotovi, da štipendist svojih obveznosti ne
izpolnjuje redno, mu začasno ustavi izplačevanje štipendije. 
Komisija lahko določi štipendistu rok, v katerem mora
opraviti zaostale obveznosti. Za štipendista, ki v predpisanem roku izpolni
svoje obveznosti, komisija prekliče začasno ustavitev izplačevanja štipendije z
veljavnostjo od dneva prenehanja izplačevanja. Štipendist, ki obveznosti ne
izpolni, izgubi pravico do štipendije. 
V primeru, da je štipendistu dovoljen ponoven vpis v isti
letnik, ne izgubi pravice do štipendije, vendar se mu štipendija ne izplačuje
za čas, ko ponavlja letnik.
12. člen
Štipendist izgubi pravico do nadaljnjega prejemanja štipendije
in mora vrniti vse izplačane zneske štipendije skupaj z zamudnimi obrestmi
izračunanimi po zakoniti obrestni meri: 
-       
če ne dokonča študija v roku, ki je predpisan za dokončanje študija
oziroma v podaljšanem roku, ki ga lahko iz opravičenih razlogov predpiše
komisija; 
-       
če preneha študirati oziroma je izključen iz fakultete na katero je bil
vpisan ob sklenitvi pogodbe o štipendiranju; 
-       
če med prejemanje štipendije po tem pravilniku dobi štipendijo še pri
drugem štipenditorju ali če se redno zaposli; 
-       
če med študijem sporoči ministrvu za pravosodje, da ni pripravljen
skleniti delovnega razmerja v skladu s pogodbo o štipendiranju. 
Štipendist mora vrniti vse izplačane zneske štipendij skupaj
z obrestmi, če po končanem študiju ne sklene delovnega razmerja v skladu s
pogodbo o štipendiranju; če mu pred pretekom časa, ko bi moral biti zaposlen v
pravosodnem organu, po lastni volji ali krivdi delovno razmerje preneha, pa
mora vrniti ustrezen del izplačanih štipendij skupaj z obrestmi.
13. člen
V primerih iz prvega odstavka prejšnjega člena mora
štipendist vrniti zneske, ki jih je prejel kot štipendijo skupaj z obrestmi, in
sicer v 30 dneh od roka, ki ga določi ministrstvo za pravosodje. Komisija lahko
dovoli štipendistu obročno odplačevanje dolgovanega zneska s tem, da posamezen
obrok ne more biti manjši, kot je bila višina mesečne štipendije v zadnjem letu
štipendiranja. 
Če štipendist obveznosti ne more izpolniti zaradi objektivnih
razlogov (bolezen, invalidnost, težke socialne razmere) ga lahko ministrstvo za
pravosodje delno ali v celoti oprosti vračila štipendije.
14. člen
Štipendist je dolžan pismeno obvestiti ministrstvo za
pravosodje, da je končal študij, in sicer najkasneje v 15 dneh po opravljeni
diplomi. Ministrstvo za pravosodje je dolžno zagotoviti štipendistu zaposlitev
najkasneje v dveh mesecih po zaključku šolanja, sicer je štipendist po poteku
tega roka prost svojih pogodbenih obveznosti.
15. člen
Štipendist ima zoper vsako odločitev komisije v roku 8 dni od
vročitve pravico ugovora. O ugovoru dokončno odloči minister za pravosodje.

Pravilnik o štipendiranju (Uradni list RS, št.
14/95) vsebuje naslednji končni določbi:
»16. člen
Z dnem, ko začne veljati ta pravilnik, preneha veljati
pravilnik o štipendiranju (Uradni list SRS, št. 32/82).
17. člen
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o štipendiranju (Uradni list RS, št. 19/96) vsebuje naslednjo končno določbo:
»3. člen
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o spremembi in dopolnitvah
Pravilnika o štipendiranju (Uradni list RS, št. 83/02) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o štipendiranju (Uradni list RS, št. 34/04) vsebuje naslednji prehodni in
končno določbo:
»PREHODNI IN KONČNA DOLOČBA
9. člen
Za kandidate, ki so že v štipendijskem razmerju, se ne
uporabljajo določbe tega pravilnika.
10. člen
Ne glede na določbo 2. člena tega pravilnika se za leto
2004/2005 podeli osem štipendij in sicer: za prvi letnik tri, za drugi letnik
dve, za tretji letnik dve in za četrti letnik eno štipendijo, kar ministrstvo
objavi v razpisu.
11. člen
Ta pravilnik začne veljati naslednji dan po objavi v Uradnem
listu Republike Slovenije.«.