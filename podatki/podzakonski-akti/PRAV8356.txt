I. SPLOŠNE DOLOČBE
1. člen
(vsebina)
Ta pravilnik določa minimalne ukrepe za
ugotavljanje, preprečevanje in zatiranje goveje kuge (Rinderpest), kuge drobnice
(Peste des petits ruminants), vezikularne bolezni prašičev (Swine vesicular
disease), osepnic ovac in koz (Sheep pox and goat pox), vezikularnega
stomatitisa (Vesicular stomatitis), vozličastega dermatitisa (Lumpy skin
disease), epizootične hemoragične bolezni (Epizootic Haemorrhagic Disease) in
mrzlice doline Rift (Rift Valley Fever) v skladu z Direktivo Sveta 92/119/EGS z
dne 17. decembra 1992 o splošnih ukrepih Skupnosti za nadzor nad določenimi
živalskimi boleznimi in o posebnih ukrepih v primeru vezikularne bolezni
prašičev (UL L št. 62 z dne 15. 3. 1993, str. 69), zadnjič spremenjeno z Uredbo
(EU) 2016/429 Evropskega parlamenta in Sveta z dne 9. marca 2016 o prenosljivih
boleznih živali in o spremembi ter razveljavitvi določenih aktov na področju
zdravja živali (»Pravila o zdravju živali«) (UL L št. 84 z dne 31. 3. 2016, str. 1), (v nadaljnjem besedilu:
Direktiva 92/119/EGS).
2. člen
(pomen izrazov)
Za potrebe tega pravilnika se uporabljajo
izrazi iz zakona, ki ureja veterinarska merila skladnosti, in Uredbe (ES) št.
1069/2009 Evropskega parlamenta in Sveta z dne 21. oktobra 2009 o določitvi
zdravstvenih pravil za živalske stranske proizvode in pridobljene proizvode, ki
niso namenjeni prehrani ljudi, ter razveljavitvi Uredbe (ES) št. 1774/2002 (UL L
št. 300 z dne 14. 11. 2009, str. 1), zadnjič spremenjene z Uredbo Sveta (EU)
št. 1385/2013 z dne 17. decembra 2013 o spremembi uredb Sveta (ES) št. 850/98
in (ES) št. 1224/2009 ter uredb (ES) št. 1069/2009, (EU) št. 1379/2013 in (EU)
št. 1380/2013 Evropskega parlamenta in Sveta, zaradi spremembe položaja Mayotta
v razmerju do Evropske unije (UL L št. 354 z dne 28. 12. 2013, str. 86), (v
nadaljnjem besedilu: Uredba 1069/2009/ES), ter izrazi, ki imajo naslednji pomen:
-      
žival je
katerakoli domača žival iz vrste, ki jo lahko neposredno prizadene zadevna bolezen,
ali katerakoli divja žival iz vrste vretenčarjev, ki je lahko vpletena v
epizootiologijo bolezni kot nosilka ali rezervoar infekcije;
-      
vektor je
katerakoli divja žival iz vrste vretenčarjev ali nevretenčarjev, ki lahko
mehansko ali biološko prenaša ali širi povzročitelje bolezni;
-      
inkubacijska doba je časovno obdobje, ki domnevno preteče od izpostavljenosti
povzročitelju bolezni do pojava kliničnih simptomov. Dolžina tega obdobja je za
vsako posamezno bolezen navedena v Prilogi 1;
-      
potrditev okužbe je uradna izjava Uprave za varno hrano, veterinarstvo in varstvo
rastlin (v nadaljnjem besedilu: Uprava), s katero
potrdi pojav bolezni iz Priloge 1 na podlagi rezultatov laboratorijskih
preiskav. Ob epizootiji lahko Uprava potrdi pojav
bolezni tudi na podlagi kliničnih oziroma epizootioloških rezultatov;
-      
veterinarska organizacija je pravna ali fizična oseba, ki v skladu z zakonom, ki ureja
veterinarstvo, opravlja dejavnosti javne veterinarske službe;
-      
veterinar je veterinar
veterinarske organizacije.
II. SUM BOLEZNI
3. člen
(prijavljanje suma bolezni)
(1) O vsakem sumu ali pojavu
bolezni mora veterinar nemudoma obvestiti glavni urad Uprave v skladu s pravilnikom, ki ureja bolezni živali.
(2) Klinični znaki ter najdaljša
inkubacijska doba za posamezno bolezen so navedeni v Prilogi 1.
4. člen
(ukrepi na gospodarstvu ob sumu bolezni)
(1) Uprava mora ob sumu ali obvestilu, da se je na gospodarstvu pojavila ena
od bolezni iz Priloge 1, nemudoma sprožiti postopke za potrditev ali
izključitev suma bolezni v skladu s pravilnikom, ki ureja bolezni živali.
(2) Po prijavi suma bolezni generalni
direktor Uprave skliče člane Državnega središča za nadzor bolezni (v nadaljnjem
besedilu: DSNB), ki vodi in nadzira ukrepe za ugotavljanje, preprečevanje in
zatiranje bolezni.
(3) Če suma na bolezen ni mogoče
izključiti, Uprava na sumljivem gospodarstvu vzpostavi
uradni nadzor. Dokler sum na bolezen ni uradno izključen, uradni veterinar na
sumljivem gospodarstvu odredi oziroma izvede naslednje ukrepe:
-      
popis vseh živali ter posebej živali, dovzetnih
za bolezen, bolnih in sumljivih živali ter poginulih živali. Popis živali mora
biti dnevno posodobljen, vključno z novorojenimi živalmi ter živalmi, ki
poginejo v obdobju suma bolezni;
-      
zadržanje dovzetnih vrst živali v objektih,
kjer so nastanjene, ali v drugih objektih na istem gospodarstvu, kjer je, glede
na možen prenos bolezni z vektorji, možna njihova osamitev;
-      
prepoved prometa in gibanja živali, dovzetnih
za bolezen, z oziroma na gospodarstvo;
-      
prepoved odvoza trupel poginulih živali, razen
z dovoljenjem uradnega veterinarja;
-      
prepoved premikov mesa oziroma trupov,
proizvodov, semena, jajčec ali zarodkov, krme, orodja, materialov ali odpadkov,
s katerimi bi se lahko prenesla bolezen z gospodarstva, razen če jih ne odobri
uradni veterinar ob upoštevanju pogojev za preprečevanje širjenja bolezni; ne
glede na navedeno je prepovedan promet z mesom, proizvodi, semenom, jajčeci ali
zarodki z gospodarstva za trgovanje ali izvoz;
-      
prepoved premikov oseb, živali nedovzetnih vrst
in prevoznih sredstev z oziroma na gospodarstvo brez predhodnega dovoljenja
uradnega veterinarja ob upoštevanju pogojev za preprečevanje širjenja bolezni;
-      
postavitev razkuževalnih barier na vhodu in
izhodu z gospodarstva in v posameznih objektih, kjer so nastanjene dovzetne
živali. Osebe, ki prihajajo in zapuščajo gospodarstvo, morajo razkužiti obutev
in upoštevati druge higienske ukrepe, ki so potrebni za zmanjšanje nevarnosti
širjenja bolezni;
-      
razkuževanje vsakega prevoznega sredstva preden
zapusti gospodarstvo;
-      
ostale ukrepe za preprečitev širjenja bolezni.
(4) Uradni veterinar izvede
epizootiološko poizvedbo v skladu z 9. členom tega pravilnika.
(5) Uprava
lahko razširi ukrepe iz tretjega odstavka tega člena na druga gospodarstva, če
zaradi njihove lokacije, strukture ali kontaktov s sumljivim gospodarstvom,
obstaja razlog za sum možne kontaminacije.
(6) Ukrepi iz prvega in tretjega
odstavka tega člena ostanejo v veljavi, dokler sum na bolezen ni uradno
izključen.
III. POTRDITEV BOLEZNI
5. člen
(ukrepi po potrditvi bolezni)
(1) Ko je na gospodarstvu
uradno potrjena ena od bolezni iz Priloge 1, uradni veterinar poleg ukrepov iz
tretjega odstavka prejšnjega člena na gospodarstvu odredi še naslednje ukrepe:
a)  usmrtitev vseh živali, dovzetnih za to bolezen, na tem
gospodarstvu. Z živalmi, ki so poginile ali bile usmrčene, se ravna v skladu z
Uredbo 1069/2009/ES. Ti postopki se izvajajo tako, da se kar najbolj omeji
tveganje širjenja povzročiteljev te bolezni;
b)  uničenje ali obdelava vseh snovi ali odpadkov, na primer krme,
nastilja, gnoja ali gnojnice, ki so po vsej verjetnosti okuženi. Obdelava, ki
se izvaja v skladu z navodili uradnega veterinarja, mora zagotavljati, da se
uničijo povzročitelji bolezni;
c)  čiščenje in razkuževanje objektov, kjer so bile nastanjene živali
dovzetnih vrst, njihove okolice, vozil za prevoz in vse opreme, ki je verjetno
okužena. Čiščenje in razkuževanje se opravi v skladu s 15. členom tega
pravilnika po izvedbi postopkov, navedenih v točkah a) in b) tega odstavka;
d)  epizootiološko poizvedovanje se izvede ob upoštevanju 9. člena tega
pravilnika.
(2) Uradni veterinar lahko razširi
ukrepe iz prejšnjega odstavka na druga gospodarstva, če zaradi njihove
lokacije, strukture ali kontaktov z gospodarstvom, kjer je bila potrjena
bolezen, obstaja razlog za sum možne kontaminacije.
(3) Uradni veterinar odobri ponovno
naselitev živali na gospodarstvo iz prvega odstavka tega člena po uspešno
zaključenih postopkih čiščenja in razkuževanja, opravljenih v skladu s 15.
členom tega pravilnika.
(4) Uprava
prijavi posamezno bolezen iz tega pravilnika v skladu s pravilnikom, ki ureja
bolezni živali.
IV. UKREPI
6. člen
(ugotovitev bolezni pri prostoživečih
živalih)
Če se pojavi sum ali se ugotovi ena od
bolezni iz Priloge 1 pri prostoživečih živalih, sprejme Uprava ustrezne ukrepe za preprečevanje širjenja bolezni, o njihovem
sprejetju pa obvesti Evropsko komisijo (v nadaljnjem besedilu: Komisija) v
skladu s pravilnikom, ki ureja bolezni živali.
7. člen
(ločene proizvodne enote)
Pri gospodarstvih, ki so sestavljena iz
dveh ali več ločenih proizvodnih enot, lahko Uprava
odstopi od zahtev iz točke a) prvega odstavka 5. člena tega pravilnika za
neokužene proizvodne enote na okuženem gospodarstvu, če uradni veterinar
potrdi, da so struktura in obseg teh enot in postopki, ki se na njih izvajajo,
taki, da so glede nastanitve, vzdrževanja, osebja, opreme in hranjenja
popolnoma ločeni, da se prepreči širjenje povzročiteljev bolezni iz tega
pravilnika iz ene proizvodne enote v drugo.
8. člen
(kontaktna gospodarstva)
(1) Na gospodarstvih, kjer so
bili ugotovljeni kontakti z gospodarstvi iz 4. člena tega pravilnika s premiki
oseb, živali, vozil ali na kakršen koli drug način, odredi uradni veterinar
ukrepe iz tretjega in četrtega odstavka 4. člena tega pravilnika. Ukrepi se
izvajajo dokler ni sum na eno od bolezni iz Priloge 1 uradno izključen.
(2) Če je bilo kontaktno gospodarstvo
v stiku z gospodarstvom iz 5. člena tega pravilnika, ostanejo ukrepi iz
tretjega in četrtega odstavka 4. člena tega pravilnika v veljavi vsaj za
obdobje najdaljše inkubacijske dobe za določeno bolezen, od trenutka, ko je
domnevno prišlo do okužbe, kakor je bilo ugotovljeno z epizootiološko
poizvedbo, opravljeno v skladu z 9. členom tega pravilnika.
(3) Uprava
lahko ukrepe iz prvega in drugega odstavka tega člena omeji samo na del
gospodarstva in živali, ki so tam nastanjene, pri čemer mora gospodarstvo
izpolnjevati pogoje iz 7. člena tega pravilnika, ali pa omeji ukrepe samo na
dovzetne živali.
9. člen
(epizootiološko poizvedovanje)
Epizootiološko poizvedovanje ob potrditvi
določene bolezni iz Priloge 1 izvaja uradni veterinar in obsega vsaj:
a)  čas trajanja bolezni na gospodarstvu pred obvestilom iz prvega
odstavka 3. člena tega pravilnika ali preden se je pojavil sum bolezni;
b)  opredelitev možnega izvora bolezni na gospodarstvu in na katerih
drugih gospodarstvih, kjer so živali iz dovzetnih vrst, ki so se lahko okužile
ali kontaminirale;
c)  seznam premikov oseb, živali, trupel živali, vozil, opreme ali
kakršnih koli drugih snovi, ki so lahko prenesle povzročitelje bolezni na
gospodarstva ali z njih;
d)  zastopanost in distribucijo vektorjev bolezni, če je to potrebno.
10. člen
(okuženo in ogroženo območje)
(1) Po potrditvi določene
bolezni iz Priloge 1 Uprava določi:
a)  okuženo območje okoli okuženega gospodarstva s polmerom najmanj tri
kilometre in
b)  ogroženo območje s polmerom najmanj deset kilometrov okoli
okuženega gospodarstva.
(2) Pri določanju okuženega in
ogroženega območja je treba upoštevati geografske, administrativne, ekološke in
epizootiološke dejavnike v zvezi z zadevno boleznijo ter objekte in naprave,
potrebne za nadzor te bolezni.
(3) Če se območja iz prvega odstavka
tega člena nahajajo na ozemlju več kakor ene države članice Evropske Unije,
pristojni organi prizadetih držav članic sodelujejo pri določanju območij iz
prejšnjega odstavka v skladu s pravilnikom, ki ureja bolezni živali. Kadar je
to potrebno, se okuženo in ogroženo območje določita v skladu z odločbo
Komisije.
(4) Uprava
stalno obvešča imetnike živali in druge osebe, ki živijo in delajo na okuženem
ali ogroženem območju, o vseh omejitvah in izvajanju ukrepov na teh območjih.
11. člen
(ukrepi na okuženem območju)
(1) Na okuženem območju uradni
veterinar odredi oziroma izvede:
a)  popis vseh gospodarstev z živalmi dovzetnih vrst;
b)  redne obiske na gospodarstvih, klinične preglede živali in po
potrebi odvzem vzorcev za laboratorijske preiskave, vodenje evidence obiskov in
rezultatov preiskav; pogostost obiskov mora biti v sorazmerju z resnostjo
epizootije na gospodarstvih z največjim tveganjem;
c)  prepoved premikov živali dovzetnih vrst z gospodarstev in njihov
prevoz po javnih ali zasebnih cestah, razen po dostavnih poteh na gospodarstvu.
Uprava lahko odstopi od prepovedi za cestni in
železniški tranzit živali, če ta poteka brez razkladanja ali ustavljanja.
(2) Kadar gre za zakol v sili, lahko Uprava dovoli prevoz živali dovzetnih vrst pod uradnim nadzorom
neposredno v klavnico znotraj okuženega območja, če v okuženem območju ni
klavnice pod veterinarskim nadzorom, pa v klavnico na ogroženem območju, ki jo
določi Uprava. Tak prevoz sme Uprava odobriti šele, ko uradni veterinar na gospodarstvu pregleda vse
živali dovzetnih vrst in potrdi, da za nobeno od živali ne obstaja sum okužbe.
Uradnega veterinarja, odgovornega za klavnico, mora uradni veterinar, zadolžen
za gospodarstvo, obvestiti o nameravani pošiljki teh živali v klavnico.
(3) Ukrepi na okuženem območju
ostanejo v veljavi vsaj najdaljšo inkubacijsko dobo, značilno za bolezen iz
Priloge 1, ki mora preteči po odstranitvi živali z okuženega gospodarstva v
skladu s 5. členom tega pravilnika in ko so izvedeni postopki čiščenja in
razkuževanja v skladu s 15. členom tega pravilnika. Če pa določeno bolezen iz
tega pravilnika prenaša vektor iz vrste insektov, lahko Uprava določi trajanje ukrepov in možno uvedbo kontrolnih živali. O
sprejetih ukrepih Uprava nemudoma obvesti Komisijo v
skladu s pravilnikom, ki ureja bolezni živali.
(4) Po preteku obdobja iz prejšnjega
odstavka se ukrepi, ki veljajo na ogroženem območju, uporabijo tudi na
nekdanjem okuženem območju.
12. člen
(ukrepi na ogroženem območju)
(1) Uradni veterinar na
ogroženem območju odredi oziroma izvede:
a)  popis vseh gospodarstev z živalmi dovzetnih vrst;
b)  prepoved premikov živali dovzetnih vrst z gospodarstev po javnih
poteh, razen za vodenje živali na pašo ali v objekte za živali. Uradni
veterinar lahko odobri odstopanje od te prepovedi za cestni ali železniški
tranzit živali brez razkladanja ali ustavljanja;
c)  dovoli prevoze dovzetnih vrst živali;
d)  živali dovzetnih vrst ostanejo na ogroženem območju vsaj najdaljšo
inkubacijsko dobo po zadnjem potrjenem primeru določene bolezni. Po preteku
tega obdobja se lahko živali odpeljejo z ogroženega območja pod nadzorom
uradnega veterinarja neposredno v klavnico, ki jo določi Uprava, na zakol v sili. Tak prevoz sme Uprava
odobriti šele, ko uradni veterinar na gospodarstvu pregleda vse živali
dovzetnih vrst in potrdi, da za nobeno od njih ne obstaja sum okužbe. Uradnega
veterinarja, odgovornega za klavnico, mora uradni veterinar, zadolžen za
gospodarstvo, obvestiti o nameravani pošiljki živali v klavnico.
(2) Ukrepi na ogroženem območju
ostanejo v veljavi vsaj najdaljšo inkubacijsko dobo, značilno za določeno
bolezen iz Priloge 1, ki mora preteči po odstranitvi živali z okuženega
gospodarstva v skladu s 5. členom tega pravilnika in ko so izvedeni postopki
čiščenja in razkuževanja v skladu s 15. členom tega pravilnika. Če pa določeno
bolezen prenaša vektor iz vrste insektov, lahko Uprava
določi trajanje ukrepov in možno uvedbo kontrolnih živali. O sprejetih ukrepih Uprava nemudoma obvesti Komisijo v skladu s pravilnikom, ki ureja bolezni
živali.
13. člen
(premiki zaradi podaljšanja ukrepov)
(1) Če ukrepi iz drugega
odstavka 11. člena tega pravilnika in točke d) prvega odstavka prejšnjega člena
zaradi pojava novih primerov določene bolezni trajajo več kot 30 dni in če
posledično nastanejo težave pri oskrbi živali, lahko Uprava na podlagi obrazložene vloge imetnika odobri premik teh živali z
gospodarstva, ki je na okuženem ali ogroženem območju na drugo gospodarstvo na
okuženem ali ogroženem območju, pod pogojem, če so izpolnjeni naslednji pogoji:
a)  uradni veterinar potrdi dejstva iz vloge imetnika,
b)  je opravljen pregled vseh živali na gospodarstvu,
c)  živali za prevoz ne kažejo kliničnih znakov določene bolezni iz
Priloge 1,
d)  je vsaka žival predpisano označena.
(2) Uradni veterinar preveri vse
izvedene ukrepe, zlasti za čiščenje in razkuževanje vozil po prevozu, da se med
takim prevozom prepreči tveganje za širjenje povzročiteljev določene bolezni.
14. člen
(posebni ukrepi)
(1) Poleg splošnih ukrepov iz
tega pravilnika se za nadzor in izkoreninjenje vezikularne bolezni prašičev
uporabijo posebni ukrepi, določeni v Prilogi II Direktive 92/119/EGS.
(2) Posebni ukrepi za druge bolezni,
določene v Prilogi 1, pa se sprejmejo v skladu z drugo alinejo 15. člena
Direktive Sveta 92/119/EGS.
15. člen
(čiščenje in razkuževanje)
Uprava za okuženo gospodarstvo določi:
a)  uporabo odobrenih razkužil v priporočenih koncentracijah;
b)  da se postopki čiščenja izvajajo pod uradnim nadzorom:
-
v skladu z navodili, ki jih da uradni
veterinar, in
-
na način, ki preprečuje tveganje za širjenje
ali preživetje povzročiteljev določene bolezni;
c)  po opravljenih postopkih iz prejšnje točke uradni veterinar
preveri, če so bili vsi ukrepi pravilno izvedeni in da je preteklo vsaj 21 dni
od dneva čiščenja in razkuževanja, ki je potrebno za zagotovitev popolnega
uničenja povzročiteljev bolezni pred ponovno nastanitvijo živali vrst, ki so
dovzetne na določeno bolezen.
16. člen
(laboratoriji)
(1) Nacionalni referenčni laboratoriji
za bolezni iz Priloge 1, so določeni v pravilniku, ki ureja bolezni
živali.
(2) Referenčni laboratorij Skupnosti
za vezikularno bolezen prašičev je določen v Direktivi Sveta 92/119/EGS.
(3) Če za posamezno bolezen, določeno
v Prilogi 1, referenčni laboratorij Skupnosti ni določen, se postopa v skladu z
drugim odstavkom 18. člena Direktive Sveta 92/119/EGS.
17. člen
(načrti ukrepov)
(1) Uprava pripravi načrte ukrepov za bolezni iz Priloge 1.
(2) Načrti ukrepov se pripravijo v
skladu s pravilnikom, ki ureja bolezni živali.
18. člen
(cepljenje)
(1) Cepljenje proti boleznim iz
Priloge 1 se lahko izvede kot dopolnitev ukrepov, sprejetih po potrditvi
bolezni.
(2) Predlog in načrt cepljenja se
pošljeta Komisiji v odobritev.
(3) Odločitev o uvedbi cepljenja iz
prejšnjega odstavka se sprejme na podlagi naslednjih kriterijev:
-      
gostota populacije določene živalske vrste na
prizadetem območju;
-      
povzetek lastnosti cepiva;
-      
postopki nadzora distribucije, shranjevanja in
uporabe cepiva;
-      
vrsta in starost živali, ki morajo oziroma naj
bi bile cepljene;
-      
območja, kjer se mora oziroma naj bi se
opravilo cepljenje;
-      
predvideno trajanje akcije cepljenja.
(4) V primeru, da se sprejme odločitev
o cepljenju iz drugega odstavka tega člena, je:
-      
prepovedano cepljenje ali ponovitev cepljenja
dovzetnih živali na sumljivem gospodarstvu
-      
prepovedano je apliciranje hiperimunega seruma.
(5) Cepljene živali morajo biti jasno
označene in ne smejo zapustiti območja cepljenja, razen če so namenjene za
takojšnji zakol v klavnici, ki jo v ta namen določi uradni veterinar. Uradni
veterinar lahko dovoli premik živali v klavnico šele, ko je opravil pregled
vseh dovzetnih živali iz Priloge 1 na gospodarstvu in je potrdil, da pri nobeni
od dovzetnih živali ne obstaja sum na okužbo.
(6) Uprava o
poteku cepljenj iz tega člena redno obvešča Komisijo.
(7) Ne glede na določbe drugega
odstavka tega člena lahko Uprava uvede cepljenje v
nujnih primerih tudi brez predhodne odobritve Komisije. Odločitev o cepljenju,
ki mora upoštevati stopnjo koncentracije živali v določenih regijah, potrebo po
zaščiti posameznih pasem in geografsko območje, kjer se izvaja cepljenje,
pošlje Uprava Komisiji, ki zadevo prouči in lahko
sprejete ukrepe spremeni, zadrži, razširi ali ukine.

Priloga 1: Lista bolezni
Priloga 2: (črtana)
Priloga 3: (črtana)

Pravilnik o ukrepih za ugotavljanje,
preprečevanje in zatiranje določenih bolezni živali (Uradni list RS, št. 122/07)
vsebuje naslednjo prehodno in končno določbo:
»V. PREHODNA IN KONČNA DOLOČBA
19. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o ukrepih za ugotavljanje, preprečevanje in zatiranje
določenih živalskih kužnih bolezni (Uradni list RS, št. 30/99).
20. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o ukrepih za
ugotavljanje, preprečevanje in zatiranje določenih bolezni živali (Uradni list
RS, št. 42/10) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o ukrepih za
ugotavljanje, preprečevanje in zatiranje določenih bolezni živali (Uradni list
RS, št. 56/16)
vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije.«.