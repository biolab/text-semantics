I. SPLOŠNE DOLOČBE
1. člen
Ta pravilnik določa vrste in oblike ter
pogoje in pristojnosti za podeljevanje priznanj Ministrstva za obrambo (v
nadaljnjem besedilu: ministrstvo).
2. člen
(1) Za zasluge, razvoj in krepitev
obrambe države in Slovenske vojske, za zasluge, hrabrost ter uspehe pri
opravljanju vojaške službe v miru in v vojni podeljuje ministrstvo naslednja
priznanja:
-      
častni vojni znak;
-      
red in medaljo generala Maistra;
-      
red in medaljo Slovenske vojske;
-      
medaljo generala Franca Rozmana Staneta;
-      
medaljo ministra za obrambo;
-      
medaljo za zasluge;
-      
medaljo za znanstveno-raziskovalne dosežke;
-      
medalja za kulturne dosežke in promocijo
Slovenske vojske;
-      
medaljo načelnika Generalštaba Slovenske
vojske;
-      
medaljo za hrabrost;
-      
medaljo za ranjence;
-      
medaljo za mednarodno sodelovanje;
-      
medaljo v službi miru;
-      
medaljo v službi mirnodobne strukture Slovenske
vojske.
(2) Ministrstvo podeljuje tudi plaketo
ministra za obrambo, priznanje delodajalcem pripadnikov pogodbene rezerve ter
priznanja za delo na obveščevalno varnostnem področju, priznanje vojakom
Slovenske vojske za dosežene uspehe, za sodelovanje, za delo na športnem
področju, za najboljše strelce, za dolgoletno službo ter spominska priznanja in spominski pečatni prstan. Kot
priznanje se lahko podari tudi hladno in strelno orožje.
(3) Generalštab Slovenske
vojske, operativna in njim enaka poveljstva, bataljoni, njim enake ali višje
enote in zavodi lahko podeljujejo svoja priznanja, katerih obliko in namen
določijo v ustreznem pisnem aktu poveljevanja.
(4) K vrsti in obliki priznanj
poveljstev, enot in zavodov iz prejšnjega odstavka ter pogojem za njihovo
podeljevanje, mora predhodno dati soglasje Generalštab Slovenske vojske.
3. člen
(1) Priznanja po tem pravilniku se lahko
podeljuje pripadnikom Slovenske vojske, vojaškim poveljstvom, enotam in
zavodom, javnim uslužbencem ministrstva, notranjim organizacijskim
enotam in organom v sestavi ministrstva (v nadaljnjem besedilu: organizacijskim
enotam ministrstva), gospodarskim družbam, zavodom in drugim
organizacijam, organom, posameznikom izven ministrstva (v nadaljnjem besedilu:
posameznik) in tujim vojaškim ter civilnim osebam in organizacijam.
(2) V miru lahko prejemnik prejme priznanje
po izteku dveh let, ko mu je bilo podeljeno zadnje priznanje na podlagi tega
pravilnika, razen medalj iz četrte, šeste, sedme, osme, desete, enajste,
trinajste in štirinajste alineje prvega odstavka prejšnjega člena, priznanja za
delo na športnem področju, za najboljše strelce, za dolgoletno službo ter
spominskega priznanja, spominskega pečatnega prstana, velike sablje Ministrstva
za obrambo, male sablje Slovenske vojske, malega noža Slovenske vojske, listine
za dosežene uspehe pogodbenemu pripadniku rezervne sestave ter priznanj
poveljstev, enot in zavodov iz tretjega odstavka prejšnjega člena.
(3) Pri podelitvi priznanj se upošteva
načelo postopnosti, razen v izjemnih primerih. Za zasluge in uspehe v miru se
najprej podelijo bronasta priznanja, nato srebrna in zlata priznanja oziroma
najprej redi tretje stopnje, nato druge in prve stopnje.
(4) Načelo postopnosti iz prejšnjega
odstavka se ne upošteva pri podelitvi medalje načelnika Generalštaba Slovenske
vojske, medalje za znanstveno‑raziskovalne dosežke, medalje za kulturne dosežke
in promocijo Slovenske vojske ter znaka Obveščevalno varnostne službe.
(5) Medalja generala Maistra ali
medalja Slovenske vojske se lahko podeli pripadniku Slovenske vojske oziroma
javnemu uslužbencu ministrstva, ki je prejemnik medalje načelnika Generalštaba
Slovenske vojske ali medalje ministra za obrambo. Ta
pogoj ne velja za prejemnika priznanja, ki je medaljo generala Maistra ali
medaljo Slovenske vojske že prejel.
(6) Prejemnik priznanja lahko prejme
vsako priznanje po tem pravilniku le enkrat, razen medalje za zasluge, medalje
za hrabrost, medalje za ranjence, medalje generala Franca Rozmana Staneta,
medalje v službi miru, medalje v službi mirnodobne
strukture Slovenske vojske, priznanja za najboljše
strelce, listine za dosežene uspehe pogodbenemu pripadniku rezervne sestave in
priznanja delodajalcem pripadnikov pogodbene rezerve.
(7) Tujim vojaškim ter civilnim osebam
in organizacijam se lahko podelita samo priznanji medalja za mednarodno
sodelovanje in mala sablja Ministrstva za obrambo.
(8) Predlagatelji morajo pri pripravi
predlogov za priznanja upoštevati s tem pravilnikom predpisane pogoje in
kriterije za podelitev posamezne vrste priznanja.
(9) Priznanje se lahko podeli tudi
posmrtno, razen strelnega in hladnega orožja.
II. VRSTE PRIZNANJ
1. Častni vojni znak
4. člen
(1) Častni vojni znak se lahko podeli
pripadnikom Slovenske vojske kot najvišje priznanje ministrstva za izkazano
izjemno hrabrost v vojni ali za posebno požrtvovalnost v bojnih nalogah v vojni
ali miru.
(2) Častni vojni znak je oblikovan kot
oznaka pripadnosti Slovenski vojski, ki jo obkroža venec zelenih lipovih
listov. V ozadju sta prekrižana meča, ki imata vidna ročaja in konici rezil.
Sredi znaka je na modrem polju napis SLOVENIJA, pod njim je na rdečem polju
letnica, na katero se podelitev nanaša. Na zadnji strani znaka sta vgravirana
ime in priimek nosilca. Častni vojni znak je izdelan iz srebra in pozlačen. Poglobljena polja, izpolnjena z barvo, so
prevlečena s prozornim poliestrskim emajlom.
(3) Nadomestna oznaka za častni vojni
znak, podeljen za zasluge v miru, je belo-modro-rdeč pravokotnik, ki ima v
sredini oznako pripadnosti Slovenski vojski obdano z zelenim lipovim vencem.
Nadomestna oznaka za častni vojni znak, podeljen za zasluge v vojni, je
belo-modro-rdeč pravokotnik, ki ima v sredini oznako pripadnosti Slovenski
vojski, obdano z zelenim lipovim vencem ter 3 mm od levega in desnega roba 1 mm široko črto zlate barve.
2. Red in medalja generala Maistra
2.1 Red generala Maistra
5. člen
(1) Red generala Maistra se lahko
podeli za izjemne zasluge v vojni, za izjemno uspešno poveljevanje v vojni ali
miru ter za izjemne zasluge pri krepitvi in razvoju Slovenske vojske.
(2) Za vojne zasluge se priznanje
podeljuje kot red generala Maistra z meči, za zasluge v miru pa kot red
generala Maistra.
(3) Red generala Maistra ima tri
stopnje in se podeljuje kot red generala Maistra I. stopnje, red generala
Maistra II. stopnje in red generala Maistra III. stopnje.
6. člen
(1) Red generala Maistra I. stopnje in
red generala Maistra II. stopnje se lahko podeli višjim častnikom in vojaškim
uslužbencem XII. do XV. razreda. Red generala Maistra III. stopnje se lahko
podeli častnikom in višjim vojaškim uslužbencem.
(2) Red generala Maistra I. stopnje se
lahko podeli po 25 letih službovanja v ministrstvu, red generala Maistra II.
stopnje po 20 letih in red generala Maistra III. stopnje po 15 letih
službovanja v ministrstvu.
7. člen
(1) Red generala Maistra vseh treh
stopenj je oblikovano kot okrogla medalja z likom generala Maistra in napisom
GENERAL MAISTER. Medaljo obkroža venec lipovih listov. Nad medaljo je majhen
venec z obročkom za trak. Pri redu prve stopnje je lik generala Maistra zlate
barve, pri drugi stopnji srebrne barve in pri tretji stopnji bronaste barve. Na
zadnji strani so vgravirani ime in priimek nosilca ter leto, ko je bilo
priznanje podeljeno.
(2) Red generala Maistra z meči za
vojne zasluge ima dodana meča, od katerih so vidni ročaja in konici rezil.
(3) Priznanja vseh treh stopenj so
izdelana iz srebra in visijo na belo-modro-rdečem traku. Poglobljena polja, izpolnjena z barvo, so
prevlečena s prozornim poliestrskim emajlom.
8. člen
(1) Nadomestne oznake za rede generala
Maistra so:
-      
za red generala Maistra I. stopnje
belo-modro-rdeč pravokotnik, ki ima v sredini zlat lik generala Maistra;
-      
za red generala Maistra II. stopnje
belo-modro-rdeč pravokotnik, ki ima v sredini srebrn lik generala Maistra;
-      
za red generala Maistra III. stopnje
belo-modro-rdeč pravokotnik, ki ima v sredini bronast lik generala Maistra.
(2) Nadomestne oznake za rede generala
Maistra, podeljene za zasluge v vojni, imajo v sredini zlat, srebrn ali
bronasti lik generala Maistra z meči.
2.2 Medalja generala Maistra
9. člen
(1) Medalja generala Maistra se lahko
podeli za posebne zasluge v vojni ali miru ter za pomembne uspehe pri
opravljanju vojaške službe oziroma del na obrambnem področju.
(2) Za vojne zasluge se priznanje
podeljuje kot medalja generala Maistra z meči, za zasluge v miru pa kot medalja
generala Maistra.
(3) Priznanje ima tri stopnje in se
podeljuje kot zlata, srebrna in bronasta medalja generala Maistra.
10. člen
(1) Zlata medalja generala Maistra se
lahko podeli pripadnikom Slovenske vojske in javnim uslužbencem ministrstva na
vodstvenih položajih za posebne zasluge pri krepitvi in razvoju Slovenske
vojske oziroma obrambe Republike Slovenije.
(2) Srebrna medalja generala Maistra
se lahko podeli pripadnikom Slovenske vojske in javnim uslužbencem ministrstva
na vodstvenih položajih za pomemben prispevek pri krepitvi in razvoju Slovenske
vojske oziroma obrambe Republike Slovenije.
(3) Bronasta medalja generala Maistra
se lahko podeli pripadnikom Slovenske vojske in javnim uslužbencem ministrstva
za dosežene pomembne uspehe pri opravljanju vojaške službe oziroma nalog na
obrambnem področju.
11. člen
(1) Medalja generala Maistra je okrogle
oblike, na njem je upodobljen general Maister in ob njem napis GENERAL MAISTER.
Na zadnji strani so vgravirani ime in priimek nosilca ter leto podelitve.
Priznanja so v skladu s stopnjo zlate, srebrne in bronaste barve.
(2) Medalja generala Maistra z meči za
vojne zasluge ima na obročku, ki veže medaljo in trak, dodana prekrižana meča.
(3) Priznanja vseh treh stopenj so
izdelana iz bakra in visijo na modrem traku.
12. člen
(1) Nadomestne oznake za medalje
generala Maistra so:
-      
za zlato medaljo generala Maistra moder
pravokotnik, ki ima na sredini zlat lik generala Maistra;
-      
za srebrno medaljo generala Maistra moder
pravokotnik, ki ima na sredini srebrn lik generala Maistra;
-      
za bronasto medaljo generala Maistra moder
pravokotnik, ki ima na sredini bronast lik generala Maistra.
(2) Nadomestne oznake za medalje
generala Maistra, podeljene za zasluge v vojni, imajo v sredini zlat, srebrn
ali bronasti lik generala Maistra z meči.
3. Red in medalja Slovenske vojske
3.1 Red Slovenske vojske
13. člen
(1) Red Slovenske vojske se lahko
podeli za izjemne zasluge pri krepitvi in razvoju obrambe Republike Slovenije.
(2) Za vojne zasluge se priznanje
podeljuje kot red Slovenske vojske z meči, za zasluge v miru pa kot red
Slovenske vojske.
(3) Red Slovenske vojske ima tri
stopnje in se podeljuje kot red Slovenske vojske na lenti, red Slovenske vojske
z zvezdo in red Slovenske vojske.
14. člen
(1) Red Slovenske vojske na lenti in
red Slovenske vojske z zvezdo se lahko podeli podčastnikom in častnikom
Slovenske vojske, vojaškim uslužbencem III. do XV. razreda, civilnim osebam na
vodstvenih položajih v stalni sestavi Slovenske vojske ter poveljstvom, enotam
in zavodom Slovenske vojske in javnim uslužbencem ministrstva na vodstvenih
položajih. Red Slovenske vojske se lahko podeli vojakom stalne sestave
Slovenske vojske, podčastnikom in častnikom Slovenske vojske, vojaškim
uslužbencem, civilnim osebam v stalni sestavi Slovenske vojske, poveljstvom,
enotam in zavodom Slovenske vojske ter javnim uslužbencem ministrstva.
(2) Red Slovenske vojske na lenti se
lahko podeli po 25 letih službovanja v ministrstvu, red Slovenske vojske z
zvezdo po 20 letih in red Slovenske vojske po 15 letih službovanja v
ministrstvu.
15. člen
(1) Red Slovenske vojske vseh treh
stopenj je oblikovano kot oznaka pripadnosti Slovenski vojski, izza katere
enakomerno izhajajo na vse strani porazdeljeni srebrni žarki. Na zadnji strani
priznanja so vgravirani ime in priimek nosilca ter leto podelitve.
(2) Red Slovenske vojske z meči za
vojne zasluge ima dodana prekrižana meča.
(3) Priznanja vseh treh stopenj so
izdelana iz srebra. Poglobljena
polja, izpolnjena z barvo, so prevlečena s prozornim poliestrskim emajlom.
(4) Red Slovenske vojske na lenti se
nosi na lenti, ki pada z desne rame proti levemu boku. Lenta je svetlo modre
barve.
(5) Red Slovenske vojske z zvezdo je
oblikovan kot zvezda in se nosi na levi strani prsi.
(6) Red Slovenske vojske je oblikovan
kot okrogla medalja.
16. člen
(1) Nadomestne oznake za red Slovenske
vojske so:
-      
za red Slovenske vojske na lenti moder
pravokotnik, ki ima na sredi rdečo črto na kateri je oznaka pripadnosti
Slovenski vojski, ki je obdana z zelenim lipovim vencem;
-      
za red Slovenske vojske z zvezdo moder
pravokotnik, ki ima na sredi rdečo črto na kateri je oznaka pripadnosti
Slovenski vojski, ki je obdana z zlatim lipovim vencem;
-      
za red Slovenske vojske moder pravokotnik, ki
ima na sredi rdečo črto.
(2) Nadomestna oznaka za red Slovenske
vojske, podeljen za zasluge v vojni, ima dodatno 3 mm od levega in desnega roba 1 mm široko črto zlate barve.
3.2 Medalja Slovenske vojske
17. člen
(1) Medalja Slovenske vojske se lahko
podeli za dolgoletne zasluge in prispevek pri krepitvi in razvoju obrambnega sistema
ter Slovenske vojske.
(2) Za vojne zasluge se priznanje
podeli kot medalja Slovenske vojske z meči, za zasluge v miru pa kot medalja
Slovenske vojske.
(3) Priznanje ima tri stopnje in se
podeljuje kot zlata, srebrna in bronasta medalja Slovenske vojske.
18. člen
(1) Zlata medalja Slovenske vojske se
lahko podeli pripadnikom Slovenske vojske, poveljstvom, enotam in zavodom
Slovenske vojske, organizacijskim enotam ministrstva
ter javnim uslužbencem ministrstva za posebne uspehe pri opravljanju nalog ter
za pomemben prispevek h krepitvi in razvoju obrambnega sistema Republike
Slovenije ter ugledu ministrstva in Slovenske vojske.
(2) Srebrna medalja Slovenske vojske
se lahko podeli pripadnikom Slovenske vojske, poveljstvom, enotam in zavodom
Slovenske vojske, organizacijskim enotam ministrstva
ter javnim uslužbencem ministrstva, ki so se izkazali pri opravljanju dolžnosti
na obrambnem področju ali pri opravljanju nalog Slovenske vojske in so pomembno
prispevali k razvoju in ugledu ministrstva in Slovenske vojske.
(3) Bronasta medalja Slovenske vojske
se lahko podeli pripadnikom Slovenske vojske, poveljstvom, enotam in zavodom
Slovenske vojske, organizacijskim enotam ministrstva
ter javnim uslužbencem ministrstva za uspešno opravljanje dolžnosti na
obrambnem področju.
(4) Zlata in srebrna medalja Slovenske
vojske se lahko podelita tudi posameznikom za izjemno pomemben prispevek pri
razvoju in ugledu ministrstva oziroma Slovenske vojske.
19. člen
(1) Medalja Slovenske vojske vseh treh
stopenj je okrogle oblike, na njej je oznaka pripadnosti Slovenski vojski. Na
zadnji strani medalje so vgravirani ime in priimek nosilca ter leto podelitve.
Priznanja so glede na stopnjo zlate, srebrne in bronaste barve. Priznanje visi
na rdečem traku z belo-modro-rdečo črto.
(2) Medalja Slovenske vojske z meči za
vojne zasluge ima na obročku, ki veže medaljo in trak, dodana prekrižana meča.
(3) Priznanja vseh treh stopenj so
izdelana iz bakra. Poglobljena polja, izpolnjena z barvo, so prevlečena s prozornim
poliestrskim emajlom.
20. člen
(1) Nadomestne oznake za medaljo Slovenske
vojske so:
-      
za zlato medaljo Slovenske vojske rdeč
pravokotnik, ki ima na sredini belo-modro-rdečo črto, na kateri je oznaka
pripadnosti Slovenski vojski, obdana z zlatim lipovim vencem;
-      
za srebrno medaljo Slovenske vojske rdeč
pravokotnik, ki ima na sredini belo-modro-rdečo črto, na kateri je oznaka
pripadnosti Slovenski vojski, obdana s srebrnim lipovim vencem;
-      
za bronasto medaljo Slovenske vojske rdeč
pravokotnik, ki ima na sredini belo-modro-rdečo črto, na kateri je oznaka
pripadnosti Slovenski vojski, obdana z bronastim lipovim vencem.
(2) Nadomestna oznaka za medaljo
Slovenske vojske, podeljen za zasluge v vojni, ima dodatno 3 mm od levega in desnega roba 1 mm široko črto zlate barve.
4. Medalja za hrabrost
21. člen
(1) Medalja za hrabrost se lahko podeli
osebam, ki so se izkazale z izjemno hrabrostjo v vojni ali so opravili izjemno
pogumno dejanje v miru, in sicer:
-      
za izjemno hrabrost v vojni, če kljub oceni
situacije, da je bojna naloga ali dejanje tvegano, dosežejo pomemben uspeh in
spremenijo potek dogajanja v korist Slovenske vojske, če pod hudim sovražnim
ognjem rešijo življenje ali pomembne dobrine ali če preprečijo ali onesposobijo
sovražnikovo delovanje in pri tem tvegajo življenje;
-      
za izjemno pogumno dejanje v miru, če rešijo
oziroma preprečijo dejanje, ki ogroža življenje in delo ljudi.
(2) Prejemniku priznanja se za dejanje iz
druge alinee prejšnjega odstavka, ob katerem je izpostavil v nevarnost svoje
življenje, podeli tudi denarna nagrada v višini dvakratne povprečne plače v
Republiki Sloveniji.
22. člen
(1) Medalja za hrabrost je okrogle
oblike, na njem je napis ZA HRABROST, pod njim sta stilizirana puška in lipova
vejica. Na zadnji strani so vgravirani ime in priimek nosilca ter leto
podelitve.
(2) Priznanje je izdelano iz srebra in
pozlačeno ter visi na belo-modro-rdečem traku. Poglobljena polja, izpolnjena z barvo, so prevlečena s prozornim poliestrskim
emajlom.
(3) Nadomestna oznaka za medaljo za
hrabrost, podeljene za zasluge v miru, je belo-modro-rdeč pravokotnik, ki ima
na sredini pomanjšano medaljo.
(4) Nadomestna oznaka za medaljo za
hrabrost, podeljene za zasluge v vojni, je belo-modro-rdeč pravokotnik, ki ima
na sredini pomanjšano medaljo z meči.
5. Medalja za ranjence
23. člen
(1) Medalja za ranjence se lahko
podeli pripadnikom Slovenske vojske, ki so bili ranjeni med bojnim delovanjem
ali brez svoje krivde pri opravljanju vojaške službe v miru.
(2) Medalja za ranjence se lahko
podeli tudi osebam, zaposlenim v upravnem delu ministrstva, ki so napotene na
mednarodno operacijo ali misijo in so pripadniki kontingenta Slovenske vojske,
civilnim osebam, ki so napotene oziroma sodelujejo v mednarodni operaciji ali
misiji, pripadnikom Rdečega križa in Civilne zaščite ter drugih humanitarnih
organizacij, ki so bili ranjeni med izvajanjem svojih nalog na območju bojnega
delovanja oziroma zaradi vojaških aktivnosti na območju, kjer se izvaja
mednarodna operacija ali misija.
24. člen
(1) Medalja za ranjence je okrogle
oblike. Na njem je stilizirana kaplja krvi, na zadnji strani so vgravirani ime
in priimek nosilca ter datum, ko je bil prejemnik ranjen.
(2) Priznanje je izdelano iz srebra in
visi na rdečem traku. Poglobljena
polja, izpolnjena z barvo, so prevlečena s prozornim poliestrskim emajlom.
(3) Nadomestna oznaka za medaljo za
ranjence za ranjene v mirnodobnih aktivnostih je rdeč pravokotnik, ki ima na
sredini pomanjšano medaljo.
(4) Nadomestna oznaka za medaljo za
ranjence za ranjene v bojnih aktivnostih je rdeč pravokotnik, ki ima na sredini
pomanjšano medaljo z meči.
5.a Medalja generala Franca Rozmana Staneta
24.a člen
Medalja generala Franca Rozmana Staneta se
lahko podeli pripadnikom Slovenske vojske za izjemno prizadevno in uspešno
opravljanje poveljniških dolžnosti na mednarodnih operacijah in misijah.
24.b člen
(1) Medalja generala Franca Rozmana
Staneta je okrogle oblike, na njem je upodobljen general Franc Rozman Stane in
nad njim napis GENERAL FRANC ROZMAN STANE. Na zadnji strani so vgravirani ime
in priimek nosilca ter leto podelitve.
(2) Priznanje je izdelano iz bakra in visi na modrem traku, ki ima na sredini vzdolžno tkano
slovensko trobojnico.
(3) Nadomestna oznaka za medaljo
generala Franca Rozmana Staneta je moder pravokotnik, ki ima na sredini
vzdolžno tkano slovensko trobojnico. Če je oseba prejela več kot eno samo priznanje,
se število prejetih priznanj označi z ustrezno rimsko številko.
6. Priznanja ministra za obrambo
25. člen
Priznanje ministra za obrambo se lahko
podeli kot medalja ministra za obrambo ali kot plaketa ministra za obrambo.
6.1 Medalja ministra za obrambo
26. člen
(1) Medalja ministra za obrambo se
lahko podeli javnim uslužbencem ministrstva in pripadnikom stalne sestave
Slovenske vojske za uspešno in prizadevno opravljanje nalog na obrambnem
področju.
(2) Medalja ministra za obrambo je
okrogle oblike, na njej je na sredini reliefno oblikovan tetraeder, katerega ob
levi stranici obkroža reliefno oblikovana lovorjeva vejica, ob desni stranici
pa reliefno oblikovana vejica lipovih listov. Ob zgornji vodoravni stranici
tetraedra je izsekan periferni del medalje. Na zadnji strani priznanja je v
zgornjem delu vkovan logotip grba Republike Slovenije z dvema vodoravnima
linijama, med katerima je izpisano v dveh vrsticah »REPUBLIKA SLOVENIJA –
MINISTRSTVO ZA OBRAMBO«, v spodnjem delu pa so vgravirani ime in priimek
nosilca ter leto podelitve.
(3) Priznanje je izdelano iz bakra in je na zelen trak z zlatima linijama pripet s posebnim kovinskim
obročem.
(4) Nadomestna oznaka za medaljo
ministra za obrambo je zelen pravokotnik, ki ima ob vsaki strani zlato črto.
6.2 Plaketa ministra za obrambo
27. člen
Plaketa ministra za obrambo se lahko podeli
javnim uslužbencem ministrstva za strokovno, učinkovito in racionalno
opravljanje nalog na upravnem področju ministrstva.
28. člen
Plaketa ministra za obrambo je oblikovana
kot pokončen pravokotnik. Na njem je v zgornjem delu reliefno oblikovan
tetraeder, katerega ob levi stranici obkroža reliefno oblikovana lovorjeva
vejica, ob desni stranici pa reliefno oblikovana vejica lipovih listov. V
spodnjem delu pokončnega pravokotnika so vgravirani ime in priimek nosilca ter
leto podelitve. Priznanje je izdelano iz kristala.
7. Medalja za zasluge
29. člen
(1) Medalja za zasluge se lahko podeli
pripadnikom Slovenske vojske in javnim uslužbencem ministrstva za:
-      
izjemno delo pri vzpostavitvi in poglobitvi
mednarodnih odnosov s prijateljskimi državami na obrambnem in vojaškem področju;
-      
izjemno uspešno izveden projekt, ki je
posebnega pomena za razvoj in krepitev obrambe države.
(2) Medalja za zasluge se lahko podeli
tudi posamezniku za posebne zasluge pri krepitvi in razvoju obrambe ter ugledu
ministrstva na mednarodnem področju.
30. člen
(1) Medalja za zasluge je okrogle
oblike. Na sprednji strani sta dva pokončna meča, katera držala se v spodnjem
delu stikata. Ob levem meču je reliefno oblikovana lovorjeva vejica, ob desnem
meču pa reliefno oblikovana vejica lipovih listov. Na sredini med mečema so
reliefno oblikovani žarki, ki se proti vrhu razširijo. Na zadnji strani je ob
zgornjem robu napis ZA ZASLUGE, v spodnjem delu pa so vgravirani ime in priimek
nosilca ter leto podelitve.
(2) Priznanje je izdelano iz bakra in visi na zelenem traku, z zlato črto na sredini.
(3) Nadomestna oznaka za medaljo za
zasluge je zelen pravokotnik, ki ima na sredini zlato črto. Če je
oseba prejela več kot eno priznanje, se število prejetih priznanj označi z
ustrezno številko.
8. Medalja načelnika Generalštaba
Slovenske vojske
31. člen
(1) Medalja načelnika Generalštaba
Slovenske vojske se lahko podeli za izjemne uspehe pri razvoju, krepitvi,
pripravljenosti in ugleda Slovenske vojske ter za uspešno in prizadevno delo v
Slovenski vojski.
(2) Za vojne zasluge se priznanje
podeljuje kot medalja načelnika Generalštaba Slovenske vojske z meči, za
zasluge v miru pa kot priznanje Slovenske vojske.
(3) Priznanje ima štiri stopnje in se
podeljuje kot zlata, srebrna in bronasta medalja načelnika Generalštaba Slovenske
vojske ter kot medalja načelnika Generalštaba Slovenske vojske.
32. člen
(1) Zlata medalja načelnika
Generalštaba Slovenske vojske se lahko podeli pripadnikom Slovenske vojske ter
poveljstvom, enotam in zavodom Slovenske vojske za izjemno pomemben dolgoleten
prispevek in zasluge pri razvoju in krepitvi Slovenske vojske.
(2) Srebrna medalja načelnika
Generalštaba Slovenske vojske se lahko podeli pripadnikom Slovenske vojske ter
poveljstvom, enotam in zavodom Slovenske vojske za posebno pomemben dolgoleten
prispevek in zasluge pri razvoju in krepitvi Slovenske vojske.
(3) Bronasta medalja načelnika
Generalštaba Slovenske vojske se lahko podeli pripadnikom Slovenske vojske ter
poveljstvom, enotam in zavodom Slovenske vojske za pomemben prispevek in
zasluge pri razvoju in krepitvi Slovenske vojske.
(4) Medalja načelnika Generalštaba
Slovenske vojske se lahko podeli pripadnikom Slovenske vojske, posameznikom ter
organizacijam in društvom za zasluge pri razvoju in krepitvi Slovenske vojske.
33. člen
(1) Medalja načelnika Generalštaba
Slovenske vojske vseh štirih stopenj je oblikovano kot oznaka Generalštaba
Slovenske vojske, iz katerega enakomerno izhajajo v obliki šesterokotnika
žarki, ki so glede na stopnjo priznanja zlate, srebrne, bronaste in patinaste
barve. Pod znakom Slovenske vojske sta prekrižana meč in puška. Na zadnji
strani priznanja so vgravirani ime in priimek nosilca ali naziv poveljstva,
enote, zavoda, organizacije oziroma društva ter leto podelitve.
(2) Medalja načelnika Generalštaba
Slovenske vojske z meči za vojne zasluge ima na obročku, ki veže medaljo in
trak, dodana prekrižana meča.
(3) Priznanja vseh štirih stopenj so
izdelana iz bakra in visijo na modrem traku, ki ima na
levem in desnem robu zlato rumeno vertikalno črto. Poglobljena polja, izpolnjena z barvo, so prevlečena s prozornim
poliestrskim emajlom.
34. člen
(1) Nadomestne oznake za medaljo
načelnika Generalštaba Slovenske vojske so:
-      
za zlato medaljo načelnika Generalštaba
Slovenske vojske moder pravokotnik, ki ima na levi in desni strani črto rumene
barve in na sredini pomanjšano priznanje zlate barve;
-      
za srebrno medaljo načelnika Generalštaba
Slovenske vojske moder pravokotnik, ki ima na levi in desni strani črto rumene
barve in na sredini pomanjšano priznanje srebrne barve;
-      
za bronasto medaljo načelnika Generalštaba
Slovenske vojske moder pravokotnik, ki ima na levi in desni strani črto rumene
barve in na sredini pomanjšano priznanje bronaste barve;
-      
za medaljo načelnika Generalštaba Slovenske
vojske moder pravokotnik, ki ima na levi in desni strani črto rumene barve.
(2) Nadomestna oznaka za zlato,
srebrno in bronasto medaljo načelnika Generalštaba Slovenske vojske, podeljeno
za zasluge v vojni, ima na levi in desni strani črto rumene barve ter v sredini
pomanjšano priznanje z meči v zlati, srebrni ali bronasti barvi. Nadomestna
oznaka za medaljo načelnika Generalštaba Slovenske vojske, podeljeno za zasluge
v vojni, ima na levi in desni strani črto rumene barve ter v sredini pomanjšano
priznanje z meči patinaste barve.
9. Medalja v službi miru
35. člen
(1) Medalja v službi miru se podeli
pripadnikom Slovenske vojske ali javnim uslužbencem ministrstva za sodelovanje
v mednarodnih dogovorjenih misijah za vzpostavitev in ohranjanje miru, za
sodelovanje v humanitarnih operacijah ali za načrtovanje in izvajanje vojaško
obrambnih nalog na mednarodnem področju.
(2) Priznanje se podeli, če je bila
oseba v operaciji oziroma misiji najmanj 3 mesece in je svojo dolžnost
opravljala skladno s Pravili službe v Slovenski vojski in mednarodnimi
predpisi. Priznanje se podeli tudi, če je bila oseba odpoklicana iz razloga, ki
ga osebi ni mogoče naprtiti, vendar je opravljala dolžnost v operaciji oziroma
misiji najmanj 30 dni.
(3) Izjemoma se priznanje lahko podeli
osebi, ki ne izpolnjuje pogoja iz prejšnjega odstavka, če je bila napotena na
mednarodno operacijo ali misijo za čas najmanj 30 dni. V posameznem koledarskem
letu lahko posameznik v skladu s tem členom prejme samo eno priznanje medalja v
službi miru.
36. člen
(1) Medalja v službi miru je okrogle
oblike, na njej je podoba zemeljske oble, ki jo obkroža venec lipovih listov in
ki so na vrhu sklenjeni z državnim grbom Republike Slovenije. Na zadnji strani
medalje je zgoraj polkrožno napis MINISTRSTVO ZA OBRAMBO, spodaj polkrožno
napis V SLUŽBI MIRU, na sredini pa so vgravirani ime in priimek nosilca ter
leto podelitve.
(2) Priznanje je izdelano iz bakra in visi na traku bele barve, ki ima na sredini široko modro progo.
Na traku je ploščica s kratico in nazivom misije oziroma operacije.
(3) Nadomestna oznaka za medaljo v
službi miru je bele barve in ima na sredini modro progo. Če je nosilec
sodeloval v operaciji oziroma v misiji več kot enkrat, se število sodelovanj
označi z ustrezno številko.
(4) Za sodelovanje v operacijah
oziroma misijah, ki se izvajajo v skladu s VII. poglavjem ustanovne listine
Združenih narodov, nosilec priznanja prejme ploščico z nazivom misije oziroma
operacije.
(5) Če je nosilec sodeloval v
operaciji ali misiji več kot enkrat, se mu podeli samo nadomestna oznaka, na
kateri je zaporedna številka operacije ali misije in ploščica s kratico naziva
operacije ali misije.
9.a Medalja v službi mirnodobne strukture Slovenske vojske
36.a člen
Medalja v službi mirnodobne strukture
Slovenske vojske se podeli pripadnikom Slovenske vojske ali javnim uslužbencem
ministrstva za sodelovanje v mirnodobni strukturi Slovenske vojske v tujini in
za opravljanje del in nalog v mednarodnih poveljstvih ter predstavništvih pri
Evropski uniji in Natu.
36.b člen
(1) Medalja
v službi mirnodobne strukture Slovenske vojske je okrogle oblike, na njej je
podoba zemeljske oble, ki jo obkroža venec lipovih listov in ki so na vrhu
sklenjeni z državnim grbom Republike Slovenije. Na zadnji strani je zgoraj
polkrožni napis MINISTRSTVO ZA OBRAMBO, spodaj polkrožni napis MSSVT, na
sredini pa so vgravirani ime in priimek nosilca ter leto podelitve.
(2) Priznanje
je izdelano iz bakra in visi na traku bele barve, ki ima na sredini široko
modro progo. Na traku je ploščica z napisom MSSVT.
(3) Nadomestna
oznaka za medaljo v službi mirnodobne strukture Slovenske vojske je bele barve
in ima na sredini modro progo. Na sredini modre proge je 1 mm široka črta zlate
barve. Če je nosilec služboval v mirnodobni strukturi Slovenske vojske v tujini
več kot enkrat, se število službovanj označi z ustrezno številko.
(4) Če
je nosilec služboval v mirnodobni strukturi Slovenske vojske v tujini več kot
enkrat, se mu podeli samo nadomestna oznaka, na kateri je zaporedna številka
službovanja v mirnodobni strukturi Slovenske vojske.
10. Medalja za znanstveno-raziskovalne
dosežke
37. člen
(1) Medalja za znanstveno-raziskovalne
dosežke Fridolin Kavčič se lahko podeli pripadnikom Slovenske vojske, javnim
uslužbencem ministrstva in posameznikom za uspešno izvedene multidisciplinarne
razvojne projekte, znanstveno-strokovne prispevke na področju vojaških veščin
ali uspešno uvedbo novih vsebin in metod dela v organizacijo in delovanje
Slovenske vojske.
(2) Priznanje ima tri stopnje in se
podeljuje kot zlata, srebrna in bronasta medalja za znanstveno-raziskovalne
dosežke Fridolin Kavčič.
38. člen
(1) Zlata medalja za
znanstveno-raziskovalne dosežke Fridolin Kavčič se lahko podeli za uspešno
zaključene multidisciplinarne razvojne projekte, ki prispevajo k učinkovitejši
organizaciji in izvajanju nalog Slovenske vojske. Za multidisciplinarnost se
šteje sodelovanje strokovnjakov Slovenske vojske, javnih uslužbencev
ministrstva in zunanjih strokovnjakov ali pa projektno sodelovanje
strokovnjakov različnih področij dela pri skupni projektni nalogi.
(2) Srebrna medalja za
znanstveno-raziskovalne dosežke Fridolin Kavčič se lahko podeli za znanstveno –
strokovne prispevke na področju vojaških veščin in področij dela, ki
zagotavljajo uspešnejše izvajanje vojaških nalog.
(3) Bronasta medalja za
znanstveno-raziskovalne dosežke Fridolin Kavčič se lahko podeli za uspešno
uvedbo novih vsebin in metod dela v organizaciji in delovanju Slovenske vojske.
39. člen
(1) Medalja za znanstveno-raziskovalne
dosežke Fridolin Kavčič vseh treh stopenj je izdelana iz bakra in je okrogle oblike. Na sprednji strani je lik Fridolina Kavčiča
in zgoraj v pomanjšani obliki oznaka pripadnosti Slovenski vojski. Na zadnji
strani so ob straneh lipovi listi, zgoraj napis ZNANOST IN VOJSKA, spodaj napis
ZA MIR, na sredini pa so vgravirani ime in priimek prejemnika in datum
podelitve priznanja.
(2) Nadomestna oznaka za medaljo za
znanstveno-raziskovalne dosežke Fridolin Kavčič je rdeč pravokotnik, ki ima na
sredini zeleno pokončno črto, na kateri je pomanjšana medalja.
11. Medalja za kulturne dosežke in
promocijo Slovenske vojske
40. člen
(1) Medalja za kulturne dosežke in
promocijo Slovenske vojske Andrej Komel, plemeniti Sočebran, se lahko podeli
pripadnikom Slovenske vojske in javnim uslužbencem ministrstva za izjemne
dosežke na področju kulturnega ustvarjanja in promocije Slovenske vojske.
Priznanje se podeljuje za samostojna dela, izvedbe in priredbe ter animacijo na
vseh področjih kulturnega ustvarjanja in promocije Slovenske vojske.
(2) Pogoji za podelitev priznanja so
javne objave ali izvedbe del na različnih kulturnih področjih, kvaliteta del,
odziv javnosti in prispevek h krepitvi ugleda Slovenske vojske.
(3) Priznanje ima tri stopnje in se
podeljuje kot zlata, srebrna in bronasta medalja za kulturne dosežke in
promocijo Slovenske vojske.
41. člen
(1) Zlata medalja za kulturne dosežke
in promocijo Slovenske vojske Andrej Komel, plemeniti Sočebran, se lahko podeli
za kulturne in promocijske dosežke na mednarodnem področju.
(2) Srebrna medalja za kulturne
dosežke in promocijo Slovenske vojske Andrej Komel, plemeniti Sočebran, se
lahko podeli za kulturne in promocijske dosežke, ki dosegajo visoko kvaliteto
ali so ocenjeni kot izjemno pomemben prispevek k oblikovanju in krepitvi ugleda
Slovenske vojske.
(3) Bronasta medalja za kulturne
dosežke in promocijo Slovenske vojske Andrej Komel, plemeniti Sočebran, se
lahko podeli za kulturne in promocijske dosežke visoke kvalitete, ki krepijo
prepoznavnost in ugled Slovenske vojske v domači javnosti.
42. člen
(1) Medalja za kulturne dosežke in
promocijo Slovenske vojske Andrej Komel, plemeniti Sočebran, vseh treh stopenj
je izdelana iz bakra in je okrogle oblike. Na sprednji
strani je lik plemenitega Sočebrana in na vrhu pomanjšana oznaka pripadnosti
Slovenski vojski. Na zadnji strani je na vrhu napis KULTURA IN VOJSKA, ob
straneh so stilizirani lipovi listi, na spodnji strani je napis ZA MIR, na
sredini pa so vgravirani ime in priimek prejemnika in datum podelitve
priznanja.
(2) Nadomestna oznaka za medaljo za
kulturne dosežke in promocijo Slovenske vojske je zlato rumen pravokotnik, ki
ima na sredini rdečo pokončno črto, na kateri je pomanjšana medalja.
12. Medalja za mednarodno sodelovanje
43. člen
(1) Medalja za mednarodno sodelovanje
se lahko podeli rezidenčnim in nerezidenčnim tujim obrambnim atašejem,
mednarodnim organizacijam, enotam in pripadnikom drugih vojsk oziroma
predstavnikom ministrstev za obrambo drugih držav in tujim državljanom, ki so s
svojim delom bistveno prispevali k razvoju in ugledu ministrstva in Slovenske
vojske.
(2) Priznanje ima pet stopenj in se
podeljuje kot medalja za mednarodno sodelovanje I., II., III., IV. in V.
stopnje.
44. člen
(1) Medalja za mednarodno sodelovanje
I. stopnje se lahko podeli ministru za obrambo druge države, visokemu političnemu
ali vojaškemu predstavniku druge vojske z generalskim činom ter vodji
mednarodne organizacije.
(2) Medalja za mednarodno sodelovanje
II. stopnje se lahko podeli visokemu predstavniku ministrstva za obrambo druge
države, visokemu vojaškemu predstavniku druge vojske najmanj s činom majorja,
obrambnemu atašeju druge države ob prenehanju opravljanja dolžnosti, visokemu
predstavniku mednarodne organizacije ter vojaški enoti druge vojske strateške
ravni.
(3) Medalja za mednarodno sodelovanje
III. stopnje se lahko podeli predstavniku ministrstva za obrambo druge države,
častniku druge vojske, namestniku obrambnega atašeja druge države ob prenehanju opravljanja dolžnosti, predstavniku
mednarodne organizacije ter vojaški enoti druge vojske operativne ravni.
(4) Medalja za mednarodno sodelovanje
IV. stopnje se lahko podeli predstavniku ministrstva za obrambo druge države,
podčastniku druge vojske, pomočniku obrambnega atašeja
druge države ob prenehanju opravljanja dolžnosti, predstavniku
mednarodne organizacije ter vojaški enoti druge vojske taktične ravni.
(5) Medalja za mednarodno sodelovanje
V. stopnje se lahko podeli predstavniku ministrstva za obrambo druge države,
druge vojske, mednarodne organizacije in drugemu državljanu.
45. člen
(1) Medalja za mednarodno sodelovanje
vseh petih stopenj je okrogle oblike, na katerem je sredinsko, v zgornjem delu
vkovan znak Slovenske vojske, v sredini spodnjega dela pa je vkovan stiliziran
simbol stisk rok. Med obema simboloma je na levi strani obroča vkovan napis
SODELOVANJE, na desni strani obroča pa napis COOPERATION. Sredinski del je
izsekan, v katerega je vložena ploščica iz plexi stekla, na sredini katere je
apliciran reliefni odkovek z gravuro obrisa globusa. Na zadnji strani so
vgravirani ime in priimek nosilca ter leto podelitve.
(2) Priznanja so v skladu s stopnjo
zlate, srebrne, bronaste, medeninaste in nikljaste barve.
(3) Priznanja vseh petih stopenj so
izdelana iz bakra in so na svetlo moder trak trikotne
oblike pripete s pozlačenim kovinskim obročkom. Trak ima na sredini vzdolžno
vtkano slovensko trobojnico, ob strani pa rumeni črti.
Poglobljena polja, izpolnjena z barvo, so prevlečena s
prozornim poliestrskim emajlom.
46. člen
Nadomestna oznaka za medaljo za mednarodno
sodelovanje je svetlo moder pravokotnik, ki ima na sredini vzdolžno vtkano
slovensko trobojnico, ob strani pa črti v zlati, srebrni, bronasti, medeninasti
ali nikljasti barvi.
13. Priznanje vojaku Slovenske vojske
za dosežene uspehe
47. člen
(1) Priznanje vojaku Slovenske vojske
za dosežene usprehe se lahko podeli za prizadevno in uspešno opravljanje
vojaške službe oziroma nalog in dolžnosti vojaka v Slovenski vojski.
(2) Priznanje vojaku Slovenske vojske
za dosežene usprehe se lahko podeli kot medalja vojaku Slovenske vojske za
dosežene uspehe in kot listina pogodbenemu pripadniku Slovenske vojske za
dosežene uspehe.
13.1 Medalja vojaku Slovenske vojske za
dosežene uspehe
48. člen
(1) Medalja vojaku Slovenske vojske za
dosežene uspehe ima štiri stopnje in se podeljuje kot zlata, srebrna in
bronasta medalja vojaku Slovenske vojske za dosežene uspehe ter kot medalja
vojaku Slovenske vojske za dosežene uspehe.
(2) Zlata medalja vojaku Slovenske
vojske za dosežene uspehe se lahko podeli vojakom stalne sestave Slovenske
vojske za izjemno prizadevno in uspešno opravljanje vojaške službe po preteku
najmanj petih let opravljanja službe v Slovenski vojski, vojakom rezervne
sestave Slovenske vojske pa za izjemno prizadevno in uspešno opravljanje nalog
oziroma dolžnosti po preteku najmanj petih let od razporeditve v rezervno
sestavo oziroma od podpisa pogodbe o opravljanju službe v rezervni sestavi.
(3) Srebrna medalja vojaku Slovenske
vojske za dosežene uspehe se lahko podeli vojakom stalne sestave Slovenske
vojske za prizadevno in uspešno opravljanje vojaške službe po preteku najmanj
treh let opravljanja službe v Slovenski vojski, vojakom rezervne sestave pa za
prizadevno in uspešno opravljanje nalog oziroma dolžnosti po preteku najmanj
treh let od razporeditve v rezervno sestavo oziroma od podpisa pogodbe o
opravljanju službe v rezervni sestavi.
(4) Bronasta medalja vojaku Slovenske
vojske za dosežene uspehe se lahko podeli vojakom stalne ali rezervne sestave
Slovenske vojske za prizadevno in uspešno opravljanje vojaške službe oziroma
nalog in dolžnosti vojakov v Slovenski vojski.
(5) Medalja vojaku Slovenske vojske za
dosežene uspehe se lahko podeli vojakom ob uspešnem zaključku temeljnega
vojaškega strokovnega usposabljanja za dosežene rezultate in vojakom stalne in
rezervne sestave Slovenske vojske za enkratna dejanja, ki pripomorejo k večjemu
ugledu enote.
49. člen
(1) Medalja vojaka Slovenske vojske za
dosežene uspehe je izdelana iz bakra in je okrogle oblike. Spredaj je lik
vojaka. Na zadnji strani so vgravirani ime in priimek vojaka ter leto
podelitve. Priznanja so glede na stopnjo zlate, srebrne, bronaste in patinaste
barve in visijo na zelenem traku.
(2) Nadomestne oznake za medaljo
vojaku Slovenske vojske za dosežene uspehe so:
-      
za zlato medaljo vojaku Slovenske vojske za
dosežene uspehe zelen pravokotnik, ki ima na sredini pomanjšano zlato medaljo vojaka
Slovenske vojske za dosežene uspehe;
-      
za srebrno medaljo vojaku Slovenske vojske za
dosežene uspehe zelen pravokotnik, ki ima na sredini pomanjšano srebrno medaljo
vojaka Slovenske vojske za dosežene uspehe;
-      
za bronasto medaljo vojaku Slovenske vojske za
dosežene uspehe zelen pravokotnik, ki ima na sredini pomanjšano bronasto
medaljo vojaka Slovenske vojske za dosežene uspehe;
-      
za medaljo vojaku Slovenske vojske za dosežene
uspehe zelen pravokotnik.
13.2 Listina za dosežene uspehe
pogodbenemu pripadniku rezervne sestave
50. člen
Listina za dosežene uspehe pogodbenemu
pripadniku Slovenske vojske se podeli pogodbenim pripadnikom rezervne sestave
Slovenske vojske ob poteku pogodbe za zgledno, uspešno in prizadevno
opravljanje nalog oziroma dolžnosti v času trajanja pogodbenih obveznosti.
14. Priznanja za delo na obveščevalno
varnostnem področju
51. člen
(1) Priznanja za delo na obveščevalno
varnostnem področju se lahko podelijo za uspehe in zasluge pri delu na
obveščevalnem, protiobveščevalnem in varnostnem področju, sistemu nacionalne
varnosti ter za prispevek pri krepitvi in razvoju obrambnega sistema.
(2) Priznanja za delo na obveščevalno
varnostnem področju se podeljujejo kot znak Obveščevalno varnostne službe,
pohvala Obveščevalno varnostne službe in plaketa Obveščevalno varnostne službe.
14.1 Znak Obveščevalno varnostne službe
52. člen
(1) Znak Obveščevalno varnostne službe
se lahko podeli posameznikom za pomembne zasluge pri
opravljanju del in nalog na področju nacionalne varnosti, obrambnem področju ter
pri obveščevalno varnostni dejavnosti.
(2) Priznanje ima tri stopnje in se
podeljuje kot zlati, srebrni in bronasti znak Obveščevalno varnostne službe.
53. člen
(1) Zlati znak Obveščevalno varnostne
službe se lahko podeli za pomembne zasluge na področju nacionalne varnosti.
(2) Srebrni znak Obveščevalno
varnostne službe se lahko podeli za pomembne uspehe pri izvajanju obveščevalno
varnostne dejavnosti ali na obrambnem področju.
(3) Bronasti znak Obveščevalno
varnostne službe se lahko podeli za pomembne uspehe pri izvajanju nalog na
obrambnem področju.
54. člen
Znak Obveščevalno varnostne službe vseh
treh stopenj je izdelan iz bakra in je okrogle oblike, premera 70 mm, na njem je oznaka Obveščevalno varnostne službe in napis REPUBLIKA SLOVENIJA, MINISTRSTVO ZA
OBRAMBO, OBVEŠČEVALNO VARNOSTNA SLUŽBA. Na zadnji strani so vgravirani ime in
priimek nosilca ter leto, ko je bilo priznanje podeljeno. Priznanja so glede na
stopnje zlate, srebrne ali bronaste barve. Poglobljena polja, izpolnjena z barvo, so prevlečena s prozornim
poliestrskim emajlom.
55. člen
Nadomestne oznake za znak Obveščevalno
varnostne službe so:
-      
za zlati znak Obveščevalno varnostne službe
moder pravokotnik, ki ima v sredini zlato oznako Obveščevalno varnostne službe;
-      
za srebrni znak Obveščevalno varnostne službe
moder pravokotnik, ki ima v sredini srebrno oznako Obveščevalno varnostne
službe;
-      
za bronasti znak Obveščevalno varnostne službe
moder pravokotnik, ki ima v sredini bronasto oznako Obveščevalno varnostne
službe.
14.2 Pohvala
56. člen
(1) Pohvala Obveščevalno varnostne
službe se lahko podeli posamezniku za posebne uspehe
pri opravljanju del in nalog na obveščevalnem, protiobveščevalnem in varnostnem
področju.
(2) Prejemniku pohvale se lahko izroči
tudi ustrezno spominsko darilo.
57. člen
(črtan)
58. člen
(črtan)
14.3 Plaketa
Obveščevalno varnostne službe
59. člen
Plaketa Obveščevalno varnostne službe se
lahko podeli domačim ali tujim ustanovam, organom oziroma organizacijam ter
posameznikom in tujim državljanom za zasluge na področju sodelovanja z
Obveščevalno varnostno službo.
15. Priznanje za delo na športnem
področju
60. člen
(1) Priznanje za delo na športnem
področju se lahko podeli za zasluge na področju športnih in rekreativnih
dejavnosti ministrstva.
(2) Priznanje ima štiri stopnje in se
lahko podeljuje kot zlato, srebrno in bronasto priznanje za športne dosežke ter
kot priznanje za delo na športnem področju.
61. člen
(1) Zlato priznanje za delo na
športnem področju se lahko podeli pripadnikom Slovenske vojske in javnim
uslužbencem ministrstva za izjemno pomemben prispevek na športnem področju in
za dolgoletno prizadevno delo na športnem in rekreativnem področju.
(2) Srebrno priznanje za delo na
športnem področju se lahko podeli pripadnikom Slovenske vojske in javnim
uslužbencem ministrstva za pomemben dolgoleten prispevek na športnem in
rekreativnem področju.
(3) Bronasto priznanje za delo na
športnem področju se lahko podeli pripadnikom Slovenske vojske in javnim
uslužbencem ministrstva za pomembne zasluge na športnem in rekreativnem
področju.
(4) Priznanje za delo na športnem
področju se lahko podeli pripadnikom Slovenske vojske, javnim uslužbencem
ministrstva, državljanom drugih držav ter posameznikom, gospodarskim družbam,
zavodom in drugim organizacijam za zasluge na športnem in rekreativnem
področju.
62. člen
(1) Priznanje za delo na športnem
področju vseh štirih stopenj je okrogle oblike, na njem je v ozadju stiliziran
znak Slovenske vojske in pred njim motiv antičnega metalca diska. Priznanje do
polovice obkroža venec zelenih lovorjevih listov. Antični metalec diska je
glede na stopnjo priznanja zlate, srebrne, bronaste in patinaste barve.
(2) Priznanja vseh štirih stopenj so
izdelana iz bakra.
(3) Priznanje za delo na športnem
področju vseh stopenj visijo na traku zelene barve.
63. člen
Nadomestne oznake za priznanje za delo na
športnem področju so:
-      
za zlato priznanje za delo na športnem področju
zelen pravokotnik, ki ima na sredini pomanjšan zlati lik antičnega metalca;
-      
za srebrno priznanje za delo na športnem
področju zelen pravokotnik, ki ima na sredini pomanjšan srebrni lik antičnega
metalca;
-      
za bronasto priznanje za delo na športnem
področju zelen pravokotnik, ki ima na sredini pomanjšan bronasti lik antičnega
metalca;
-      
za priznanje za delo na športnem področju zelen
pravokotnik, ki ima na sredini pomanjšan patinasti lik antičnega metalca.
16. Priznanje za najboljše strelce
64. člen
(1) Priznanje za najboljše strelce se
lahko podeli pripadnikom Slovenske vojske, če na uradnih strelskih preskusih z
osebnim orožjem dosežejo predpisano število zadetkov.
(2) Priznanje ima tri stopnje in se
podeljuje kot zlati, srebrni in bronasti strelski znak.
(3) Generalštab Slovenske vojske
določi število zadetkov, ki jih je treba doseči, za posamezno stopnjo
strelskega znaka.
(4) Prejemniki zlatega, srebrnega ali
bronastega strelskega znaka so upravičeni do zlate, srebrne ali bronaste
strelske vrvice.
65. člen
(1) Strelski znak ima obliko značke na
kateri je lik strelca. Glede na stopnjo je znak zlate, srebrne ali bronaste
barve. Priznanja vseh treh
stopenj so izdelana iz bakra.
(2) Strelska vrvica je pletena in je
zlate, srebrne ali bronaste barve.
17. Priznanje za dolgoletno službo
66. člen
(1) Za dolgoletno službo v ministrstvu
se podelita znak za dolgoletno službo in zahvalna listina s spominskim kovancem.
(2) Znak za dolgoletno službo se
podeli pripadnikom stalne sestave Slovenske vojske in javnim uslužbencem
ministrstva za dopolnjeno določeno število let službe v ministrstvu oziroma v
poveljstvih, enotah ter zavodih Slovenske vojske.
(3) Prvi znak za dolgoletno službo se
podeli po desetih letih službe, nadaljnji pa za vsakih naslednjih deset let.
(4) Znak za dolgoletno službo je
okrogle oblike, v zgornjem delu je vkovan logotip grba Republike Slovenije z
dvema vodoravnima linijama, med katerima je izpisano v dveh vrsticah REPUBLIKA
SLOVENIJA – MINISTRSTVO ZA OBRAMBO. Na zadnji strani je vgravirana rimska
številka X, XX, XXX ali XL.
(5) Znak je izdelan iz bakra. Znaka za X in XX let dela v ministrstvu oziroma v poveljstvih,
enotah ter zavodih Slovenske vojske sta srebrne barve, premera 27 mm, za XXX in XL let dela pa zlate barve, premera 32 mm.
(6) Nadomestna oznaka za znak za
dolgoletno službo je moder pravokotnik, ki ima na sredini srebrno ali zlato
rimsko številko glede na število delovnih let, za katero se znak podeli.
(7) Spominski kovanec iz prvega odstavka
tega člena je izdelan iz srebra in je okrogle oblike premera 38,6 mm, v
zgornjem delu je vkovan logotip grba Republike Slovenije z vodoravnima
linijama, med katerima je v dveh vrsticah izpisano REPUBLIKA SLOVENIJA –
MINISTRSTVO ZA OBRAMBO. Na zadnji strani je vgraviran znak pripadnosti
Slovenski vojski z napisom REPUBLIKA SLOVENIJA v zgornjem delu in SLOVENSKA
VOJSKA v spodnjem delu kovanca.
67. člen
(1) Zahvalna listina s spominskim kovancem se podeli javnim
uslužbencem ministrstva in pripadnikom stalne sestave Slovenske vojske ob
prekinitvi ali prenehanju pogodbe o zaposlitvi v ministrstvu po desetih letih
neprekinjene službe v ministrstvu oziroma ob upokojitvi, če so v ministrstvu
delali pred upokojitvijo neprekinjeno najmanj deset let. 
(2) Zahvalna listina s spominskim kovancem iz prejšnjega
odstavka se lahko podeli pred iztekom desetih let neprekinjene službe v
ministrstvu, če vzrok za prekinitev oziroma prenehanje pogodbe o zaposlitvi ni
na strani javnega uslužbenca ministrstva ali pripadnika stalne sestave
Slovenske vojske.
(3) (črtan).
18. Priznanje za sodelovanje
68. člen
(1) Priznanje za sodelovanje z
ministrstvom ter s poveljstvi, z enotami in zavodi Slovenske vojske se lahko
podeljuje gospodarskim družbam, zavodom in drugim organizacijam, organom ter
posameznikom za zasluge in dosežene uspehe pri razvoju obrambnega sistema
Republike Slovenije.
(2) Priznanje ima tri stopnje in se
podeljuje kot velika plaketa, plaketa ali listina za sodelovanje.
(3) Velika plaketa za sodelovanje se
lahko podeli gospodarskim družbam, zavodom in drugim organizacijam, organom ter
posameznikom za dolgoletni izjemen prispevek pri krepitvi, razvoju, delu in
ugledu ministrstva ter Slovenske vojske.
(4) Plaketa za sodelovanje se lahko
podeli gospodarskim družbam, zavodom in drugim organizacijam, organom ter
posameznikom, ki so pomembno pripomogli pri krepitvi, razvoju, delu in ugledu
ministrstva in Slovenske vojske.
(5) Listina za sodelovanje se lahko
podeli gospodarskim družbam, zavodom in drugim organizacijam, organom ter
posameznikom, ki so prispevali pri krepitvi, razvoju, delu in ugledu
ministrstva in Slovenske vojske.
69. člen
(1) Velika plaketa je oblikovana kot
pokončen pravokotnik. Na njem je pritrjen kovanec v zlati barvi, v zgornjem
delu je vkovan logotip grba Republike Slovenije z dvema vodoravnima linijama,
med katerima je izpisano v dveh vrsticah REPUBLIKA SLOVENIJA – MINISTRSTVO ZA
OBRAMBO, v spodnjem delu pa je napis ZA SODELOVANJE. Kovanec je izdelan iz
srebra.
(2) Plaketa je enake oblike in manjše
velikosti.
(3) Listina za sodelovanje je svetle
rumenkasto rjave barve velikosti A4 formata. Na vrhu je grb Republike
Slovenije, pod njim pa napis REPUBLIKA SLOVENIJA, MINISTRSTVO ZA OBRAMBO. Pod
napisom je odtisnjen osnovni simbol plakete za sodelovanje, pod njim pa napis
LISTINA ZA SODELOVANJE. Pod napisom je prostor za ime in priimek oziroma naziv
prejemnika priznanja, utemeljitev priznanja, mesec in letnica podelitve ter žig
in podpis ministra za obrambo.
19. Priznanje delodajalcem pripadnikov
pogodbene rezerve
70. člen
Priznanje se lahko podeli delodajalcem
pripadnikov pogodbene rezerve za uspešno sodelovanje z ministrstvom pri
popolnjevanju Slovenske vojske s pogodbenimi pripadniki rezervne sestave.
71. člen
Priznanje delodajalcem pripadnikov
pogodbene rezerve je izdelano iz kristala in je oblikovano kot šesterokotnik.
Na sredini je pritrjen kovanec v zlati barvi, v zgornjem delu je v loku napis
SLOVENSKA VOJSKA, v notranjem polju je na sredini oznaka pripadnosti Slovenski
vojski, pod katerim je vgravirana letnica podelitve. Na zgornjem delu kristala
je v dveh vrsticah napis REPUBLIKA SLOVENIJA – MINISTRSTVO ZA OBRAMBO, na
spodnjem delu pa je prostor za ime in priimek ali naziv prejemnika.
20. Hladno in strelno orožje
72. člen
(1) Za zasluge ali uspehe na obrambnem
področju se lahko pripadnikom Slovenske vojske ali javnim uslužbencem
ministrstva podari hladno orožje.
(2) Za hladno orožje se po tem
pravilniku štejejo velika sablja Ministrstva za obrambo, mala sablja
Ministrstva za obrambo, nož Ministrstva za obrambo, mala sablja Slovenske
vojske in mali nož Slovenske vojske.
(3) Velika
sablja Ministrstva za obrambo se podeli častnikom Slovenske vojske ob povišanju
v čin brigadir.
(4) Mala
sablja Ministrstva za obrambo in nož Ministrstva za obrambo se lahko podelita
po desetih letih neprekinjene službe v ministrstvu.
(5) Mala
sablja Ministrstva za obrambo se lahko podeli pripadnikom Slovenske vojske ali
javnim uslužbencem ministrstva za izjemne zasluge in uspehe pri izvajanju
nalog, povezanih s krepitvijo in razvojem obrambnega sistema Republike
Slovenije. Mala sablja Ministrstva za obrambo se lahko podeli tudi predstavnikom
prijateljskih držav, vojaških ali mednarodnih organizacij za njihove zasluge
pri krepitvi obrambnega sistema Republike Slovenije.
(6) Nož
Ministrstva za obrambo se lahko podeli pripadnikom Slovenske vojske ali javnim
uslužbencem ministrstva za pomembne uspehe pri opravljanju dolžnosti na
obrambnem področju.
(7) Mala
sablja Slovenske vojske se podeli podčastnikom ob povišanju v čin praporščak in
častnikom ob povišanju v čin major.
(8) Mali
nož Slovenske vojske se podeli pripadniku Slovenske vojske ob podelitvi čina
vodnik in čina poročnik.
73. člen
(1) Velika sablja Ministrstva za obrambo je
sestavljena iz rezila, lesenega držala z okovjem in ščitnikom ter kovinske
nožnice. Dolga je 96,5 cm. Na desni strani rezila je gravirano ime in priimek
prejemnika, pod njim pa letnica povišanja. Držalo je pozlačeno in na njem je
častniška oznaka pripadnosti Slovenski vojski. Nožnica je kromirana, dolžine 83,3 cm. Poglobljena polja, izpolnjena z barvo, so
prevlečena s prozornim poliestrskim emajlom.
(2) Mala sablja Ministrstva za obrambo
je sestavljena iz rezila, lesenega držala z okovjem in ščitnikom ter kovinske
nožnice. Dolga je 43,5 cm. Na desni strani rezila je gravirano ime in priimek
prejemnika, pod njim pa letnica podelitve. Držalo je pozlačeno in na njem je
grb Republike Slovenije. Nožnica je kromirana, dolžine 35 cm.
(3) Nož
Ministrstva za obrambo je sestavljen iz rezila, lesenega držala z okovjem in
kovinske nožnice. Dolg je 34 cm. Na rezilu je gravirano ime in priimek
prejemnika, pod njiju pa letnica podelitve. Držalo je leseno s pozlačenimi
zaključki in na njem je grb Republike Slovenije. Nožnica je lesena, oblečena s
črnim usnjem z zlatimi zaključki, dolžine 23 cm.
(4) Mala sablja Slovenske vojske je
sestavljena iz rezila, držala in nožnice. Dolžina kromiranega rezila z držalom
je 30 cm, na rezilu sta vgravirana ime in priimek prejemnika. Držalo je
pozlačeno in na njem je oznaka pripadnosti Slovenski vojski. Del nožnice je
pozlačen ali posrebren. Pripadnik Slovenske vojske, ki je povišan v čin majorja,
ima na pozlačenem delu nožnice vgraviran napis MAJOR, pripadnik Slovenske
vojske, ki je povišan v čin praporščaka, ima na posrebrenem delu nožnice
vgraviran napis PRAPORŠČAK, pod napisom pa je vgravirano leto povišanja v čin.
Nožnica je kromirana, dolžine 20 cm.
(5) Mali
nož Slovenske vojske je sestavljen iz rezila, držala in nožnice. Dolžina
kromiranega rezila z držalom je 28 cm, na rezilu sta vgravirana ime in priimek
prejemnika. Držalo je leseno s pozlačenimi zaključki in na njem je oznaka
pripadnosti Slovenski vojski. Del nožnice je pozlačen ali posrebren. Pripadnik
Slovenske vojske, ki se mu podeli čin poročnik, ima na pozlačenem delu nožnice
vgraviran napis POROČNIK, pripadnik Slovenske vojske, ki se mu podeli čin
vodnik, ima na posrebrenem
delu nožnice vgraviran napis VODNIK, pod napisom pa je vgravirano leto
podelitve čina. Nožnica je lesena, oblečena s črnim usnjem z zlatimi zaključki,
dolžine 20 cm.
74. člen
(1) Za izjemen osebni prispevek pri
krepitvi obrambe Republike Slovenije ter razvoja in krepitve Slovenske vojske,
se lahko pripadniku Slovenske vojske ali javnemu uslužbencu ministrstva podari
strelno orožje. Strelno
orožje se lahko ob upoštevanju pogojev iz prejšnjega stavka podeli po
petnajstih letih neprekinjene službe v ministrstvu.
(2) Strelno orožje se praviloma podari
osebi, ki je pri opravljanju dolžnosti zadolžena z osebno oborožitvijo.
(3) Za strelno orožje se po tem
pravilniku šteje polavtomatska pištola znamke Beretta M 92 FS, kalibra 9 mm, ali revolver Smith & Wesson, 357 magnum, oziroma drugo temu ustrezno orožje.
75. člen
(1) Za orožje iz prejšnjega člena mora
prejemnik pridobiti orožno listino za posest oziroma nošenje orožja po
predpisih o orožju.
(2) Upravičen razlog za izdajo orožne
listine iz prejšnjega odstavka se izkazuje s potrdilom ministrstva o podaritvi
strelnega orožja. Obrazec potrdila o podelitvi strelnega orožja je kot priloga
sestavni del tega pravilnika.
(3) Usposobljenost za ravnanje
z orožjem se izkazuje s potrdilom ministrstva, izdanim na podlagi predpisov, ki
urejajo nošenje orožja v državnih organih oziroma v Slovenski vojski.
(4) Zdravniške preglede prejemnikov
orožja lahko opravlja tudi Vojaška zdravstvena služba, po predhodnem
pooblastilu Ministrstva za zdravje.
(5) Stroške zdravniškega pregleda in
upravnega postopka v zvezi z izdajo dovoljenja za posest oziroma nošenje orožja
nosi prejemnik priznanja.
(6) Strelno orožje se prejemniku v dejansko
posest izroči, ko organizacijski enoti ministrstva, pristojni za kadrovske
zadeve, na vpogled predloži pridobljeno orožno listino iz prvega odstavka tega
člena. Do takrat podarjeno strelno orožje hrani organizacijska enota
ministrstva, pristojna za kadrovske zadeve.
20.a. Spominski pečatni prstan
75.a člen
Častniku Slovenske vojske se ob povišanju v
generalski čin podeli spominski pečatni prstan. Za spominski pečatni prstan se
po tem pravilniku šteje generalski pečatni prstan.
75.b člen
Generalski pečatni prstan je oblikovan kot
pečatni prstan. Na notranji strani prstana je vgraviran datum povišanja v
generalski čin. Na zunanji levi strani je vgravirana oznaka pripadnosti
Slovenski vojski, na zunanji desni strani prstana sta vgravirana prekrižana
meča, na vrhu pa je oblikovan poznogotski ščit. Generalski pečatni prstan je
približne teže 20 g, izdelan iz rumenega, 14 karatnega zlata, poznogotski ščit
pa iz belega zlata.
76. člen
(črtan)
77. člen
(črtan)
21. Spominska
priznanja
78. člen
(1) S spominskimi priznanji se
označujejo pomembnejši dogodki ali aktivnosti obrambnega pomena v miru in
vojni.
(2) Spominsko priznanje se lahko
podeli kot bojni spominski znak, spominski znak in kot spominska značka.
(3) Spominsko priznanje bojni
spominski znak se lahko podeli za načrtovane vojaške akcije, v katerih je
prišlo do uporabe strelnega orožja ene strani v spopadu z nasprotno stranjo. Za
druge načrtovane vojaške akcije se lahko podeli spominsko priznanje spominski
znak.
(4) Obliko in namen spominskih
priznanj določi minister za obrambo.
(5) Spominsko priznanje je izdelano iz
bakra. Poglobljena polja, izpolnjena z barvo, so prevlečena s prozornim
poliestrskim emajlom.
79. člen
(1) Nadomestna oznaka za bojni
spominski znak je moder pravokotnik z zlatim lipovim listom na sredini, ki ga
prekriža puška oziroma z miniaturnim znakom, za ostale spominske znake pa je
nadomestna oznaka moder pravokotnik z lipovim listom na sredini oziroma z
miniaturnim znakom. Na eni nadomestni oznaki so lahko eden, dva ali trije
lipovi listi, ki jih lahko križajo puške.
(2) Spominskim značkam ne pripada
nadomestna oznaka.
III. PODELJEVANJE PRIZNANJ
80. člen
(1) Minister za obrambo podeljuje:
-      
častni vojni znak;
-      
red in medaljo generala Maistra;
-      
red in medaljo Slovenske vojske;
-      
medaljo generala Franca Rozmana Staneta;
-      
priznanje ministra za obrambo;
-      
medaljo za zasluge;
-      
medaljo za znanstveno-raziskovalne dosežke;
-      
medaljo za kulturne dosežke in promocijo
Slovenske vojske;
-      
veliko sabljo Ministrstva za obrambo;
-      
malo sabljo Ministrstva za obrambo;
-      
nož Ministrstva za obrambo;
-      
strelno orožje;
-      
medaljo za mednarodno sodelovanje;
-      
spominsko priznanje;
-      
medaljo za hrabrost;
-      
medaljo za ranjence;
-      
spominski pečatni prstan;
-      
priznanje za dolgoletno službo;
-      
priznanje za sodelovanje;
-      
priznanje delodajalcem pripadnikov pogodbene
rezerve.
(2) Druga priznanja določena s tem
pravilnikom, podeljuje načelnik Generalštaba Slovenske vojske, razen priznanja
za delo na varnostno obveščevalnem področju, ki jih podeljuje predstojnik
Obveščevalno varnostne službe.
(3) Minister za obrambo najkasneje do
1. decembra v tekočem letu določi število priznanj iz prvega odstavka tega
člena, ki se lahko podelijo v naslednjem letu, razen priznanj častni vojni
znak, medalje generala Franca Rozmana Staneta, medalje za zasluge, medalje za
hrabrost, medalje za ranjence, medalje za mednarodno sodelovanje in velike
sablje Ministrstva za obrambo ter priznanj za dolgoletno službo, spominskih
priznanj, spominskih pečatnih prstanov in priznanj delodajalcem pripadnikov pogodbene rezerve.
(4) Načelnik Generalštaba Slovenske vojske
najkasneje do 1. decembra v tekočem letu določi število priznanj iz
drugega odstavka tega člena, ki se lahko podelijo v naslednjem letu, razen
medalje v službi miru, medalje v službi mirnodobne strukture Slovenske vojske,
medalje vojaku Slovenske vojske za dosežene uspehe, malega noža Slovenske
vojske, male sablje Slovenske vojske, priznanj za delo na športnem področju in
priznanj za najboljše strelce.
81. člen
(1) Razpis za posredovanje predlogov
za priznanja ministrstva pripravi organizacijska enota ministrstva, pristojna
za kadrovske zadeve v sodelovanju z Generalštabom Slovenske vojske, najkasneje do
20. decembra v tekočem letu.
(2) Predloge za priznanja, ki jih
podeljuje minister za obrambo, razen za priznanja za dolgoletno službo in
veliko sabljo Ministrstva za obrambo, pošljejo organizacijske enote
ministrstva, organizacijski enoti ministrstva, pristojni za kadrovske zadeve.
Predloge za podelitev priznanja zahvalna listina s
spominskim kovancem pripadnikom Slovenske vojske, ki
jim preneha pogodba o zaposlitvi pod pogoji iz prvega ali drugega odstavka 67.
člena tega pravilnika, lahko da tudi organizacijska enota ministrstva,
pristojna za vojaške zadeve. K predlogom za podelitev priznanja delodajalcem
pogodbene rezerve predlagatelj pridobi predhodno mnenje organizacijske enote
ministrstva, pristojne za vojaške zadeve. Predlagatelj predloga za podelitev
priznanja je načelnik oziroma vodja organizacijske enote upravnega dela
ministrstva ter načelnik Generalštaba Slovenske vojske. Za pripadnike Slovenske
vojske, ki so razporejeni na delovna mesta v upravnem delu ministrstva, na
katerih se opravlja vojaška služba, je za priznanja, ki so skladno z razpisom
iz prvega odstavka tega člena dodeljena Slovenski vojski, predlagatelj načelnik
Generalštaba Slovenske vojske, pripravljavec predloga pa je načelnik oziroma
vodja organizacijske enote upravnega dela ministrstva.
(3) Predloge za priznanja, ki jih
podeljuje načelnik Generalštaba Slovenske vojske, pošljejo pristojna
poveljstva, enote in zavodi ter organizacijske enote ministrstva Generalštabu
Slovenske vojske oziroma pristojnemu poveljstvu. Predlagatelj predloga za
podelitev priznanja je poveljnik poveljstva ali enote ravni bataljona in višje
ter načelnik oziroma vodja organizacijske enote upravnega dela ministrstva.
(4) Predloge za priznanja, ki jih
podeljuje predstojnik Obveščevalno varnostne službe, lahko organizacijske enote
ministrstva vse leto posredujejo Obveščevalno varnostni službi.
(5) Predlog za ustanovitev in
podelitev spominskega priznanja za dogodke oziroma aktivnosti v času agresije
na Republiko Slovenijo leta 1991 oziroma za dogodke in aktivnosti obrambnega
pomena v vojni poda Generalštab Slovenske vojske organizacijski enoti
ministrstva, pristojni za kadrovske zadeve. K predlogu Generalštab Slovenske
vojske praviloma priloži mnenje Zveze veteranov vojne za Slovenijo. Pobudo za
ustanovitev in podelitev spominskih priznanj za dogodke oziroma aktivnosti v
času agresije na Republiko Slovenijo leta 1991 oziroma za dogodke in aktivnosti
obrambnega pomena v vojni lahko poda tudi Zveza veteranov vojne za Slovenijo,
ki pobudo naslovi na Generalštab Slovenske vojske. Predloge za ustanovitev in
podelitev spominskega priznanja za druge pomembnejše dogodke ali aktivnosti
obrambnega pomena v miru lahko podajo tudi druge organizacijske enote
ministrstva za obrambo.
(6) Predlagatelj za podelitev
priznanja državljanu druge države, organizaciji, vojski oziroma vojaški enoti,
pridobi od organizacijske enote ministrstva, pristojne za mednarodno
sodelovanje ustrezno soglasje le v primeru, da država, iz katere je predlagani,
zahteva predhodno soglasje za podelitev priznanja. Prošnjo za predhodno
soglasje za podelitev priznanja vloži pri državi, iz katere je predlagani,
organizacijska enota ministrstva, pristojna za mednarodno sodelovanje.
(7) Predlogi za priznanja z
utemeljitvami, ki izhajajo iz opisanih pogojev za posamezno vrsto priznanja
morajo biti dostavljeni do konca februarja v tekočem letu, na podlagi razpisa
za podelitev priznanj.
(8) Organizacijska enota ministrstva,
pristojna za kadrovske zadeve, zbira in ureja predloge za priznanja, ki jih
podeljuje minister ter skrbi za izdelavo in razdelitev priznanj po tem
pravilniku ter listin z mapo, ki se izdajo skupaj s priznanjem. Generalštab
Slovenske vojske zbira in ureja prispele predloge za priznanja, ki jih
podeljuje načelnik Generalštaba Slovenske vojske.
(9) Obveščevalno varnostna služba
zbira in ureja prispele predloge za priznanja, ki jih podeljuje predstojnik
Obveščevalno varnostne službe.
(10) Predlogi za priznanja se
pripravijo na obrazcu v elektronski obliki. Obliko obrazca določi
organizacijska enota ministrstva, pristojna za kadrovske zadeve.
(11) Vrednost spominskega darila ne sme
preseči vrednosti, predpisane za sprejem priložnostnega darila manjše
vrednosti.
82. člen
(1) Utemeljenost predlogov za
priznanja, ki so v pristojnosti ministra za obrambo, presoja komisija, ki jo
imenuje minister za obrambo, razen medalje za mednarodno sodelovanje, priznanja
za dolgoletno službo, spominskega pečatnega prstana in velike sablje Ministrstva za obrambo.
(2) Utemeljenost predlogov za
priznanja, ki so v pristojnosti načelnika Generalštaba Slovenske vojske,
presoja komisija, ki jo imenuje načelnik Generalštaba Slovenske vojske.
Načelnik Generalštaba Slovenske vojske določi postopek in pristojnosti v
Slovenski vojski za zbiranje predlogov za priznanja.
(3) Utemeljenost predlogov za
priznanja, ki so v pristojnosti predstojnika Obveščevalno varnostne službe
praviloma presoja komisija, ki jo imenuje predstojnik Obveščevalno varnostne
službe.
(4) Zbrani predlogi iz prvega in
drugega odstavka prejšnjega člena se posredujejo komisiji do 10. aprila
v tekočem letu.
83. člen
(1) Priznanje znak za dolgoletno
službo se podeljuje dvakrat letno.
(2) Organizacijska enota ministrstva,
pristojna za kadrovske zadeve, posreduje ministru za obrambo predloge za
podelitev priznanja znak za dolgoletno službo do konca julija v tekočem letu,
za osebe, ki bodo izpolnile pogoje iz 66. člena tega pravilnika v prvih šestih
mesecih tekočega leta in do konca januarja naslednjega leta za osebe, ki bodo
izpolnile pogoje v drugih šestih mesecih tekočega leta.
84. člen
(1) Za podelitev priznanja ni mogoče
predlagati osebe:
-      
proti kateri se vodi disciplinski postopek
skladno z zakonom;
-      
proti kateri je izrečen disciplinski ukrep,
dokler se ta ne izbriše iz evidence;
-      
proti kateri se vodi kazenski postopek oziroma
je pravnomočno obsojena zaradi kaznivega dejanja, ki se preganja po uradni
dolžnosti.
(2) Podatke iz prejšnjega odstavka za
pripadnike Slovenske vojske zagotovi Generalštab Slovenske vojske ter za javne
uslužbence upravnega dela ministrstva organizacijska enota ministrstva,
pristojna za kadrovske zadeve.
85. člen
Priznanje posmrtno odlikovanega ali
priznanje, ki prejemniku priznanja ni bilo vročeno v času življenja, se vroči
njegovim družinskim članom po vrstnem redu zakonec, zunajzakonski partner,
potomci oziroma posvojenci in njihovi potomci, starši oziroma posvojitelji,
bratje oziroma sestre.
86. člen
(1) Priznanja, določena s tem
pravilnikom, razen priznanja za delo na obveščevalno varnostnem področju, se
podeljujejo ob dnevu Slovenske vojske.
(2) Priznanja Obveščevalno varnostne
službe se praviloma podeljujejo enkrat letno, ob dnevu, ki ga na predlog
predstojnika Obveščevalno varnostne službe določi minister za obrambo.
(3) Ne glede na prvi in prejšnji odstavek
tega člena se lahko priznanja podeljujejo tudi ob drugi primerni priložnosti.
(4) Priznanja, podeljena na podlagi
tega pravilnika, se vročajo na slovesen način.
(5) Priznanje se vroči prejemniku
praviloma en mesec po podpisu akta o podelitvi priznanja Ministrstva za
obrambo.
87. člen
Akti o določitvi oblike in namena priznanj
iz tretjega odstavka 2. člena in 78. člena tega pravilnika ter akti o podelitvi
priznanj, določenih s tem pravilnikom, razen priznanj za dolgoletno službo ter
priznanj Obveščevalno varnostne službe, se praviloma objavijo v glasilu
Slovenska vojska.
88. člen
(1) Obliko, materiale, iz katerih so
izdelana, in druge značilnosti priznanj ter listin z mapo iz tega pravilnika
podrobneje določi organizacijska enota ministrstva, pristojna za kadrovske
zadeve, v sodelovanju z Generalštabom Slovenske vojske oziroma pristojnim
poveljstvom ter Obveščevalno varnostno službo.
(2) Organizacijska enota ministrstva,
pristojna za kadrovske zadeve, je pristojna za izdajo dvojnika priznanja, razen
strelnega orožja, in pripadajoče listine iz prvega odstavka 80. člena tega
pravilnika, če je priznanje ali pripadajoča listina uničena ali
izgubljena.
(3) Za izdajo dvojnika
priznanja in pripadajoče listine iz drugega odstavka 80. člena tega pravilnika
je pristojen Generalštab Slovenske vojske, za priznanja in pripadajoče listine
iz tretjega odstavka 2. člena tega pravilnika so pristojna operativna in njim
enaka poveljstva, bataljoni, njim enake ali višje enote in zavodi ter za
priznanja in pripadajoče listine iz drugega odstavka 51. člena tega pravilnika Obveščevalno
varnostna služba.
(4) Za hrambo priznanja, ki iz
opravičenega razloga ni bilo vročeno oziroma je prejemnik zavrnil prejem
priznanja, so pristojne organizacijske enote iz drugega in prejšnjega odstavka.
89. člen
Nadomestne oznake priznanj Ministrstva za
obrambo za pripadnike Slovenske vojske naročajo bataljoni, njim enake ali višje
enote. Nadomestne oznake priznanj Ministrstva za obrambo za javne uslužbence ministrstva,
ki so razporejeni na delovna mesta, na katerih se opravlja vojaška služba, naroča
organizacijska enota Generalštaba Slovenske vojske, pristojna za kadrovske
zadeve, na predlog pristojne organizacijske enote.
IV. NOŠENJE PRIZNANJ TER NADOMESTNIH OZNAK
90. člen
(1) Po pomembnosti glede nošenja
nadomestne oznake so priznanja Ministrstva za obrambo razvrščena po naslednjem
vrstnem redu:
-      
častni vojni znak;
-      
red generala Maistra;
-      
red Slovenske vojske;
-      
medalja za hrabrost;
-      
medalja za ranjence;
-      
medalja generala Maistra;
-      
medalja generala Franca Rozmana Staneta;
-      
medalja Slovenske vojske;
-      
medalja ministra za obrambo;
-      
medalja načelnika Generalštaba Slovenske
vojske;
-      
znak Obveščevalno varnostne službe;
-      
medalja za zasluge;
-      
medaljo za znanstveno-raziskovalne dosežke;
-      
medalja za kulturne dosežke in promocijo
Slovenske vojske;
-      
priznanje vojaku Slovenske vojske za dosežene
uspehe;
-      
spominsko priznanje;
-      
medalja v službi miru;
-      
medalja v službi mirnodobne strukture Slovenske
vojske;
-      
priznanje za delo na športnem področju;
-      
priznanje za dolgoletno službo;
-      
priznanja poveljstev, enot in zavodov Slovenske
vojske.
(2) Ne glede
na prvi odstavek tega člena se nadomestna oznaka za red Slovenske vojske na
lenti nosi pred redom generala Maistra II. stopnje, nadomestna oznaka za red
Slovenske vojske z zvezdo pred redom generala Maistra III. stopnje,
nadomestna oznaka za medaljo generala Franca Rozmana Staneta za zlato medaljo
generala Maistra ter pred zlato medaljo Slovenske vojske, nadomestna oznaka za
srebrno medaljo generala Maistra za zlato medaljo Slovenske vojske in
nadomestna oznaka za bronasto medaljo generala Maistra za srebrno medaljo
Slovenske vojske.
91. člen
(1) Priznanje častni vojni znak se
nosi na traku okoli vratu.
(2) Namesto priznanj, ki se
podeljujejo kot redi, medalje ali priznanja ter spominskih znakov, se na
službenih in slavnostnih uniformah praviloma nosijo nadomestne oznake. V eni
vrsti se lahko nosi do tri nadomestne oznake.
(3) Nadomestne oznake priznanj, ki se
podeljujejo kot redi, medalje ali priznanja, ter spominskih znakov, se nosijo
na levi strani prsi nad zgornjim žepom uniforme za državnimi odlikovanji
Republike Slovenije.
(4) Če je prejemnik medalje v službi miru
ali medalje v službi mirnodobne strukture Slovenske vojske sodeloval v
operaciji oziroma misiji ali služboval v mirnodobni strukturi Slovenske vojske
v tujini več kot enkrat, nosi nadomestno oznako samo za zadnje podeljeno
priznanje.
(5) Če je oseba prejemnik več kot ene
medalje za zasluge, medalje generala Franca Rozmana Staneta ali znaka za
dolgoletno službo, nosi nadomestno oznako samo za zadnje podeljeno priznanje.
(6) Strelska vrvica se nosi na desni
strani uniforme.
(7) Hladno orožje, ki se podeljuje kot
priznanje po tem pravilniku, lahko prejemnik nosi k svečani uniformi Slovenske
vojske.
(8) Priznanje ter nadomestno oznako
sme nositi samo prejemnik priznanja.
(9) Podrobneje se način nošenja
priznanj določenih s tem pravilnikom, uredi s predpisi o oznakah in uniformah v
Slovenski vojski.
(10) Določbe tega člena o nošenju
nadomestnih oznak priznanj Ministrstva za obrambo, se smiselno uporabljajo za
vse vrste vojaških in drugih službenih ali svečanih uniform.
92. člen
(1) Poveljstva in enote Slovenske
vojske nosijo na svojih bojnih zastavah, namesto priznanj, ki so jim bila
podeljena, nadomestne trakove.
(2) Nadomestni trakovi so dolgi 80 cm in široki 10 cm, izgled pa je enak nadomestni oznaki za posamezno priznanje, določeni s tem
pravilnikom.
(3) Nadomestni trakovi se nosijo ob
slovesnih priložnostih in počastitvah Slovenske vojske.
V. PREPOVED NOŠENJA PRIZNANJ TER NADOMESTNIH OZNAK
93. člen
Pripadniku Slovenske vojske, javnemu uslužbencu
ministrstva ali drugemu posamezniku se lahko prekliče pravica do nošenja
podeljenega priznanja ter nadomestne oznake, če je bil s pravnomočno sodbo
obsojen za kaznivo dejanje zoper ustavno ureditev Republike Slovenije ali za
kaznivo dejanje zoper človečnost in mednarodno pravo.
94. člen
Prejemnik priznanja ne sme nositi priznanja
ter nadomestne oznake med prestajanjem zaporne kazni.
VI. EVIDENCA PODELJENIH PRIZNANJ
95. člen
(1) Evidenco priznanj, ki se
podeljujejo po tem pravilniku, razen priznanj iz drugega odstavka 80. člena
tega pravilnika, vodi organizacijska enota ministrstva, pristojna za kadrovske
zadeve.
(2) V evidenci iz prejšnjega odstavka
se poleg osebnih podatkov prejemnika podarjenega strelnega orožja iz 74. člena
tega pravilnika vodi tudi podatke o tipu oziroma vrsti orožja, znamki, modelu
oziroma proizvajalcu orožja, kalibru ter tovarniški številki.
(3) Evidenco podeljenih priznanj iz
drugega odstavka 80. člena tega pravilnika vodi Generalštab Slovenske vojske
oziroma pristojno poveljstvo, razen evidenco priznanj za delo na obveščevalno
varnostnem področju, ki jo vodi Obveščevalno varnostna služba.
(4) Evidenco podeljenih priznanj iz
tretjega odstavka 2. člena tega pravilnika, razen priznanj, ki jih
podeljuje načelnik Generalštaba Slovenske vojske, vodijo operativna in njim
enaka poveljstva, bataljoni, njim enake ali višje enote in zavodi.

Priloga:
Potrdilo o podaritvi strelnega orožja

Pravilnik o priznanjih Ministrstva za obrambo
(Uradni list RS, št. 41/07)
vsebuje naslednje prehodne in končne določbe:
»VII. PREHODNE IN KONČNE DOLOČBE
96. člen
(1) Priznanja Slovenske vojske, ki so
bila podeljena do uveljavitve tega pravilnika, po Ukazu o priznanjih Slovenske
vojske (MO RS, šifra: 960-00-03/02-5 z dne 18. 9. 2002) in njihove
nadomestne oznake se štejejo za enakovredne priznanjem določenim s tem
pravilnikom:
-      
priznanje načelnika Generalštaba Slovenske
vojske medalji načelnika Generalštaba Slovenske vojske;
-      
medalja za športne dosežke in znak za športne
dosežke priznanju za športne dosežke;
-      
medalja za sodelovanje in prijateljstvo medalji
za mednarodno sodelovanje;
-      
plaketa Slovenske vojske priznanju za
sodelovanje.
(2) Priznanje medalja najboljšega
vojaka, ki je bilo podeljeno do uveljavitve tega pravilnika, po pravilniku o
priznanjih Ministrstva za obrambo (Uradni list RS, št. 41/95, 44/96 in 2/03) in
njegova nadomestna oznaka se šteje za enakovredno priznanje medalji vojaku
Slovenske vojske za dosežene uspehe.
97. člen
(1) Za priznanje Ministrstva za
obrambo iz 2. člena tega pravilnika se šteje tudi priznanje z napisom RS, MSNZ,
ONZ, 1990 na sprednji strani in z datumom 17. 5. 1990 ter številkami od
001 do 126 na hrbtni strani, ki so ga prejeli takratni pripadniki Teritorialne
obrambe oziroma delavci ministrstva ter posamezniki.
(2) Nadomestna oznaka priznanja iz
prejšnjega odstavka se nosi za priznanjem vojaku Slovenske vojske za dosežene
uspehe in pred spominskimi znaki.
98. člen
(1) Za priznanja Ministrstva za
obrambo iz 2. člena tega pravilnika se štejejo tudi priznanja, podeljena
skladno s Pravilnikom o priznanju Manevrske strukture narodne zaščite (Uradni
list RS, št. 82/05).
(2) Nadomestna oznaka priznanja red
MSNZ oziroma priznanja medalja MSNZ se nosi za priznanjem red Slovenske vojske
oziroma za priznanjem medalja Slovenske vojske.
99. člen
Za priznanje Ministrstva za obrambo iz 76.
člena tega pravilnika se šteje tudi generalski prstan, podeljen z odredbo
ministra za obrambo.
100. člen
Za spominski znak iz 78. člena tega
pravilnika se štejejo tudi spominski znaki Znak MSNZ 1990.
101. člen
Za bojni spominski znak iz 42. člena tega
pravilnika se štejejo tudi spominski znaki, ki so bili podeljeni na podlagi 37.
člena Pravilnika o priznanjih Ministrstva za obrambo (Uradni list RS, št.
41/95, 44/96 in 2/03), in sicer Aerodrom Maribor 1991, Ajševica 1991, Bivje
1991, Boč 1991, Bukovje 1991, Cesarski vrh 1991, Dornberk 1991, Dravograd 1991,
Duh na Ostrem vrhu 1991, Fernetiči 1991, Jezersko 1991, Jožica Flander1991,
Komenski kras 1991, Ljubljanski vrh 1991, Ljutomer 1991, Medvodje 1991,
Pečovnik 1991, Pokljuka 1991, Pristava 1991, Radenci 1991, Rajhenav 1991,
Razkrižje 1991, Robič 1991, Sinja Gorica 1991, Stolp Pohorje 1991, Škofja Loka
1991, Turiška vas – Dobrava LPA 1991, Vrhnika 1991 in Zgornji Boč 1991.
102. člen
(1) Nadomestna oznaka za priznanje
medalja v službi miru, ki jo je upravičenec prejel pred uveljavitvijo tega
pravilnika, se nosi samo za zadnje podeljeno priznanje.
(2) Nadomestno oznako priznanja, ki jo
je oseba prejela za vojne zasluge pred uveljavitvijo tega pravilnika se
nadomesti z nadomestno oznako določeno s tem pravilnikom.
103. člen
Generalštab Slovenske vojske najkasneje v
šestih mesecih po uveljavitvi tega pravilnika z njim uskladi Ukaz o priznanjih
v Slovenski vojski in izdela akt o pogojih za podelitev priznanja za najboljše
strelce.
104. člen
Z dnem uveljavitve tega pravilnika preneha
veljati Pravilnik o priznanjih Ministrstva za obrambo (Uradni list RS, št.
41/95, 44/96 in 2/03).
105. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o priznanjih Ministrstva za obrambo (Uradni list RS, št. 4/11) spreminja 97. člen pravilnika tako,
da se glasi:
»97. člen
(1) Za priznanje Ministrstva za
obrambo iz 2. člena tega pravilnika se šteje tudi priznanje z napisom RS, MSNZ,
ONZ, 1990 na sprednji strani in z datumom 17. 5. 1990 ter številkami od
001 do 126 na hrbtni strani, ki so ga prejeli takratni pripadniki Teritorialne
obrambe oziroma javni uslužbenci ministrstva ter posamezniki.
(2) Nadomestna oznaka priznanja iz
prejšnjega odstavka se nosi za priznanjem vojaku Slovenske vojske za dosežene
uspehe in pred spominskimi znaki.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
33. člen
Za bojni spominski znak iz 78. člena
Pravilnika o priznanjih Ministrstva za obrambo (Uradni list RS, št. 41/07) se
štejeta tudi spominska znaka Otavec in Vražji kamen.
Za spominski znak iz 78. člena Pravilnika o
priznanjih Ministrstva za obrambo (Uradni list RS, št. 41/07) se štejeta tudi spominska
znaka Razminiranje in VOMO 1991 ter spominski znak Zvest Sloveniji 1991, ki je
bil podeljen na podlagi 16. člena Odredbe o priznanjih (Uradni list RS, št.
25/93).
34. člen
Nadomestna oznaka za priznanje znak za
dolgoletno službo V., XV., XXV. ali XXXV. let, ki jo je upravičenec prejel pred
uveljavitvijo tega pravilnika, se nosi samo za zadnje podeljeno priznanje.
Nadomestno oznako priznanja, ki jo je
upravičenec prejel za vojne zasluge pred uveljavitvijo tega pravilnika, se
nadomesti z nadomestno oznako določeno s tem pravilnikom.
35. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o priznanjih Ministrstva za obrambo (Uradni list RS, št. 86/11) vsebuje naslednjo končno določbo:
»KONČNA DOLOČBA
7. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o priznanjih Ministrstva za obrambo (Uradni list RS, št. 105/13) vsebuje naslednjo končno določbo:
»KONČNA DOLOČBA
35. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah Pravilnika o
priznanjih Ministrstva za obrambo (Uradni list RS, št. 37/15)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah Pravilnika o
priznanjih Ministrstva za obrambo (Uradni list RS, št. 72/18)
vsebuje naslednjo končno določbo:
»KONČNA DOLOČBA
6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o priznanjih Ministrstva za obrambo
(Uradni list RS, št. 32/21)
vsebuje naslednjo končno določbo:
»KONČNA DOLOČBA
13. člen
Ta pravilnik začne veljati petnajsti dan po
objavi v Uradnem listu Republike Slovenije.«.