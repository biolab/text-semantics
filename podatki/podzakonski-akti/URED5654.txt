I. SPLOŠNE DOLOČBE
1. člen
(vsebina)
Ta uredba podrobneje določa načine in
pogoje za zagotavljanje pravic beguncev in oseb, ki jim je priznana subsidiarna
zaščita (v nadaljnjem besedilu: osebe z mednarodno zaščito), in sicer do: 
-       
prebivanja v Republiki Sloveniji, 
-       
podaljšanja subsidiarne zaščite, 
-       
pridobitve informacij, 
-       
nastanitve v nastanitvenih zmogljivostih ministrstva, pristojnega za
notranje zadeve (v nadaljnjem besedilu: ministrstvo), 
-       
enkratne denarne pomoči, 
-       
denarnega nadomestila za nastanitev na zasebnem naslovu, 
-       
izobraževanja ter 
-       
pomoči pri vključevanju v okolje.
2. člen
(dovoljenje za prebivanje)
(1) Oseba z mednarodno zaščito se mora
zaradi izdaje dovoljenja za prebivanje iz 112.a člena Zakona o mednarodni
zaščiti (Uradni list RS, št. 11/11 – uradno prečiščeno besedilo; v nadaljnjem
besedilu: zakon) čim prej po vročitvi odločbe o pridobitvi mednarodne zaščite
zglasiti na ministrstvu.
(2) Oseba, ki ji je izdan sklep iz šestega odstavka
105. člena zakona, se mora 14 dni pred iztekom veljavnosti dovoljenja za
prebivanje zglasiti pri pristojnem organu zaradi podaljšanja dovoljenja za
prebivanje.
3. člen
(podaljšanje subsidiarne zaščite)
Oseba s priznano subsidiarno zaščito
zaprosi za podaljšanje te zaščite na obrazcu, ki je kot priloga 1 sestavni del
te uredbe.
4. člen
(zagotavljanje informacij)
(1) Osebam z mednarodno zaščito ministrstvo zagotavlja
informacije iz 90. člena zakona v obliki priročnikov in brošur ter v
elektronski obliki in na spletni strani. Zagotovi jih tudi organom, ki
obravnavajo te osebe, drugim državnim organom ter mednarodnim in nevladnim
organizacijam.
(2) V obdobju pomoči pri vključevanju v okolje iz prvega
odstavka 99. člena zakona lahko ministrstvo osebam z mednarodno zaščito
informacije zagotavlja tudi z individualnim svetovanjem.
II. NASTANITEV
5. člen
(nastanitev oseb z mednarodno zaščito)
(1) Postopek nastanitve na podlagi 92. člena zakona se
začne na zahtevo osebe z mednarodno zaščito. Zahtevek za nastanitev se vloži na
obrazcu, ki je kot priloga 2 sestavni del te uredbe. Ministrstvo osebi z
mednarodno zaščito v najkrajšem možnem času izda odločbo o nastanitvi.
(2) Pri nastanitvi oseb z mednarodno zaščito v
nastanitvenih zmogljivostih ministrstva pristojni organ upošteva načelo
ohranjanja enotnosti družine.
(3) Ob nastanitvi se oseba z mednarodno zaščito seznani
s pravicami in dolžnostmi, povezanimi s prebivanjem v nastanitvenih
zmogljivostih ministrstva, in prejme izvod hišnega reda v njej razumljivem
jeziku.
6. člen
(nastanitev ranljivih oseb s posebnimi
potrebami)
Če nastanitev oseb iz 15. člena zakona v
integracijski hiši oziroma drugih nastanitvenih zmogljivostih ministrstva ni
primerna, ministrstvo v sodelovanju z drugimi državnimi organi osebi z
mednarodno zaščito v čim krajšem času zagotovi drugo ustrezno nastanitev.
7. člen
(izračun in izplačilo enkratne denarne
pomoči)
(1) Višina
enkratne denarne pomoči iz 92.č člena zakona je odvisna od števila družinskih
članov s priznano mednarodno zaščito in se določi v skladu z ustreznim
odstotkom osnovnega zneska minimalnega dohodka:


 

% osnovnega zneska
  minimalnega dohodka


odrasla oseba 

100


vsaka naslednja odrasla oseba v družini

70


otrok do 18. leta starosti

30


mladoletna oseba brez spremstva

100


(2) Za mladoletne
osebe, ki so v Republiki Sloveniji s samo enim od staršev, se enkratna denarna
pomoč poveča za 30 % osnovnega zneska minimalnega dohodka. 
(3) Osebi z mednarodno zaščito se enkratna
denarna pomoč izplača v gotovini.
III. DENARNO NADOMESTILO ZA NASTANITEV NA ZASEBNEM NASLOVU
8. člen
(zahtevek za denarno nadomestilo za
nastanitev na zasebnem naslovu)
(1) Postopek za dodelitev denarnega
nadomestila za nastanitev na zasebnem naslovu, določenega v 93. členu zakona,
se začne na zahtevo osebe z mednarodno zaščito. 
(2) Zahtevek za dodelitev denarnega
nadomestila za nastanitev na zasebnem naslovu (v nadaljnjem besedilu: zahtevek)
se vloži na obrazcu, ki je kot priloga 3 sestavni del te uredbe.
(3) Zahtevek za družinske člane lahko oseba z mednarodno
zaščito, ki je na podlagi zakona, ki ureja vstop in prebivanje tujcev, združila
družino, vloži od dneva njihovega prihoda v Republiko Slovenijo.
(4) Zahtevku
je treba priložiti kopijo najemne pogodbe oziroma aneksa k najemni pogodbi,
veljavno odločbo o denarni socialni pomoči na dan vložitve zahtevka oziroma
potrdilo o podani vlogi za denarno socialno pomoč ter izpis prilivov na vseh
bančnih računih vlagatelja oziroma njegovih družinskih članov za zadnje tri
mesece pred mesecem vložitve zahtevka in potrdilo o dohodkih zavezanca, ki je
vlagatelja oziroma njegove družinske člane dolžan in zmožen preživljati, za
zadnje tri mesece pred mesecem vložitve zahtevka.
(5) Oseba z
mednarodno zaščito iz tretjega odstavka 93. člena zakona mora zahtevku
priložiti dokazilo o rednem šolanju.
9. člen
(odmera denarnega nadomestila za
nastanitev na zasebnem naslovu)
(1) Višina denarnega nadomestila za
nastanitev na zasebnem naslovu se osebam z mednarodno zaščito, ki nimajo
lastnih sredstev za preživljanje ali jim preživljanje ni zagotovljeno kako
drugače, določi v odstotku osnovnega zneska minimalnega dohodka iz 10. člena te
uredbe. 
(2) Višina denarnega nadomestila za
nastanitev na zasebnem naslovu se osebi z mednarodno zaščito, ki ima lastne
dohodke ali ji je preživljanje zagotovljeno kako drugače, določi tako, da se od
denarnega nadomestila za nastanitev na zasebnem naslovu iz prejšnjega odstavka
odšteje višina povprečnih lastnih dohodkov, ki jih je oseba z mednarodno
zaščito oziroma so jih zavezanci, ki so jo v skladu s predpisi Republike
Slovenije dolžni in zmožni preživljati, prejeli v preteklih treh mesecih pred
mesecem vložitve zahtevka. 
(3) Višina denarnega nadomestila za nastanitev
na zasebnem naslovu se članom družine, ki imajo mednarodno zaščito in družinskim članom
osebe z mednarodno zaščito, ki imajo dovoljenje za prebivanje izdano na podlagi
zakona, ki ureja vstop in prebivanje tujcev, določi kot
razlika med denarnim nadomestilom za nastanitev na zasebnem naslovu iz prvega
odstavka tega člena ter seštevkom povprečnih lastnih dohodkov vseh družinskih
članov in zavezancev, ki so jih v skladu s predpisi Republike Slovenije dolžni
in zmožni preživljati, prejetih v preteklih treh mesecih pred mesecem vložitve
zahtevka. 
(4) Lastna sredstva osebe z
mednarodno zaščito so po tej uredbi dohodki, kakor jih opredeljuje zakon, ki
ureja uveljavljanje pravic iz javnih sredstev.
10. člen
(višina denarnega nadomestila za
nastanitev na zasebnem naslovu)
Višina
mesečnega denarnega nadomestila za nastanitev na zasebnem naslovu je odvisna od
števila družinskih članov z mednarodno zaščito oziroma osebe z
mednarodno zaščito in njenih družinskih članov, ki imajo dovoljenje za
prebivanje izdano na podlagi zakona, ki ureja vstop in prebivanje tujcev. Določi se v skladu z ustreznim odstotkom osnovnega zneska
minimalnega dohodka in znaša:


Štev. družinskih
  članov

Odstotek osnovnega
  zneska minimalnega dohodka


1

100 %


2

120 %


3

150 %


4

180 %


5

210 %


6

230 %


7 ali več

250 %


11. člen
(najemnina po pogodbi)
(1) Če je pogodbena vsota najemnine in
drugih stroškov, povezanih z najemom stanovanja, nižja od odstotka osnovnega
zneska minimalnega dohodka, določenega v prejšnjem členu, se osebi z mednarodno
zaščito izplača denarno nadomestilo v pogodbenem znesku. 
(2) Drugi stroški, povezani z
najemom stanovanja, so obratovalni stroški (stroški za dobavljeno energijo,
ogrevanje stanovanja, komunalne storitve, obratovanje skupnih delov
stanovanjske ali večstanovanjske stavbe), ki jih mora oseba z mednarodno
zaščito kot najemnik plačevati v skladu z najemno pogodbo in predpisi o stanovanjskih
najemnih razmerjih.
(3) Višina stroškov iz prejšnjega odstavka
se določi kot povprečje stroškov v preteklih treh mesecih pred mesecem vložitve
zahtevka.
12. člen
(izplačevanje denarnega nadomestila za
nastanitev na zasebnem naslovu)
(1) Denarno nadomestilo za nastanitev na zasebnem
naslovu se dodeli in izplačuje za trimesečno obdobje. 
(2) Denarno nadomestilo za nastanitev na
zasebnem naslovu pripada osebi z mednarodno zaščito z dnem vložitve zahtevka.
Če to nadomestilo na dan vložitve zahtevka že prejema, pa od naslednjega dne po
poteku obdobja, za katero je bilo denarno nadomestilo za nastanitev na zasebnem
naslovu dodeljeno.
(3) Če se vloži zahtevek iz tretjega odstavka 8. člena te
uredbe in oseba, ki vloži zahtevek, nadomestilo že prejema, in obdobje iz
prvega odstavka tega člena še ni poteklo, se denarno nadomestilo za nastanitev
na zasebnem naslovu določi na novo.
(4) Če oseba z
mednarodno zaščito, ki ni nastanjena v integracijski hiši, vloži zahtevek, a
denarnega nadomestila za nastanitev na zasebnem naslovu še ni prejemala oziroma
ga ne prejema, se ji to nadomestilo dodeli z dnem vložitve zahtevka. 
(5) Oseba z
mednarodno zaščito mora neupravičeno prejeto denarno nadomestilo za nastanitev
na zasebnem naslovu vrniti. 
(6) O dodelitvi in
višini denarnega nadomestila za nastanitev na zasebnem naslovu ter vrnitvi
neupravičeno prejetih denarnih nadomestil za to nastanitev odloči ministrstvo.
IV. IZOBRAŽEVANJE
13. člen
(izobraževanje)
(1) Sredstva za izobraževanje oseb z mednarodno zaščito
iz prvega odstavka 97. člena zakona zagotavlja ministrstvo, pristojno za
izobraževanje. Ministrstvo, pristojno za izobraževanje, zagotavlja osebam z
mednarodno zaščito tudi učbenike iz učbeniškega sklada, če ga šola ima.
(2) Osebam z mednarodno zaščito brez lastnih dohodkov
oziroma drugače zagotovljenega preživljanja druge stroške za izvajanje rednega
programa izobraževanja krije ministrstvo.
V. POMOČ PRI VKLJUČEVANJU V OKOLJE
14. člen
(osebni integracijski načrt)
(1) V skladu z drugim odstavkom 99. člena
zakona ministrstvo v sodelovanju z osebo z mednarodno zaščito v čim krajšem
času pripravi osebni integracijski načrt za obdobje pomoči pri vključevanju v
okolje, ki vsebuje predvidene dejavnosti za pomoč pri vključevanju. 
(2) Osebni integracijski načrt se pripravi
na podlagi potreb, znanja, zmožnosti in sposobnosti osebe z mednarodno zaščito
ter se v sodelovanju z njo po potrebi spremeni oziroma dopolni. Vključuje
različne dejavnosti glede izobraževanja in zaposlovanja, priznavanja
izobraževanja, nastanitve in urejanja dokumentov ter udeležbo na tečaju
slovenskega jezika in tečaju spoznavanja zgodovine, kulture in ustavne ureditve
Republike Slovenije. 
(3) V soglasju z ministrstvom lahko
pripravo in izvedbo osebnega integracijskega načrta delno ali v celoti
prevzamejo drugi organi in organizacije. 
(4) Pri pripravi osebnega integracijskega
načrta lahko sodelujejo predstavniki strokovnih služb pristojnih ministrstev in
predstavniki lokalne skupnosti, v kateri so osebe z mednarodno zaščito
nastanjene. 
(5) Osebni integracijski načrt se pripravi
v slovenskem jeziku, oseba z mednarodno zaščito pa se seznani z njegovo vsebino
v njej razumljivem jeziku.
15. člen
(tečaji slovenskega jezika)
(1) Osebe z mednarodno zaščito so v
času izvajanja osebnega integracijskega načrta upravičene do
tečajev slovenskega jezika v obsegu največ tristo ur. 
(2) Ministrstvo najpozneje v mesecu dni po
priznanem statusu osebo z mednarodno zaščito napoti na tečaj slovenskega
jezika. 
(3) Oseba z mednarodno zaščito lahko ob
soglasju oziroma na predlog izvajalca tečaja zaprosi za še največ sto dodatnih
ur učenja slovenskega jezika. O dodatnih urah učenja slovenskega jezika odloči
ministrstvo. 
(4) Če se oseba z mednarodno zaščito iz
razlogov, ki niso zdravstveni ali drugi osebni razlogi, ne udeleži tečaja
slovenskega jezika v terminu, ki ga določi ministrstvo, temu ni treba
zagotoviti nadomestnega tečaja. 
(5) Stroške tečaja iz prvega in tretjega
odstavka tega člena ter stroške javnega prevoza do najbližjega pooblaščenega
izvajalca za tečaj slovenskega jezika krije ministrstvo. 
(6) Osebe z mednarodno zaščito so za
udeležbo na tečaju slovenskega jezika upravičene do povračila dejansko nastalih
stroškov najcenejšega javnega prevoza za dnevne vozovnice oziroma tedenske ali
mesečne vozovnice, če je to ceneje. 
(7) Za osebe z mednarodno zaščito, ki so
vključene v redno izobraževanje, lahko tečaj izvajajo tudi izobraževalne
ustanove, na katerih se šolajo. 
(8) Osebam z mednarodno zaščito, starejšim
od 60 let, nepismenim in osebam s posebnimi potrebami ministrstvo lahko
zagotovi prilagojen program, s katerim pridobijo znanje slovenskega jezika za
vsakdanje sporazumevanje.
16. člen
(preizkus znanja slovenskega jezika)
(1) Stroške enkratnega opravljanja
preizkusa znanja slovenskega jezika in s tem povezane stroške javnega prevoza
krije ministrstvo. 
(2) Ministrstvu ni treba kriti stroškov
nadomestnega preizkusa znanja, če se oseba z mednarodno zaščito iz
neutemeljenih razlogov ni udeležila prvega preizkusa znanja.
17. člen
(tečaji spoznavanja slovenske zgodovine,
kulture in ustavne ureditve)
(1) Osebe z mednarodno zaščito so v
času izvajanja osebnega integracijskega načrta upravičene do
tečajev spoznavanja slovenske zgodovine, kulture in ustavne ureditve Republike
Slovenije v obsegu največ 30 ur. 
(2) Ministrstvo napoti osebe z mednarodno
zaščito na tečaj spoznavanja slovenske zgodovine, kulture in ustavne ureditve
Republike Slovenije ter jim zagotavlja plačilo stroškov tečaja. 
(3) Za obiskovanje tečaja v obsegu največ
30 ur so osebe z mednarodno zaščito upravičene do povračila dejansko nastalih
stroškov najcenejšega javnega prevoza v obliki dnevnih vozovnic oziroma
tedenske ali mesečne vozovnice, če je to ceneje. 
(4) Tečaj iz prejšnjega odstavka se lahko
izvede tudi v okviru vsebin tečaja učenja slovenskega jezika, pri čemer tečaj
obsega največ 330 ur. 
(5) Če se oseba z mednarodno zaščito iz
razlogov, ki niso zdravstveni ali drugi osebni razlogi, ne udeleži tečaja v
terminu, ki ga določi ministrstvo, temu ni treba zagotoviti nadomestnega
tečaja.
VI. VARSTVO OSEBNIH PODATKOV
18. člen
(prepoved dajanja podatkov)
Državni organi, organi lokalnih skupnosti,
nosilci javnih pooblastil in druge organizacije, ki izvajajo posamezne postopke
po tej uredbi, morajo podatke o osebah z mednarodno zaščito, ki so jih
pridobili za te postopke, varovati pred organi njihove izvorne države.

Priloga
1: Prošnja za podaljšanje subsidiarne oblike zaščite
Priloga
2: Zahtevek za nastanitev v integracijski hiši oziroma drugi nastanitveni
zmogljivosti ministrstva
Priloga
3: Zahtevek za denarno nadomestilo za nastanitev na zasebnem naslovu

Uredba o načinih in pogojih za zagotavljanje
pravic osebam z mednarodno zaščito (Uradni list RS, št. 55/11) vsebuje naslednji končni določbi:
»VII. KONČNI DOLOČBI
19. člen
(prenehanje
veljavnosti)
Z dnem, ko začne veljati ta uredba, preneha
veljati Uredba o načinih in pogojih za zagotavljanje pravic osebam z mednarodno
zaščito (Uradni list RS, št. 67/08).
20. člen
(začetek
veljavnosti)
Ta uredba začne veljati trideseti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinih in pogojih za zagotavljanje pravic osebam z mednarodno zaščito (Uradni
list RS, št. 36/14) vsebuje naslednjo končno določbo:
»KONČNA DOLOČBA
15. člen
Ta uredba začne veljati petnajsti dan po
objavi v Uradnem listu Republike Slovenije. Določbe novega tretjega odstavka 8.
člena, spremenjenega tretjega odstavka 9. člena, spremenjenega 10. člena in
novega tretjega odstavka 12. člena uredbe, se začnejo uporabljati z dnem,
ko se začnejo uporabljati določbe Zakona o spremembah in dopolnitvah Zakona o
tujcih (Uradni list RS, št. 26/14), ki urejajo združevanje družine oseb s priznano
mednarodno zaščito. Do začetka uporabe določb iz prejšnjega stavka se v zvezi z
združevanjem družine oseb s priznano mednarodno zaščito uporabljajo 8. člen,
tretji odsta­vek 9. člena, 10. člen in 12. člen Uredbe o načinih in pogojih za
zagotavljanje pravic osebam z mednarodno zaščito (Uradni list RS, št. 55/11).«.