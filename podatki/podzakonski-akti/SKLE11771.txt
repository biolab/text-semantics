1. SPLOŠNE DOLOČBE
1. člen
(vsebina sklepa)
Ta sklep določa podrobnejša pravila za izpolnjevanje
obveznosti razkrivanja nadzorovanih informacij za osebe tretjih držav skladno s
tretjim poglavjem Zakona o trgu finančnih instrumentov (Uradni list RS, št. 77/18
in 17/19 – popr.; v nadaljevanju: ZTFI-1).
2. člen
(pojmi)
(1) Pojmi, uporabljeni v tem sklepu, imajo enak pomen
kot v določbah ZTFI-1.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. ZAGOTAVLJANJE ENAKOVREDNIH RAZKRITIJ
3. člen
(enakovrednost razkritij)
Zahteve glede izpolnjevanja obveznosti razkrivanja
nadzorovanih informacij, ki veljajo za javno družbo tretje države po pravu te
tretje države, so enakovredne zahtevam iz 3. poglavja ZTFI-1, če so skladne z
določbami tega sklepa glede predpisanih minimalnih vsebin posameznih razkritij.
4. člen
(minimalna razkritja v letnem poročilu)
(1) Zahteve glede minimalnih razkritij v letnem poročilu
javne družbe so izpolnjene, če mora po pravu tretje države letno poročilo
uprave vsebovati vsaj naslednje informacije:
1.     
pošten prikaz razvoja in izidov poslovanja javne družbe ter njenega
finančnega položaja, vključujoč opis bistvenih vrst tveganj, ki so jim družba
in morebitne druge družbe, vključene v konsolidacijo, kot celota izpostavljene.
Pregled mora vključevati uravnoteženo in izčrpno analizo razvoja in poslovanja
javne družbe in njenega položaja, ki ustreza velikosti in kompleksnosti poslovanja
javne družbe,
2.     
navedbo pomembnih poslovnih dogodkov, ki so se zgodili od konca
poslovnega leta do trenutka sestave letnega poročila,
3.     
verjeten prihodnji razvoj javne družbe.
(2) Analiza razvoja iz točke 1. prvega odstavka tega
člena v obsegu, ki je nujen za razumevanje razvoja, poslovanja ali položaja
javne družbe, vključuje ključne finančne in po potrebi tudi nefinančne
kazalnike uspešnosti, ki se nanašajo na določeno podjetje.
5. člen
(izjava o odgovornosti za razkritja)
Zahteve glede izjave članov poslovodstva in drugih oseb javne
družbe, ki so odgovorne za sestavo letnega poročila, so izpolnjene, če so po
pravu tretje države te osebe glede na podano izjavo odgovorne za zlasti za:
1.     
skladnost računovodskih poročil z ustreznim poročevalskim okvirjem ali
veljavnimi računovodskimi standardi,
2.     
zanesljivost vodstvenega pregleda, vključenega v poročilo uprave.
6. člen
(minimalna razkritja v polletnem poročilu)
Zahteve glede minimalnih razkritij v vmesnem poročilu
poslovodstva javne družbe, ki je sestavni del polletnega poročila, so
izpolnjene, če se po pravu tretje države poleg vmesnega poročila poslovodstva
zahteva povzetek računovodskih poročil in mora vmesno poročilo poslovodstva
vsebovati vsaj naslednje informacije:
1.     
pregled obdobja, ki ga zajema poročilo,
2.     
verjeten razvoj javne družbe v preostalih šestih mesecih poslovnega
leta,
3.     
pri javni družbi, izdajateljici delnic, opis pomembnih poslov s
povezanimi osebami, sestavljen v skladu z ustreznim računovodskim standardom,
če jih že sicer ne razkrivajo redno.
7. člen
(izjava o odgovornosti za razkritja)
Zahteve glede izjave članov poslovodstva in drugih oseb javne
družbe, ki so odgovorne za sestavo polletnega poročila, so izpolnjene, če so po
pravu tretje države te osebe glede na podano izjavo odgovorne za zlasti za:
1.     
skladnost računovodskih poročil z ustreznim poročevalskim okvirjem ali
veljavnimi računovodskimi standardi,
2.     
zanesljivost vodstvenega pregleda, vključenega v poročilo uprave.
8. člen
(objava revidiranega računovodskega poročila)
(1) Za tretjo državo se šteje, da so zahteve glede
objave revidiranih računovodskih poročil izpolnjene, če po pravu te države
nadrejeni družbi ni treba objaviti nekonsolidiranih računovodskih poročil,
ampak mora javna družba s sedežem v tretji državi v konsolidirano računovodsko
poročilo vključiti naslednje informacije:
1.     
pri javni družbi, izdajateljici delnic: izračun dividend in sposobnost
izplačati dividende,
2.     
pri vseh javnih družbah: minimalni kapital, zahteve glede lastnega
kapitala in podatke o likvidnosti, če je to ustrezno.
(2) Zaradi zagotavljanja enakovrednosti mora biti javna
družba pristojnemu nadzornemu organu matične države članice sposobna predložiti
tudi revidirano nekonsolidirano računovodsko poročilo, ki vsebuje podatke iz
točk 1. in 2. prvega odstavka tega člena. To poročilo je lahko izdelano v
skladu z računovodskimi standardi tretje države.
9. člen
(izjeme pri razkritju nekonsolidiranih računovodskih
poročil)
(1) Za tretjo državo se šteje, da so zahteve glede izjem
v povezavi z nekonsolidiranimi računovodskimi poročili, ko javni družbi ni
treba predložiti konsolidiranega računovodskega poročila, izpolnjene, če po
pravu te države javni družbi s sedežem v tretji državi ni treba predložiti
konsolidiranega računovodskega poročila, ampak mora svoje nekonsolidirano
računovodsko poročilo pripraviti v skladu z mednarodnimi standardi
računovodskega poročanja ali v skladu z nacionalnimi računovodskimi standardi
tretje države, ki so enakovredni mednarodnim standardom računovodskega
poročanja.
(2) Zaradi zagotavljanja enakovrednosti morata biti
izpolnjena naslednja pogoja:
1.     
finančne informacije, ki niso skladne z navedenimi standardi, morajo
biti predložene v obliki preračunanega računovodskega izkaza,
2.     
nekonsolidirano računovodsko poročilo mora biti potrjeno s strani
neodvisnega revizorja.
10. člen
(obveščanje o spremembi pomembnih deležev)
(1) Za tretjo državo se šteje, da so zahteve glede
obveščanja o pomembnih deležih enakovredne, če je po pravu te države rok, v
katerem mora biti javna družba s sedežem v tej državi obveščena o spremembah
pomembnega deleža in v katerem mora javna družba o spremembah pomembnega deleža
obvestiti javnost, največ sedem trgovalnih dni.
(2) Posamezni roki za obveščanje javne družbe oziroma
javnosti znotraj roka iz prejšnjega odstavka se lahko razlikujejo od rokov,
predpisanih v ZTFI-1.
11. člen
(obveščanje o lastnih delnicah)
Za tretjo državo se šteje, da so zahteve glede obveščanja o
pridobitvi ali odsvojitvi lastnih delnic s strani javne družbe ali s strani
osebe, ki deluje v njenem imenu ali za njen račun, enakovredne, če mora po
pravu te države javna družba s sedežem v tej državi izpolnjevati naslednje
pogoje:
1.     
če ima lahko javna družba največ 5 % lastnih delnic razreda, ki sicer
imetnikom delnic dajejo glasovalne pravice, mora v primeru, da doseže ali
preseže ta prag, o tem obvestiti javnost,
2.     
če ima lahko javna družba največ od 5 % do 10 % lastnih delnic razreda,
ki sicer imetnikom delnic dajejo glasovalne pravice, mora v primeru, da doseže
ali preseže prag 5 % ali doseže 10 % prag, o tem obvestiti javnost,
3.     
če ima lahko javna družba več kot 10 % lastnih delnic razreda, ki sicer
imetnikom delnic dajejo glasovalne pravice, mora v primeru, da doseže ali
preseže prag 5 % ali prag 10 %, o tem obvestiti javnost.
12. člen
(objave glede sprememb skupnega števila delnic z glasovalno
pravico)
Zahteve se štejejo za enakovredne tistim iz 149. člena
ZTFI-1, če mora po pravu tretje države javna družba s sedežem v tej državi
obvestiti javnost o skupnem številu delnic z glasovalno pravico, na katere je
razdeljen osnovni kapital javne družbe, ali skupnem številu glasovalnih pravic,
ki izhajajo iz teh delnic, najkasneje v 30 dneh po tem, ko se je to skupno
število povečalo ali zmanjšalo.
13. člen
(obveznost glede informacij za imetnike delnic ali
dolžniških vrednostnih papirjev, ki so uvrščeni v trgovanje na organiziranem
trgu)
Za tretjo državo se šteje, da so zahteve glede vsebine
informacij o sejah skupščine iz 152. člena ZTFI-1 oziroma o sejah
imetnikov dolžniških vrednostnih papirjev iz 153. člena ZTFI-1
enakovredne, če mora po pravu te države javna družba s sedežem v tej državi
posredovati vsaj informacije o kraju, času in dnevnem redu teh sej.
14. člen
(doseganje pogojev neodvisnosti)
(1) Zahteve glede pogojev o neodvisnosti iz prvega
oziroma tretjega odstavka 122. člena ZTFI so enakovredne, če mora po pravu
te države družba za upravljanje ali investicijska družba izpolnjevati naslednje
pogoje:
1.     
družba za upravljanje ali investicijska družba mora imeti v vseh
razmerah možnost, da glasovalne pravice, ki pripadajo premoženju, s katerim
upravlja, uveljavlja neodvisno od nadrejene družbe,
2.     
družba za upravljanje ali investicijska družba ne sme upoštevati
interesov nadrejene družbe ali katerega koli drugega odvisnega podjetja
nadrejene družbe, če pride do navzkrižja interesov.
(2) Nadrejena družba, ki želi uveljaviti oprostitev iz
122. člena ZTFI, mora Agenciji posredovati informacije iz drugega odstavka
11. člena Sklepa o informacijah o pomembnih deležih (Uradni list RS,
št. 72/16). Nadrejena družba je dolžna skladno s tretjim odstavkom
11. člena Sklepa o informacijah o pomembnih deležih redno posodabljati
seznam iz točke (a) drugega odstavka 11. člena Sklepa o informacijah o
pomembnih deležih.
(3) Če hoče nadrejena družba izkoristiti oprostitve samo
v povezavi s finančnimi instrumenti iz 119. člena ZTFI, je dolžna ravnati
skladno z drugim in tretjim odstavkom 11. člena Sklepa o informacijah o
pomembnih deležih.
(4) Nadrejena družba mora na zahtevo agencije dokazati,
da izpolnjuje zahteve iz 13. člena Sklepa o informacijah o pomembnih deležih.
16. člen
(ostale pomembne informacije)
Javna družba tretje države informacije, ki so razkrite v
tretji državi in so lahko pomembne za javnost v matični državi članici ali
državah članicah gostiteljicah, razkrije v skladu s 157. in 158. členom
ZTFI-1, tudi če ne predstavljajo nadzorovanih informacij iz 130. člena
ZTFI-1.
3. KONČNI DOLOČBI
17. člen
(prenehanje uporabe predpisa)
Z dnem uveljavitve tega sklepa se preneha uporabljati Sklep o
posebnih pravilih za izpolnjevanje obveznosti razkrivanja nadzorovanih
informacij za osebe tretjih držav (Uradni list RS, št. 106/07, 72/16 in
77/18 – ZTFI-1).
18. člen
(začetek veljavnosti sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-11/2019-1
Ljubljana, dne 17. aprila 2019
EVA 2019-1611-0046
Predsednik Sveta
Agencije za trg vrednostnih papirjev
mag. Miloš Čas