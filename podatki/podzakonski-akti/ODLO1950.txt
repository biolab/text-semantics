1. člen
(vsebina)
(1) S tem odlokom se z namenom zagotavljanja ugodnega stanja
vrste in ustrezne ravni sobivanja s človekom sprejme ukrep selektivnega in
omejenega odvzema osebkov vrste rjavega medveda (Ursus arctos) (v
nadaljnjem besedilu: medved) iz narave ter določajo obseg in pogoji
selektivnega in omejenega odvzema medveda iz narave ter pogoji izjemnega
odstrela v obdobju od uveljavitve tega odloka do 30. septembra 2019.
(2) Ta odlok določa tudi način določitve obsega odvzema medveda
iz narave, podrobnejši način odvzema medveda iz narave, spremljanje odvzema in
vodenje evidenc odvzetih medvedov iz narave.
2. člen
(izrazi)
Izrazi, uporabljeni v tem odloku, pomenijo:
1.     
izjemni odstrel je usmrtitev medveda z lovom v skladu s predpisi, ki
urejajo divjad in lovstvo, zaradi razlogov iz prve, druge ali tretje alineje
prvega odstavka 7. člena Uredbe o zavarovanih prosto živečih živalskih vrstah
(Uradni list RS, št. 46/04, 109/04, 84/05, 115/07, 32/08 – odl. US, 96/08,
36/09, 102/11, 15/14 in 64/16; v nadaljnjem besedilu: Uredba) na podlagi
dovoljenja pristojnega ministrstva v skladu s predpisi, ki urejajo ohranjanje
narave. Poleg upravljavcev lovišč in lovišč s posebnim namenom (v nadaljnjem
besedilu: upravljavci lovišč) ga lahko izvajajo tudi člani skupine za hitro
ukrepanje v primeru ogrožanja življenja ljudi in premoženja po velikih zvereh v
skladu s predpisi, ki urejajo ohranjanje narave;
2.     
območja življenjskega prostora medveda so osrednje, robno in prehodno
območje ter območje izjemne prisotnosti, kot jih opredeljuje Strategija
upravljanja z rjavim medvedom (Ursus arctos) v Sloveniji, sprejeta s
sklepom Vlade Republike Slovenije št. 322-07/2001-2 z dne 24. januarja
2002;
3.     
odstrel je usmrtitev medveda, ki ga izvajajo upravljavci lovišč na način
lova na podlagi sedme alineje prvega odstavka 7. člena Uredbe in v skladu s
predpisi, ki urejajo divjad in lovstvo, ter tem odlokom;
4.     
odvzem medvedov iz narave vključuje odstrel, izjemni odstrel, ujetje,
preselitev, povoz ali vsako drugo izgubo medveda ne glede na vzrok, ki je
izgubo povzročil. Če se ujeti medved vrne v naravo na območja življenjskega
prostora vrste znotraj meja Republike Slovenije, se ujetje medveda ne šteje za
odvzem iz narave.
3. člen
(omejitev odvzema medvedov iz narave)
(1) Odvzem medvedov iz narave ne sme preseči s tem
odlokom predvidenega odvzema medvedov, ki je določen tako, da ne ogroža
ugodnega stanja vrste.
(2) Ne glede na prejšnji odstavek odvzem medvedov iz
narave lahko presega s tem odlokom predviden odvzem, če je posledica izjemnega
odstrela ali izgub.
(3) Če je odvzem medvedov iz narave v načrtovalskem
obdobju iz 5. člena tega odloka večji od predvidenega odvzema iz prvega
odstavka tega člena, se razlika upošteva pri načrtovanju odvzema medvedov iz
narave v naslednjem načrtovalskem obdobju.
4. člen
(obseg in prostorska razporeditev odvzema iz narave)
(1) Obseg in prostorska razporeditev odvzema medvedov iz
narave sta določena v prilogi, ki je sestavni del tega odloka.
(2) Odstrel medveda iz priloge tega odloka se razporedi
po lovsko upravljavskih območjih (v nadaljnjem besedilu: LUO) tako, da se del
odstrela izvede v predelih gostejše naseljenosti prebivalstva, pri čemer se
upošteva pogostnost primerov neposrednega ogrožanja ljudi in premoženja od
1. januarja 2014 do 30. septembra 2017 in ob upoštevanju usmeritev iz
8. člena tega odloka.
5. člen
(načrtovalsko obdobje odvzema in časovna razporeditev
odstrela)
(1) Načrtovalsko obdobje odvzema medvedov iz narave
traja od uveljavitve tega odloka do 30. septembra 2019, pri čemer se
upoštevajo tudi podatki o odvzemu medvedov iz narave od 1. oktobra 2018.
(2) Odstrel se izvaja v obdobju od uveljavitve tega
odloka do 30. aprila 2019.
6. člen
(posebne okoliščine)
Če ob odvzemu medveda iz narave obstaja sum na nalezljive bolezni,
predvsem zoonoze, ali če je medved odvzet iz narave v nejasnih okoliščinah
(npr. najden poginuli medved, sum krivolova, možna kršitev pri odstrelu,
silobran), se o tem poleg Zavoda za gozdove Slovenije (v nadaljnjem besedilu:
zavod) obvestijo pristojne službe in organi pregona.
7. člen
(struktura odstrela medvedov)
(1) Na osrednjem območju življenjskega prostora medveda se
lahko izvede odstrel v:
-       
I. težnostni kategoriji do 100 kg bruto telesne mase v višini najmanj 75
% od celotnega odstrela medvedov;
-       
II. težnostni kategoriji od 100 do vključno 150 kg bruto telesne mase v
višini največ 15 % od celotnega odstrela medvedov;
-       
III. težnostni kategoriji nad 150 kg bruto telesne mase v višini največ
10 % od celotnega odstrela medvedov.
(2) Na robnem območju življenjskega prostora medveda se
načrtuje pretežno odstrel medvedov I. težnostne kategorije iz prve alineje
prejšnjega odstavka.
(3) Ob posameznem odstrelu medveda je dopustno
odstopanje za največ 20 % telesne mase medveda iz prvega odstavka tega člena.
(4) Ob odstrelu medveda v posamezni težnostni kategoriji
iz prvega odstavka tega člena zavod o tem obvesti upravljavce lovišč.
8. člen
(usmeritve za odstrel)
(1) Odstrel medvedov se v LUO, ki so v celoti ali delno
v osrednjem območju življenjskega prostora medveda, prednostno izvede v pasu
1,5 km okoli naselij, prav tako tudi na lokacijah, kjer pogosteje prihaja do
škodnih primerov, ali v njihovi neposredni bližini.
(2) Določba prejšnjega odstavka se uporablja tudi pri
naknadni razdelitvi odstrela medvedov po LUO.
(3) Odstrel medvedov se v osrednjem območju
življenjskega prostora medveda izvaja z visoke preže, razen v pasu približno
1,5 km okoli naselij, kjer se medvedi pogosto redno pojavljajo oziroma se tam
zadržujejo in odstrel z visoke preže ni mogoč. V teh primerih se lahko odstrel
izvede na katerikoli način v skladu s predpisi, ki urejajo divjad in lovstvo,
razen s pogonom, pritiskom in brakado.
(4) Odstrel medvedov se v robnem območju življenjskega
prostora medveda izvaja prednostno z visoke preže, lahko pa tudi na katerikoli
način v skladu s predpisi, ki urejajo divjad in lovstvo, razen s pogonom,
pritiskom in brakado.
(5) Odstrel medvedov se v prehodnem območju
življenjskega prostora medveda in območju izjemne prisotnosti medveda izvaja na
katerikoli način v skladu s predpisi, ki urejajo divjad in lovstvo, razen s
pogonom, pritiskom in brakado.
(6) Izjemni odstrel medveda, ki se izvede takrat, ko v
posameznem LUO odstrel še ni izpolnjen, se upošteva pri izvedbi odstrela
medvedov tega LUO.
(7) V izvedbo odstrela medvedov se šteje tudi odlov
živih medvedov za doselitev ali naselitev zunaj meja Republike Slovenije.
(8) Če se pri izjemnem odstrelu iz narave odstreljuje
medvedka z mladiči, se najprej odstrelijo mladiči in šele nato medvedka, razen
v primerih, ko bi bilo ogroženo življenje in zdravje ljudi ali njihovo
premoženje.
(9) Smrtnost medveda zaradi usmrtitve ranjene živali zaradi
prometne nesreče se klasificira kot izguba. Taki primeri se obravnavajo kot
etično načelo iskanja in preprečitve mučenja ranjene živali, za katere ni treba
pridobiti dovoljenja ministrstva, pristojnega za ohranjanje narave.
9. člen
(izvajalci)
(1) Zavod v sodelovanju z območnimi združenji
upravljavcev lovišč in lovišč s posebnim namenom pripravi predlog podrobnejše
prostorske razporeditve odstrela medvedov v LUO po posameznih loviščih iz
priloge tega odloka.
(2) Zavod spremlja izvajanje odvzema medvedov iz narave in
skrbi, da odvzem medvedov iz narave poteka po načrtu iz prejšnjega odstavka.
(3) Upravljavci lovišč morajo zagotavljati, da se
odstrel medvedov izvaja v skladu z določbami tega odloka.
10. člen
(odvzem vzorcev tkiv in organov)
(1) Zavod omogoči na podlagi medsebojnega dogovora
znanstvenoraziskovalnim organizacijam odvzem ali posredovanje vzorcev tkiv,
organov ali drugih telesnih delov medvedov, odvzetih iz narave, za raziskave.
(2) Zavod odvzame oziroma pridobi vzorce tkiv vsakega
odvzetega medveda, zagotovi analizo genskega materiala in pridobi podatke, na
podlagi katerih je mogoča genotipizacija posameznega medveda.
(3) Znanstvenoraziskovalne organizacije morajo o vseh
rezultatih raziskav, ki so pomembni za ohranjanje medveda, vsako leto najpozneje
do konca koledarskega leta poročati ministrstvu, pristojnemu za ohranjanje
narave, in zavodu.
11. člen
(evidenca odvzema medvedov iz narave)
Zavod spremlja odvzem medvedov iz narave v skladu s predpisi,
ki urejajo divjad in lovstvo, ter predpisi, ki urejajo ohranjanje narave, in
vodi o tem evidenco, ki vsebuje:
1.     
datum odvzema medveda iz narave,
2.     
kraj odvzema medveda iz narave z navedbo območja življenjskega prostora,
LUO in lovišča ter pri odvzemu medveda iz narave v naselju ali v njegovi
neposredni bližini tudi z navedbo geografskega imena naselja,
3.     
podatke o spolu in telesni masi medveda ter oceni njegove starosti,
4.     
navedbo razloga za odvzem medveda iz narave,
5.     
podatke o odvzemu vzorcev tkiv, organov ali drugih telesnih delov
medveda, vključno z navedbo organizacije, ki je odvzela vzorce,
6.     
podatke o dednem materialu medveda in
7.     
druge za varstvo medveda pomembne podatke.
12. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00719-61/2018
Ljubljana, dne 22. novembra 2018
EVA 2018-2550-0056
Vlada Republike Slovenije
Marjan Šarec l.r.
Predsednik

Priloga: Predvideni
odvzem medveda iz narave