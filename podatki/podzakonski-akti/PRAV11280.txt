1. člen
(vsebina)
Ta pravilnik ureja zagotavljanje logistične
podpore preiskovalnemu organu.
2. člen
(cilj logistične podpore in delitev
logistične podpore)
(1) Cilj logistične podpore je
zagotovitev opravljanja preiskav letalskih nesreč, resnih incidentov in
incidentov zaradi preprečevanja letalskih nesreč, resnih incidentov in
incidentov ter zmanjšanja tveganja v letalstvu v prihodnje.
(2) Logistična podpora se deli na
osnovno in posebno.
(3) Osnovna logistična podpora iz
prejšnjega odstavka zajema dejavnosti in ukrepe, vezane na stalno
pripravljenost oseb, osnovne opreme in sredstev za opravljanje preiskav
letalskih nesreč, resnih incidentov in incidentov.
(4) Posebna logistična podpora iz
drugega odstavka tega člena zajema dejavnosti in ukrepe, za izvedbo katerih je
potrebna posebna oprema, usposobljenost in izurjenost, ki se praviloma
zagotavlja za opravljanje nalog policije, obrambo države ter varstvo pred
naravnimi in drugimi nesrečami.
3. člen
(zagotavljanje logistične podpore)
(1) Logistična podpora se zagotavlja
na zahtevo preiskovalnega organa.
(2) Osnovno logistično podporo
zagotavlja ministrstvo, pristojno za promet.
(3) Preiskovalni organ pri
ministrstvu, pristojnem za promet, lahko zaprosi za del logistične podpore
ministrstvo, pristojno za obrambo, in ministrstvo, pristojno za notranje
zadeve, če so za zagotovitev te podpore potrebna posebna oprema, usposobljenost
in izurjenost.
4. člen
(zagotavljanje osnovne logistične podpore)
Zagotavljanje osnovne logistične podpore
zajema:
-       
komunikacijske povezave s komunikacijsko
opremo;
-       
finančna sredstva in plačilne instrumente za
delovne potrebe preiskovalnega organa ter plačilo storitev, potrebnih za
izvedbo preiskave;
-       
varovanje razbitin zrakoplova in stvari, potem
ko policisti končajo zavarovanje, in sicer po zaključenem policijskem ogledu
oziroma ogledu preiskovalnega sodnika, če je varovanje potrebno zaradi
nadaljnjih tehničnih preiskav letalske nesreče, resnega incidenta in incidenta;
-       
osebe, opremo in sredstva za pripravo terena in
razbitin zrakoplova;
-       
prostore za delo preiskovalnega organa in
prostore za hranjenje razbitin zrakoplova;
-       
prevozna sredstva in prevozne storitve za
prevoz razbitin zrakoplova;
-       
prevozna sredstva in prevozne storitve za
prevoz preiskovalcev ter domačih in tujih strokovnjakov, ki sodelujejo pri
preiskavi letalske nesreče, resnega incidenta in incidenta;
-       
osebe, opremo in sredstva za manipulacije z
razbitinami zrakoplova;
-       
osebe, opremo in sredstva za čiščenje kraja
letalske nesreče, resnega incidenta in incidenta oziroma kraja hranjenja
razbitin zrakoplova.
5. člen
(zagotavljanje posebne logistične podpore)
(1) Zagotavljanje posebne logistične
podpore ministrstva, pristojnega za obrambo, zajema:
-       
komunikacijske povezave s komunikacijsko
opremo;
-       
enote za umik razbitin zrakoplova ob večji
letalski nesreči, resnem incidentu in incidentu;
-       
prevozna sredstva (helikopterji in vozila) za
razbitine zrakoplova ob večji letalski nesreči, resnem incidentu in incidentu;
-       
prostore za hranjenje razbitin zrakoplova ter
delo komisije za preiskovanje večje letalske nesreče, resnega incidenta in
incidenta, pa tudi delo njenih domačih in tujih sodelavcev;
-       
prevozna sredstva (helikopterji in vozila) za
preiskovalce ter domače in tuje strokovnjake, ki sodelujejo pri preiskavi
letalske nesreče, resnega incidenta in incidenta, da pridejo na težje dostopne
kraje.
(2) Zagotavljanje posebne logistične
podpore ministrstva, pristojnega za notranje zadeve, zajema:
-       
prevozna sredstva (npr. helikopterje) za
preiskovalce ter domače in tuje strokovnjake, ki sodelujejo pri preiskavi
letalske nesreče, resnega incidenta in incidenta, da pridejo na težje dostopne
kraje, in
-       
hiter prihod preiskovalcev na kraj letalske
nesreče, resnega incidenta in incidenta.
(3) Zaprosilo za posebno logistično
podporo iz prvega odstavka tega člena preiskovalni organ pri ministrstvu,
pristojnem za promet, predloži Centru za obveščanje Republike Slovenije.
(4) Zaprosilo za posebno logistično
podporo iz drugega odstavka tega člena preiskovalni organ pri ministrstvu,
pristojnem za promet, predloži generalnemu direktorju Policije prek
Operativno-komunikacijskega centra Generalne policijske uprave.
6. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o logistični podpori preiskovalnemu organu (Uradni list RS,
št. 26/07).
7. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-380/2012/28
Ljubljana, dne 20. marca 2013
EVA 2012-2430-0054
Zvone Černač l.r.
Minister
za infrastrukturo in prostor
Soglašam!
Aleš Hojs l.r.
Minister
za obrambo
Soglašam!
dr. Vinko Gorenak
l.r.
Minister
za notranje zadeve