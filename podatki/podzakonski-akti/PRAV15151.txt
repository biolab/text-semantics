1. člen
(vsebina pravilnika)
Ta pravilnik določa način identifikacije v postopku
pridobitve virtualnega sredstva srednje ravni prek videopovezave v skladu s 44. členom Zakona o interventnih ukrepih za
odpravo posledic poplav in zemeljskih plazov iz avgusta 2023 (Uradni list RS,
št. 95/23; v nadaljnjem besedilu:
ZIUOPZP).
2. člen
(uporabljeni izrazi)
V tem pravilniku uporabljeni izrazi imajo naslednji pomen:
1.     
Posameznik je fizična oseba, katere stalno ali začasno prebivališče je
bilo poškodovano v poplavah in plazovih avgusta 2023.
2.     
Uradna oseba je oseba, zaposlena na upravni enoti, ki izvaja postopek
identifikacije posameznika iz 34. člena Uredbe o določitvi sredstev
elektronske identifikacije in uporabi centralne storitve za spletno prijavo in
elektronski podpis (Uradni list RS, št. 29/22;
v nadaljnjem besedilu: uredba) po videopovezavi.
3.     
Virtualno sredstvo srednje ravni je sredstvo elektronske identifikacije
srednje ravni zanesljivosti, ki ga je mogoče uporabljati s pošiljanjem kratkih
sporočil (sporočilo SMS) na mobilni telefon v skladu z uredbo.
4.     
Virtualno okence upravnih enot je informacijska rešitev, ki omogoča
izvedbo virtualnega sestanka na upravnih enotah.
3. člen
(način preverjanja istovetnosti)
(1) Posameznik se prek
virtualnega okenca upravnih enot naroči na prost termin za izvedbo postopka
pridobitve virtualnega sredstva srednje ravni.
(2) Uradna oseba za
namen ugotavljanja in preverjanja dejstev in okoliščin v zvezi s pridobitvijo
virtualnega sredstva srednje ravni vzpostavi postopek interakcije s
posameznikom prek virtualnega okenca upravnih enot, do katerega posameznik
dostopa z elektronsko napravo, ki uporablja kamero, mikrofon in zvočnik.
Postopek se izvaja v realnem času brez prekinitev in vključuje naslednje
elemente in funkcije:
1.     
preverjanje pristnosti in dejanskega obstoja posameznika,
2.     
pridobitev izjave posameznika, da je v skladu z ZIUOPZP upravičen do
pridobitve virtualnega sredstva srednje ravni na način, da se identifikacija
posameznika izvede po videopovezavi,
3.     
preverjanje pristnosti in veljavnosti uradnega osebnega dokumenta
posameznika, s katerim se izkazuje v postopku identifikacije na daljavo ob
izdaji virtualnega sredstva srednje ravni,
4.     
preverjanje ujemanja osebnih podatkov posameznika iz uradnega osebnega
dokumenta s podatki iz uradnih evidenc,
5.     
preverjanje ujemanja posredovanih osebnih podatkov posameznika, ki niso
razvidni iz uradnega osebnega dokumenta, s podatki iz uradnih evidenc,
6.     
preverjanje fotografije obraza na uradnem osebnem dokumentu z obrazom
posameznika v postopku prek virtualnega okenca upravnih enot,
7.     
vnos oziroma preverjanje osebnih podatkov posameznika v uporabniškem
vmesniku, in sicer podatkov o njenem osebnem imenu, EMŠO, davčni številki,
naslovu stalnega bivališča, elektronskem naslovu in mobilni telefonski številki
ter o vrsti in številki uradnega osebnega dokumenta,
8.     
elektronski podpis vloge v uporabniškem vmesniku.
(3) Fotografije
uradnega osebnega dokumenta in fotografije obraza posameznika morajo biti
prikazane na način, ki omogoča razpoznavo vseh elementov, potrebnih za
preverjanje pristnosti in veljavnosti uradnega osebnega dokumenta posameznika.
4. člen
(prekinitev identifikacije)
Uradna oseba postopek identifikacije na daljavo ob izdaji
virtualnega sredstva srednje ravni prekine oziroma identifikacijo zavrne v
naslednjih primerih:
1.     
če svetlobne ali tehnične zmogljivosti elektronske naprave pri
posamezniku ne omogočajo prikaza fotografij in pridobivanja podatkov na način,
ki bi bil primeren za ugotavljanje in preverjanje istovetnosti posameznika v
skladu z drugim odstavkom prejšnjega člena,
2.     
če je pri analiziranju zajetih podatkov na podlagi drugega odstavka
prejšnjega člena zaznano kakršno koli neujemanje, nedoslednost ali znak
zlorabe, ki uradni osebi onemogoča, da se zanesljivo prepriča o resničnosti
dejstev in okoliščin iz drugega odstavka prejšnjega člena,
3.     
če obstaja negotovost glede istovetnosti posameznika,
4.     
če se ugotovi, da posameznik v skladu z ZIUOPZP ni upravičen do
pridobitve virtualnega sredstva srednje ravni na način, da se identifikacija
posameznika izvede po videopovezavi,
5.     
če obstaja verjetnost morebitnega vpliva tretjih oseb na izraženo voljo
posameznika.
KONČNA DOLOČBA
5. člen
(začetek veljavnosti)
Ta pravilnik začne veljati 15. oktobra
2023.
Št. 007-139/2023-8
Ljubljana, dne 29. septembra 2023
EVA 2023-3150-0037
Dr. Emilija Stojmenova Duh
ministrica
za digitalno preobrazbo