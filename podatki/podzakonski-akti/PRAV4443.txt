I. SPLOŠNA DOLOČBA
1. člen
Ta pravilnik ureja upravljanje prostih
denarnih sredstev na podračunih imetnikov podračunov v sistemu enotnega
zakladniškega računa.
Ta pravilnik določa tudi način in pogoje za
sprejemanje vlog in dajanje likvidnostnih posojil ter odobravanje prekoračitve
pozitivnega stanja na podračunu imetnikov podračunov v sistemu enotnega
upravljanja sistema enotnega zakladniškega računa (v nadaljevanju: EZR).
II. UPRAVLJANJE LIKVIDNOSTI V SISTEMU EZR DRŽAVE
1. Imetniki podračunov, ki niso vključeni v
enotno upravljanje
2. člen
Imetniki podračunov, ki niso vključeni v
enotno upravljanje, so imetniki podračunov, ki so sestavni deli EZR, in ki
lahko do vključitve v sistem enotnega upravljanja samostojno upravljajo s
svojimi prostimi denarnimi sredstvi.
a) Obrestovanje prostih denarnih sredstev
na podračunih
3. člen
Prosta denarna sredstva na podračunih
imetnika podračuna, ki ni vključen v enotno upravljanje, se obrestujejo v
skladu s pravilnikom, ki ureja način obrestovanja, roke obračuna in plačila
obresti ter določanje obrestnih mer za posle sistema enotnega zakladniškega
računa.
2. Imetniki podračunov, ki so vključeni  v
enotno upravljanje
4. člen
Imetniki podračunov, ki so vključeni v
enotno upravljanje, so imetniki podračunov, ki so sestavni del EZR in s katerih
prostimi denarnimi sredstvi upravlja minister za finance.
a) Obrestovanje prostih denarnih sredstev
 na podračunih
5. člen
Prosta denarna sredstva na podračunih
imetnika podračuna, ki je vključen v enotno upravljanje se obrestujejo po 3.
členu tega pravilnika.
b) Vloge denarnih sredstev
6. člen
Vloga denarnih sredstev (v nadaljevanju:
vloga) je prenos prostih denarnih sredstev iz posameznega podračuna imetnika
podračuna, ki je vključen v enotno upravljanje, na zakladniški podračun, ki se
izvrši na podlagi plačilnega navodila imetnika podračuna. Imetnik podračuna, ki
je vključen v enotno upravljanje, predloži plačilno navodilo Upravi Republike Slovenije za javna plačila (v
nadaljevanju: UJP).
7. člen
Napoved vloge mora imetnik podračuna, ki je
vključen v enotno upravljanje, posredovati Ministrstvu za finance – Zakladnica
enotnega zakladniškega računa države (v nadaljevanju: zakladnica) najkasneje do
12. ure en delovni dan pred pologom vloge tako, da UJP predloži pravilno izpolnjeno
plačilno navodilo. V plačilnem navodilu poleg zneska vloge navede tudi datum
pologa vloge in ročnost vloge.
Sredstva iz naslova vloge morajo biti
prenesena na zakladniški podračun najkasneje do 9.30 na dan pologa vloge.
8. člen
Zakladnica sprejme vlogo na zakladniški
podračun ne glede na njeno višino.
9. člen
Ob zapadlosti vloge zakladnica do 10. ure
prenese sredstva vloge in pripadajoče obresti z zakladniškega podračuna na
podračun imetnika podračuna, ki je položil vlogo.
c) Likvidnostna posojila
10. člen
Likvidnostno posojilo je prenos prostih
denarnih sredstev iz zakladniškega podračuna na podračun imetnika podračuna, ki
je vključen v enotno upravljanje, za financiranje njegovega kratkoročnega
primanjkljaja sredstev.
11. člen
Likvidnostno posojilo lahko zakladnica da v
primeru, da razpolaga z ustrezno strukturo vlog.
Zakladnica lahko daje likvidnostna posojila
tudi iz prostih denarnih sredstev na podračunih, pri čemer mora upoštevati
načelo varnosti in likvidnosti EZR.
12. člen
Likvidnostno posojilo lahko pridobi le
imetnik podračuna, ki je vključen v enotno upravljanje, in ki praviloma ob
črpanju posojila nima prostih denarnih sredstev.
13. člen
Imetnik podračuna, ki je vključen v enotno
upravljanje in ki namerava v naslednjem mesecu najeti likvidnostno posojilo, je
dolžan do 25. v mesecu za naslednji mesec posredovati zakladnici zahtevke za
črpanje likvidnostnih posojil za naslednji mesec na obrazcu za mesečno napoved
likvidnostnih posojil (obrazec – priloga št. 1, ki je sestavni del tega pravilnika).
Zahtevek za črpanje posameznega
likvidnostnega posojila pošlje imetnik podračuna, ki je vključen v enotno
upravljanje zakladnici najkasneje en delovni dan pred črpanjem do 11. ure na
obrazcu za najavo likvidnostnega posojila (obrazec – priloga št. 2, ki je
sestavni del tega pravilnika).
14. člen
Zakladnica odgovori na zahtevek en delovni
dan pred predvidenim črpanjem do 13. ure, tako, da zahtevku za črpanje
likvidnostnega posojila ugodi v celoti, delno ali ga zavrne.
Na dan črpanja likvidnostnega posojila
zakladnica izvrši prenos denarnih sredstev iz zakladniškega podračuna na
podračun imetnika podračuna, ki je vključen v enotno upravljanje, najkasneje do
10. ure.
15. člen
Na dan zapadlosti likvidnostnega posojila
imetnik podračuna, ki je vključen v enotno upravljanje, vrne zapadlo
likvidnostno posojilo in pripadajoče obresti z njegovega podračuna na
zakladniški podračun do 9.30 ure.
V primeru zamude vračila lahko zakladnica
naloži UJP, da izda in izvrši plačilna navodila iz podračuna imetnika podračuna,
ki je vključen v enotno upravljanje, na zakladniški podračun za znesek
likvidnostnega posojila in pripadajočih obresti, ki ga le-ta ni pravočasno
vrnil skupaj z zakonitimi zamudnimi obrestmi od zapadlosti posojila do plačila.
V primeru nezadostnega kritja na podračunu
imetnika za plačilo neplačanih obveznosti po prejšnjem odstavku, lahko
zakladnica naloži UJP, da izda in izvrši plačila navodila do višine neporavnane
obveznosti v breme denarnih sredstev imetnika podračuna v katerikoli valuti, s
katerimi prosto razpolaga na kateremkoli podračunu, odprtem pri UJP, oziroma
računu pri Banki Slovenije ali poslovni banki.
UJP pridobi pooblastilo za nakazilo
sredstev iz drugega in tretjega odstavka tega člena na obrazcu za najavo likvidnostnega
posojila (pooblastilo je del obrazca – Priloga 2).
16. člen
(črtan)
č) Obrestovanje vlog in likvidnostnih
posojil
17. člen
Vloge in likvidnostna posojila imetnikov
podračunov, ki so vključeni v enotno upravljanje, se obrestujejo po
primerljivih obrestnih merah, kot jih zakladnica dosega na finančnem trgu za
posle sistema EZR.
Obresti za
vloge in likvidnostna posojila se izračunajo na naslednji način:


obresti =

glavnica × obrestna mera v % × število dni


360


d) Prekoračitev pozitivnega stanja na podračunu
17.a člen
Prekoračitev pozitivnega stanja na
podračunu je sestavni del kritja na podračunu imetnika podračuna, ki je
vključen v enotno upravljanje, in je namenjena financiranju le meddnevnega
primanjkljaja njegovih sredstev.
17.b člen
Pri odobritvi prekoračitve pozitivnega
stanja na podračunu imetnika podračuna mora zakladnica upoštevati načelo
varnosti in likvidnosti EZR.
17.c člen
Prekoračitev pozitivnega stanja na
podračunu lahko zakladnica odobri imetniku podračuna, ki je vključen v enotno
upravljanje, le v primeru zagotovljenih prilivov na njegov podračun in, če
imetnik: 
-      
izpolnjuje pogoje za pridobitev likvidnostnega posojila iz 12. člena
tega pravilnika, 
-      
zakladnici dnevno posreduje napovedi ter realizacije denarnih tokov po
dnevih za zahtevano obdobje. 
Višina odobrene prekoračitve pozitivnega
stanja znaša največ 70% predvidenih prilivov. 
Imetnik podračuna, kateremu je bila
odobrena prekoračitev pozitivnega stanja, mora zagotoviti pozitivno stanje na
svojem podračunu najkasneje do 14. ure na dan odobrene prekoračitve.
17.č člen
Zahtevek za odobritev prekoračitve
pozitivnega stanja na podračunu pošlje imetnik podračuna, ki je vključen v
enotno upravljanje, zakladnici en delovni dan pred predvideno prekoračitvijo do
13. ure na obrazcu za najavo prekoračitve pozitivnega stanja na podračunu, ki
je Priloga št. 3 tega pravilnika in njegov sestavni del.
17.d člen
Zakladnica odgovori na zahtevek en delovni
dan pred predvideno prekoračitvijo do 15. ure, tako, da zahtevku za odobritev
prekoračitve pozitivnega stanja na podračunu ugodi v celoti, delno ali ga
zavrne. 
Na dan odobrene prekoračitve pozitivnega
stanja na podračunu zakladnica imetniku podračuna najkasneje do 10. ure omogoči
plačevanje obveznosti do višine odobrene prekoračitve.
17.e člen
Ne glede na določbe 7., 13., 14., 15.,
17.c, 17.č in 17.d člena tega pravilnika lahko proračun Republike Slovenije,
Zavod za zdravstveno zavarovanje Slovenije in Zavod za pokojninsko in
invalidsko zavarovanje Slovenije napoved vloge, najavo likvidnostnega posojila
in zahtevek za odobritev prekoračitve pozitivnega stanja na podračunu
posredujejo zakladnici tudi na dan pologa vloge ali črpanja likvidnostnega
posojila oziroma prekoračitve pozitivnega stanja na podračunu, lahko pa
najemajo tudi meddnevna likvidnostna posojila. 
Delovne postopke za navedeno napoved vlog,
najemanje likvidnostnih posojil in odobritve prekoračitve pozitivnega stanja na
podračunu iz prejšnjega odstavka sprejme Likvidnostna komisija Ministrstva za
finance, Zavoda za zdravstveno zavarovanje Slovenije in Zavoda za pokojninsko
in invalidsko zavarovanje Slovenije.
III. UPRAVLJANJE LIKVIDNOSTI V SISTEMU EZR OBČINE
18. člen
Za obrestovanje prostih denarnih sredstev
na podračunih, vključenih v sistem EZR občine, se uporablja 3. člen tega
pravilnika.
Za obrestovanje vlog ter danih likvidnostnih posojil v
sistemu EZR občine se uporablja 17. člen tega pravilnika.
Župan skladno s tem pravilnikom določi
način in pogoje sprejemanja vlog ter dajanja likvidnostnih posojil v sistemu
EZR občine.

Priloga
1: Obrazec za mesečno napoved likvidnostnih posojil
Priloga
2: Zahtevek za črpanje posameznega likvidnostnega posojila
Priloga
3: Obrazec za najavo prekoračitve pozitivnega stanja na podračunu
Priloga 4: (črtana)

Pravilnik za upravljanje z likvidnostjo v
sistemu enotnega zakladniškega računa (Uradni list RS, št. 100/02)
vsebuje naslednji končni določbi:
»IV. KONČNI DOLOČBI
19. člen
Z dnem uveljavitve tega pravilnika preneha
veljati navodilo za upravljanje z likvidnostjo v sistemu enotnega zakladniškega
računa (Uradni list RS, št. 56/02).
20. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika za upravljanje z likvidnostjo v sistemu enotnega zakladniškega
računa (Uradni list RS, št. 78/04) vsebuje naslednjo končno določbo:
»9. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika za
upravljanje likvidnosti v sistemu enotnega zakladniškega računa (Uradni list
RS, št. 137/06) vsebuje naslednjo končno določbo:
»2. člen
Ta pravilnik začne veljati 1.
januarja 2007.«.

Pravilnik o spremembah Pravilnika za
upravljanje likvidnosti v sistemu enotnega zakladniškega računa (Uradni list
RS, št. 115/07) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
za upravljanje likvidnosti v sistemu enotnega zakladniškega računa (Uradni list
RS, št. 91/08) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika za
upravljanje likvidnosti v sistemu enotnega zakladniškega računa (Uradni list
RS, št. 22/10) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.