1. člen
Ta pravilnik določa način predelave in priprave za trg ter
območje predelave za pršut z geografsko označbo Kraški pršut.
2. člen
(1) Geografsko označbo Kraški pršut ima lahko pršut predelan
in pripravljen za trg po postopku in na območju, ki sta določena v
specifikaciji za Kraški pršut in jo je potrdilo Ministrstvo za kmetijstvo,
gozdarstvo in prehrano v skladu s predpisom, ki ureja postopke za priznavanje
označb posebnih kmetijskih pridelkov oziroma živil. 
(2) Specifikacija za Kraški pršut iz prejšnjega odstavka je
dosegljiva na Ministrstvu za kmetijstvo, gozdarstvo in prehrano, Dunajska cesta
56-58, Ljubljana.
3. člen
Pršut z geografsko označbo Kraški pršut, mora biti označen v
skladu s predpisom, ki ureja splošno označevanje predpakiranih živil in s tem
pravilnikom.
4. člen
Geografsko označbo Kraški pršut lahko uporablja predelovalec
pršuta, ki pridobi certifikat za ta pršut v skladu s predpisom, ki ureja
postopke za priznavanje označb posebnih kmetijskih pridelkov oziroma živil.
5. člen
Zaščitni znak za pršut z geografsko označbo Kraški pršut
pridobi predelovalec pršuta v skladu s predpisom, ki ureja zaščitni znak za
označevanje kmetijskih pridelkov oziroma živil.
6. člen
Predelovalci Kraškega pršuta, ki so do uveljavitve tega
pravilnika uporabljali oziroma navajali ime Kraški pršut za svoje proizvode,
morajo pridobiti certifikat iz 4. člena tega pravilnika najpozneje v enem letu
od dneva uveljavitve tega pravilnika, sicer tega imena ne smejo uporabljati
oziroma navajati na svojih proizvodih.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 324-01-13/2002
Ljubljana, dne 21. aprila 2004.
EVA 2004-2311-0248
Minister 
za kmetijstvo, gozdarstvo in prehrano 
dr. Milan Pogačnik l. r.