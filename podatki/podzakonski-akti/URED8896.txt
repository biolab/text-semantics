I. SPLOŠNE DOLOČBE
1. člen
(vsebina)
(1) Ta uredba ureja izvajanje intervencij podpora za
vzpostavitev gospodarstev mladih kmetov in medgeneracijski prenos znanja iz
strateškega načrta, ki ureja skupno kmetijsko politiko za obdobje 2023–2027 (v
nadaljnjem besedilu: SN SKP), ki je dostopen na osrednjem spletnem mestu
državne uprave in na spletni strani skupne kmetijske politike.
(2) Ta uredba določa namen podpore, upravičenca, pogoje
za dodelitev podpore, merila za ocenjevanje vlog, obveznosti, pogoje za
izplačilo sredstev, finančne določbe, upravne sankcije in skupne določbe za
izvajanje Uredbe (EU) 2021/2115 Evropskega parlamenta in Sveta z dne
2. decembra 2021 o določitvi pravil o podpori za strateške načrte, ki
jih pripravijo države članice v okviru skupne kmetijske politike (strateški
načrti SKP) in se financirajo iz Evropskega kmetijskega jamstvenega sklada (EKJS)
in Evropskega kmetijskega sklada za razvoj podeželja (EKSRP), ter o
razveljavitvi uredb (EU) št. 1305/2013 in (EU) št. 1307/2013
(UL L št. 435 z dne 6. 12. 2021, str. 1), zadnjič
popravljene s Popravkom (UL L št. 227 z dne 1. 9. 2022,
str. 136), (v nadaljnjem besedilu: Uredba 2021/2115/EU).
2. člen
(pomen izrazov)
Izrazi, uporabljeni v tej uredbi pomenijo:
1.     
vodja kmetijskega gospodarstva iz točke b) šestega odstavka
4. člena Uredbe 2021/2115/EU je nosilec kmetijskega gospodarstva;
2.     
metodologija Farm Accountancy Data Network je v skladu z Izvedbeno
uredbo Komisije (EU) 2015/220 z dne 3. februarja 2015 o določitvi pravil
za uporabo Uredbe Sveta (ES) št. 1217/2009 o vzpostavitvi mreže za
zbiranje računovodskih podatkov o dohodkih in poslovanju kmetijskih gospodarstev
v Evropski uniji (UL L št. 46 z dne 19. 2. 2015, str. 1),
zadnjič spremenjeno z Izvedbeno uredbo Komisije (EU) 2022/2499 z dne
12. decembra 2022 o spremembi in popravku Izvedbene uredbe (EU)
2015/220 o določitvi pravil za uporabo Uredbe Sveta (ES)
št. 1217/2009 o vzpostavitvi mreže za zbiranje računovodskih podatkov
o dohodkih in poslovanju kmetijskih gospodarstev v Evropski uniji (UL
L 325 z dne 20. 12. 2022, str. 31), opredeljeni način in oblika
zapisovanja računovodskih podatkov (v nadaljnjem besedilu: metodologija FADN);
3.     
obračunsko leto traja od 1. januarja do 31. decembra.
3. člen
(vrsti intervencij)
S to uredbo se izvajata intervenciji:
1.     
podpora za vzpostavitev gospodarstev mladih kmetov iz točke a) drugega
odstavka 75. člena Uredbe 2021/2115/EU (v nadaljnjem besedilu:
intervencija podpora za vzpostavitev gospodarstev mladih kmetov) in
2.     
medgeneracijski prenos znanja iz 78. člena Uredbe 2021/2115/EU (v
nadaljnjem besedilu: intervencija medgeneracijski prenos znanja).
II. PODROBNEJŠE DOLOČBE ZA IZVAJANJE INTERVENCIJ
1. Intervencija podpora za vzpostavitev gospodarstev
mladih kmetov
4. člen
(namen in cilji intervencije)
(1) Namen intervencije podpora za vzpostavitev
gospodarstev mladih kmetov je dodelitev zagonske pomoči mladim kmetom za
vzpostavitev kmetijskega gospodarstva in kmetijske dejavnosti.
(2) Cilji intervencije podpora za vzpostavitev
gospodarstev mladih kmetov so izboljšanje starostne strukture vodij kmetijskih
gospodarstev, povečanje konkurenčnosti kmetijskih gospodarstev in vzpostavitev
oziroma ohranitev delovnih mest na prevzetem kmetijskem gospodarstvu.
(3) Zagonska pomoč iz prvega odstavka tega člena se
šteje za drugo dejavnost v skladu z uredbo, ki ureja skupne določbe za
izvajanje intervencij razvoja podeželja, ki niso vezane na površino ali živali,
iz strateškega načrta skupne kmetijske politike 2023–2027 (v nadaljnjem
besedilu: uredba o skupnih določbah za izvajanje intervencij).
5. člen
(vlagatelj in upravičenec)
(1) Vlagatelj je mladi kmet, ki je:
1.     
fizična oseba,
2.     
samostojni podjetnik posameznik ali
3.     
družba z omejeno odgovornostjo, ki jo ustanovi fizična oseba, ki je
edini družbenik in tudi poslovodja te družbe (v nadaljnjem besedilu: enoosebna
gospodarska družba).
(2) Mladi kmet iz prejšnjega odstavka je na dan vložitve
vloge na javni razpis nosilec kmetijskega gospodarstva, pri čemer ne sme biti
nosilec tega ali drugega kmetijskega gospodarstva več kot pet let pred
vložitvijo vloge na javni razpis.
(3) Fizična oseba, samostojni podjetnik posameznik in
družbenik enoosebne gospodarske družbe iz prvega odstavka tega člena so na dan
vložitve vloge na javni razpis stari od 18 do vključno 40 let, so ustrezno
poklicno usposobljeni in imajo ustrezno znanje in spretnosti.
(4) Kot ustrezna poklicna usposobljenost iz prejšnjega
odstavka se šteje naslednja izobrazba, za katero se priloži dokazilo k vlogi na
javni razpis:
1.     
izobrazba s področja kmetijstva ali s kmetijstvom povezanih dejavnosti,
in sicer najmanj izobrazba po izobraževalnih programih za pridobitev nižje
poklicne izobrazbe, ki je po zakonu, ki ureja slovensko ogrodje kvalifikacij,
uvrščena v 3. raven slovenskega ogrodja kvalifikacij ali
2.     
izobrazba nekmetijske smeri, in sicer najmanj izobrazba po
izobraževalnih programih za pridobitev nižje poklicne izobrazbe, ki je po
zakonu, ki ureja slovensko ogrodje kvalifikacij, uvrščena v 3. raven
slovenskega ogrodja kvalifikacij, in pridobljen certifikat nacionalne poklicne
kvalifikacije najmanj IV. ravni zahtevnosti s področja kmetijstva ali s
kmetijstvom povezane dejavnosti iz Priloge 2, ki je sestavni del te uredbe.
(5) S kmetijstvom povezane dejavnosti iz 1. točke
prejšnjega odstavka so živilskopredelovalna, lesarska, veterinarska,
naravovarstvena in gozdarska dejavnost.
(6) Ustrezno znanje in spretnosti iz tretjega odstavka
tega člena se dokazujejo z delovnimi izkušnjami vlagatelja, pri čemer se kot
delovne izkušnje štejejo:
1.     
vključenost v obvezno ali prostovoljno pokojninsko in invalidsko
zavarovanje iz naslova opravljanja kmetijske dejavnosti v skladu z zakonom, ki
ureja pokojninsko in invalidsko zavarovanje. Vlagatelj mora biti vključen v
zavarovanje iz te točke v skupnem trajanju najmanj tri leta pred vložitvijo
vloge na javni razpis;
2.     
članstvo na kmetiji v skupnem trajanju najmanj tri leta pred vložitvijo
vloge na javni razpis, ki se ugotavlja na podlagi podatkov iz registra
kmetijskih gospodarstev (v nadaljnjem besedilu: RKG);
3.     
opravljanje kmetijske dejavnosti na kmetijskem gospodarstvu, katerega
nosilec ni vlagatelj, kar se dokazuje z izjavo nosilca tega kmetijskega
gospodarstva, da je vlagatelj pridobil izkušnje na tem kmetijskem gospodarstvu,
pri čemer mora biti nosilec kmetijskega gospodarstva, ki poda to izjavo, vpisan
v RKG kot nosilec kmetijskega gospodarstva v skupnem trajanju najmanj tri leta
pred vložitvijo vloge na javni razpis. V primeru smrti nosilca kmetijskega
gospodarstva iz prejšnjega stavka poda izjavo novi nosilec tega kmetijskega
gospodarstva, ali
4.     
opravljanje kmetijske dejavnosti, kar se dokazuje z izjavo prenosnika iz
prvega odstavka 7. člena te uredbe, da je vlagatelj pridobil izkušnje na
prenosnikovem kmetijskem gospodarstvu, pri čemer mora biti prenosnik, ki poda
to izjavo, vpisan v RKG kot nosilec kmetijskega gospodarstva v skupnem trajanju
najmanj tri leta pred vložitvijo vloge na javni razpis. V primeru smrti
prenosnika iz prejšnjega stavka poda izjavo novi nosilec kmetijskega
gospodarstva, ki ni vlagatelj.
(7) Upravičenec je vlagatelj iz tega člena, ki
izpolnjuje pogoje za pridobitev sredstev iz 6. člena te uredbe.
6. člen
(pogoji za dodelitev podpore)
(1) Vlagatelj mora poleg splošnih pogojev za dodelitev
podpore iz uredbe o skupnih določbah za izvajanje intervencij ob vložitvi vloge
na javni razpis izpolnjevati tudi naslednje pogoje:
1.     
vpisan je v RKG kot nosilec kmetijskega gospodarstva največ pet let pred
vložitvijo vloge na javni razpis;
2.     
samostojni podjetnik posameznik je vpisan v poslovni register največ pet
let pred vložitvijo vloge na javni razpis, pri čemer ima registrirane izključno
kmetijske dejavnosti iz zakona, ki ureja kmetijstvo, ki so razvidne iz evidence
Agencije Republike Slovenije za javnopravne evidence in storitve;
3.     
enoosebna gospodarska družba je vpisana v sodni register največ pet let
pred vložitvijo vloge na javni razpis in ima v skladu s predpisom, ki ureja
gospodarske družbe, v statutu navedene izključno kmetijske dejavnosti iz
zakona, ki ureja kmetijstvo;
4.     
prenos kmetijskega gospodarstva je izveden v skladu s 7. členom te
uredbe;
5.     
kmetijsko gospodarstvo, katerega nosilec je vlagatelj, dosega najmanj
12.000 eurov in največ 330.000 eurov standardnega prihodka, ki je razviden iz
RKG. Če kmetijsko gospodarstvo, katerega nosilec je vlagatelj, ne dosega
najmanj 12.000 eurov standardnega prihodka, mora izpolnjevati enega od
naslednjih pogojev:
a)   
v koledarskem letu pred letom objave javnega razpisa dosega prihodek, ki
znaša najmanj 12.000 eurov in se izkaže na naslednja načina:
-     s čistim
prihodkom od prodaje iz izkaza poslovnega izida kmetijskega gospodarstva, ki je
del obračuna davka od dohodka iz dejavnosti ali
-     s
prihodkom kmetijskega gospodarstva, ki nima izkaza poslovnega izida. Prihodek
kmetijskega gospodarstva je ugotovljen po računovodskih predpisih in izkazan v
obračunu dohodnine od dohodka iz dejavnosti,
b)   
če je vlagatelj fizična oseba, se v prihodek iz prejšnje podtočke
štejejo prihodki iz kmetijske, gozdarske ali dopolnilne dejavnosti, ki se
izkažejo ločeno, z izpisom ločenih stroškovnih mest, ločenih računovodskih
kontov ali drugih ustreznih ločenih knjigovodskih listin in evidenc,
c)   
sedež kmetijskega gospodarstva, katerega nosilec je vlagatelj, leži na
nadmorski višini najmanj 700 metrov in več kot 50 % zemljišč, ki jih ima
vlagatelj v uporabi, je v naklonu nad 35 %, pri čemer mora imeti vlagatelj
najmanj 10.000 eurov standardnega prihodka ali prihodka iz prodaje, ki se
določi na način iz pod a) in b) te točke ali
č)   v lasti in reji ima najmanj 100 in največ
240 čebeljih družin, kar je razvidno iz registra čebelnjakov v skladu s
pravilnikom, ki ureja označevanje čebelnjakov in stojišč (v nadaljnjem
besedilu: register čebelnjakov), pri čemer mora biti stanje v naravi usklajeno
s stanjem v registru čebelnjakov;
6.     
ustreza opredelitvi mikro oziroma malega podjetja v skladu s prilogo I
Uredbe Komisije (EU) 2022/2472 z dne 14. decembra 2022 o razglasitvi
nekaterih vrst pomoči v kmetijskem in gozdarskem sektorju ter na podeželju za
združljive z notranjim trgom z uporabo členov 107 in 108 Pogodbe o delovanju
Evropske unije (UL L št. 327 z dne 21. 12. 2022, str. 1);
7.     
za kmetijsko gospodarstvo, katerega nosilec je vlagatelj, mora biti v
letu pred objavo in v letu objave javnega razpisa vložena zbirna vloga v skladu
s predpisom, ki ureja izvedbo intervencij kmetijske politike za posamezno leto;
8.     
za kmetijsko gospodarstvo, katerega nosilec je vlagatelj, se predloži
poslovni načrt iz 8. člena te uredbe;
9.     
niso mu bila dodeljena sredstva v okviru intervencije podpora za
vzpostavitev gospodarstev mladih kmetov ali v okviru podukrepa pomoč mladim
prevzemnikom kmetij iz programa, ki ureja razvoj podeželja za obdobje 2014–2020
(v nadaljnjem besedilu: PRP 2014–2020);
10.  
za preneseno kmetijsko gospodarstvo iz prvega odstavka 7. člena te
uredbe še niso bila dodeljena sredstva v okviru intervencije podpora za
vzpostavitev gospodarstev mladih kmetov ali v okviru podukrepa pomoč mladim
prevzemnikom kmetij iz PRP 2014–2020. Šteje se, da za preneseno kmetijsko
gospodarstvo iz prvega odstavka 7. člena te uredbe niso bila dodeljena
sredstva, če niso bila dodeljena:
- 
fizični osebi ali samostojnemu podjetniku posamezniku, ki je bil
kadarkoli pred vložitvijo vloge na javni razpis nosilec prenesenega kmetijskega
gospodarstva iz prvega odstavka 7. člena te uredbe,
- 
fizični osebi, ki je družbenik enoosebne gospodarska družbe, če je
vlagatelj ta družba;
11.  
dokazila iz pod a) in b) 5. točke tega odstavka se priložijo vlogi na
javni razpis.
(2) Če je s poslovnim načrtom iz 8. člena te uredbe
načrtovan naložbeni razvojni cilj iz Priloge 1, ki je sestavni del te uredbe,
mora vlagatelj poleg pogojev iz prejšnjega odstavka izpolnjevati tudi naslednje
pogoje:
1.     
poslovni načrt iz 8. člena te uredbe mora vsebovati opis stanja
pred izvedbo naložbenega razvojnega cilja in fotografije zemljišča oziroma
objekta, na katerem se bo izvajal naložbeni razvojni cilj;
2.     
novogradnja enostavnega objekta ali vzdrževanje objekta v skladu s
predpisi, ki urejajo graditev objektov, ne sme biti v nasprotju s prostorskim
izvedbenim aktom, gradbenimi in drugimi predpisi, pri čemer morajo biti ob
vložitvi vloge na javni razpis pridobljena mnenja oziroma soglasja ali druga
dovoljenja, če je to določeno s predpisi;
3.     
če gre za novogradnjo nezahtevnega objekta, mora imeti ob vložitvi vloge
na javni razpis pravnomočno gradbeno dovoljenje, pri čemer se mora gradbeno
dovoljenje glasiti na vlagatelja;
4.     
če gre za manjšo rekonstrukcijo objekta, mora vlogi na javni razpis
priložiti dokazila, s katerimi izkazuje izpolnjevanje pogojev za izvedbo manjše
rekonstrukcije v skladu z gradbenim zakonom;
5.     
novogradnja enostavnega ali nezahtevnega objekta se ne sme izvajati na
nepremičnini, na kateri se opravlja izvršba v skladu s predpisi, ki urejajo
izvršbo in zavarovanje;
6.     
če vlagatelj ni lastnik ali je solastnik nepremičnine, na kateri se
izvajajo novogradnja enostavnega objekta, manjša rekonstrukcija ali vzdrževanje
objekta, mora vlogi na javni razpis priložiti soglasje lastnika oziroma
soglasje ostalih solastnikov k novogradnji, manjši rekonstrukciji, vzdrževanju
v skladu s predpisi, ki urejajo soglasja k tovrstnim naložbam. Soglasje
lastnika oziroma solastnikov iz te točke mora imeti overjen podpis in mora biti
podano za obdobje najmanj 20 let od leta vložitve vloge na javni razpis;
7.     
če se naložbeni razvojni cilj iz Priloge 1 te uredbe izvaja na
nepremičnini in ne gre za novogradnjo, vzdrževanje ali manjšo rekonstrukcijo
objekta, morajo biti izpolnjene naslednje zahteve:
- 
če vlagatelj ni lastnik, solastnik ali imetnik stavbne pravice na
nepremičnini, na kateri se izvaja naložbeni razvojni cilj, mora vlogi na javni
razpis priložiti dolgoročno pogodbo o najemu, zakupu ali služnosti za obdobje
najmanj 10 let od leta vložitve vloge na javni razpis in soglasje z overjenim
podpisom lastnika nepremičnine za izvedbo naložbenega razvojnega cilja, če to
soglasje ni vsebovano v pogodbi iz te alineje,
- 
če je vlagatelj solastnik nepremičnine, na kateri se izvaja naložbeni
razvojni cilj, mora vlogi na javni razpis priložiti soglasje ostalih
solastnikov za izvedbo naložbenega razvojnega cilja v skladu s predpisi, ki
urejajo soglasja k tovrstnim naložbam. Soglasje solastnikov iz te alineje mora
imeti overjen podpis in mora biti podano za obdobje najmanj 10 let od leta
vložitve vloge na javni razpis,
- 
če gre za nakup opreme za obstoječi zahtevni ali manj zahtevni objekt,
mora imeti objekt pravnomočno gradbeno dovoljenje ali uporabno dovoljenje. Če
gre za naložbo v nakup opreme za obstoječi nezahtevni objekt, mora imeti objekt
pravnomočno gradbeno dovoljenje.
7. člen
(prenos kmetijskega gospodarstva)
(1) Vlagatelj postane lastnik nepremičnin, ki
sestavljajo kmetijsko gospodarstvo, z nakupom, prenosom podjetja ali z
medgeneracijskim prevzemom kmetijskega gospodarstva (v nadaljnjem besedilu:
preneseno kmetijsko gospodarstvo), pri čemer prenosnik prenese na vlagatelja
nepremičnine, ki sestavljajo kmetijsko gospodarstvo (v nadaljnjem besedilu:
prenosnik).
(2) Pri prenosu kmetijskega gospodarstva morajo biti
izpolnjene naslednje zahteve:
1.     
v obdobju pet let pred vložitvijo vloge na javni razpis postane
vlagatelj lastnik ali solastnik najmanj 50 % površin nepremičnin, ki
sestavljajo preneseno kmetijsko gospodarstvo, pri čemer se kot datum prenosa
kmetijskega gospodarstva šteje začetek učinkovanja vpisa v zemljiško knjigo, v
skladu z zakonom, ki ureja zemljiško knjigo;
2.     
nakup kmetijskega gospodarstva iz prejšnjega odstavka se dokazuje s
kupoprodajno pogodbo, ki se priloži vlogi na javni razpis;
3.     
prenos podjetja na podjetnika prevzemnika se izkazuje z dokazilom v
skladu z zakonom, ki ureja gospodarske družbe, ki se priloži vlogi na javni
razpis;
4.     
v primeru solastništva vlagatelja skupaj z zakoncem ali zunajzakonskim
partnerjem mora biti ob vložitvi vloge na javni razpis solastnik vseh
nepremičnin, ki so predmet prenesenega kmetijskega gospodarstva, pri čemer mora
vlagateljev delež znašati najmanj eno polovico;
5.     
vlagatelj od datuma prenosa kmetijskega gospodarstva do datuma vložitve
vloge na javni razpis ne sme odtujiti:
- 
zemljišč, ki so po namenski rabi kmetijska zemljišča, in
- 
zemljišč, ki so po namenski rabi stavbna zemljišča, in na katerih
stojijo kmetijski objekti, ki so po predpisih o določitvi klasifikacije vrst
objektov CC-SI uvrščeni v skupino nestanovanjske kmetijske stavbe, razen stavbe
ribogojnice, ali skupino drugi kmetijski gradbeno inženirski objekti, razen
ribogojnice.
(3) Če gre za medgeneracijski prevzem iz prvega odstavka
tega člena, morajo biti poleg zahtev iz 1., 4., in 5. točke prejšnjega
odstavka izpolnjene tudi naslednje zahteve:
1.     
medgeneracijski prevzem se dokazuje z izročilno pogodbo, darilno
pogodbo, pogodbo o preužitku, pravnomočnim sklepom o dedovanju ali pogodbo o
dosmrtnem preživljanju v primeru smrti prenosnika;
2.     
vlagatelj ne sme postati lastnik ali solastnik nepremičnin prenesenega
kmetijskega gospodarstva na podlagi pravnega posla med sorojenci, zakoncem ali
zunajzakonskim partnerjem;
3.     
prenosnik prenese vse nepremičnine, ki sestavljajo kmetijsko
gospodarstvo, so v njegovi lasti in so na območju Republike Slovenije;
4.     
če je prenosnik solastnik nepremičnin, ki sestavljajo kmetijsko
gospodarstvo, morata poleg prenosnika svoje solastniške deleže nepremičnin, ki
sestavljajo kmetijsko gospodarstvo in so na območju Republike Slovenije,
prenesti tudi prenosnikov zakonec ali zunajzakonski partner;
5.     
obveznost prenosa iz tega odstavka ne velja za:
- 
stanovanjske stavbe v skladu s stanovanjskim zakonom,
- 
površine v obsegu največ 0,5 ha, vključno z objekti, ki ležijo na teh
zemljiščih, in so namenjeni uporabi teh zemljišč, razen če gre za objekte za
rejo živali,
- 
solastninske deleže zemljišč agrarne skupnosti, v skladu z zakonom, ki
ureja agrarne skupnosti;
- 
objekte, namenjene opravljanju dopolnilne dejavnosti na kmetijskem
gospodarstvu, če vlagatelj ni nosilec te dejavnosti,
- 
zemljišča, ki so v skladu s pravilnikom, ki ureja evidenco dejanske rabe
kmetijskih in gozdnih zemljišč, uvrščena med ostala nekmetijska zemljišča.
8. člen
(poslovni načrt)
(1) Sestavni deli poslovnega načrta so:
1.     
izhodiščno stanje prenesenega kmetijskega gospodarstva;
2.     
seznam razvojnih ciljev prenesenega kmetijskega gospodarstva iz Priloge
1 te uredbe, in načrt izvedbe teh ciljev z opisom dejavnosti, s katerimi se
prikaže predvideni gospodarski razvoj kmetijskega gospodarstva (na primer
naložba, usposabljanje, svetovanje ali druga aktivnost) in
3.     
ekonomska upravičenost naložbenih razvojnih ciljev iz Priloge 1 te
uredbe, ki se izkaže z načrtom proizvodnje.
(2) Obvezni razvojni cilji iz prejšnjega odstavka so:
1.     
če vlagatelj ob vložitvi vloge na javni razpis še nima vzpostavljenega
knjigovodstva iz te točke, vzpostavitev knjigovodstva:
- 
na ime vlagatelja za davčne namene, ali
- 
na ime vlagatelja v skladu z metodologijo FADN;
2.     
vključitev v usposabljanje s področja upravljanja kmetijskega
gospodarstva in finančnih spretnosti, v skladu z uredbo, ki ureja
podintervencijo izmenjava znanj in prenos informacij;
3.     
razvojni cilj, ki prispeva k doseganju varstva okolja in
4.     
razvojni cilj, ki prispeva k prilagajanju podnebnim spremembam.
(3) Cilji iz prejšnjega odstavka morajo biti izpolnjeni
v skladu z 2., 3. in 5. točko 10. člena te uredbe.
(4) Razvojni cilji iz prvega odstavka tega člena se
nanašajo na kmetijsko dejavnost oziroma dopolnilno dejavnost, ki jo opravlja
vlagatelj, pri čemer mora biti končni proizvod dopolnilne dejavnosti kmetijski
proizvod iz Priloge I Pogodbe o delovanju Evropske unije (Prečiščena različica
Pogodbe o delovanju Evropske unije, UL C št. 202 z dne 7. 6. 2016,
str. 47; v nadaljnjem besedilu: Pogodba o delovanju Evropske unije).
(5) Če je razvojni cilj iz prvega odstavka tega člena
naložbeni razvojni cilj, se mora izvesti na območju Republike Slovenije. Naložbeni
razvojni cilj ne more biti del poslovnega načrta, če vlagatelj za ta cilj
uveljavlja ali mu je dodeljena podpora v okviru drugih intervencij iz SN SKP
ali finančnih instrumentov.
(6) Podrobnejši sestavni deli poslovnega načrta in načrt
proizvodnje iz prvega odstavka tega člena se opredelijo v javnem razpisu.
9. člen
(merila za ocenjevanje vlog)
(1) Vloge, vložene na javni razpis, se točkujejo na
podlagi naslednjih meril za izbor:
1.     
socialnoekonomski vidik:
a)   
starost vlagatelja,
b)   
spol vlagatelja,
c)   
izobrazba vlagatelja,
č)   načrtovan prispevek k varstvu okolja in
trajnosti,
d)   
standardni prihodek ali prihodek, ki ga dosega kmetijsko gospodarstvo,
oziroma število čebeljih družin,
e)   
preusmeritev ali povečanje proizvodnje v trajne nasade in sektorje z
nižjo stopnjo samooskrbe. Seznam sektorjev z nižjo stopnjo samooskrbe se objavi
v javnem razpisu na podlagi podatkov iz poročila o stanju kmetijstva,
živilstva, gozdarstva in ribištva, v skladu z zakonom, ki ureja kmetijstvo,
f)    
vključenost ali načrtovana vključitev prenesenega kmetijskega
gospodarstva v shemo kakovosti hrane in
g)   
načrtovana vključitev vlagatelja v neobvezno izobraževanje;
2.     
geografski vidik:
a)   
naklon kmetijskih zemljišč, ki jih ima vlagatelj v uporabi,
b)   
lokacija kmetijskega gospodarstva glede na gostoto poseljenosti po
občinah. Seznam občin z gostoto poseljenosti se objavi v javnem razpisu na
podlagi podatkov Statističnega urada Republike Slovenije,
c)   
lokacija kmetijskega gospodarstva je v občini, kjer je delež nosilcev
kmetijskih gospodarstev, starih več kot 55 let, večji od slovenskega povprečja.
Seznam občin z deleži nosilcev kmetijskih gospodarstev, starih več kot 55 let,
se objavi v javnem razpisu na podlagi podatkov RKG,
č)   lokacija kmetijskega gospodarstva je v
občini, ki leži v obmejnem problemskem območju v skladu z uredbo, ki določa
obmejna problemska območja.
(2) Med vlogami, ki dosežejo vstopni prag 20 % možnih
točk, se izberejo tiste, ki dosežejo višje število točk, do porabe sredstev.
(3) Podrobnejša merila iz prvega odstavka tega člena in
točkovnik za ocenjevanje vlog na javni razpis se določijo v javnem razpisu.
10. člen
(obveznosti upravičenca)
Poleg splošnih obveznosti upravičenca iz uredbe o skupnih
določbah za izvajanje intervencij mora upravičenec izpolniti tudi naslednje
obveznosti:
1.     
knjigovodstvo iz 1. točke drugega odstavka 8. člena te uredbe mora
za namen izvajanja intervencije podpora za vzpostavitev gospodarstev mladih
kmetov, voditi najmanj dve obračunski leti od datuma izdaje odločbe o pravici
do sredstev in izpolniti naslednje zahteve:
- 
če vodi knjigovodstvo v skladu s prvo alinejo 1. točke drugega odstavka
8. člena te uredbe, mora do 15. aprila tekočega leta predložiti dokaz
o poslovnem uspehu oziroma obračun dohodnine od dohodka iz dejavnosti Agenciji
Republike Slovenije za kmetijske trge in razvoj podeželja (v nadaljnjem
besedilu: agencija),
- 
če vodi knjigovodstvo v skladu z drugo alinejo 1. točke drugega odstavka
8. člena te uredbe, mora v skladu z metodologijo FADN zagotoviti
standardno obdelavo podatkov in standardno obdelane podatke do 15. aprila
tekočega leta predložiti ministrstvu, pristojnemu za kmetijstvo, gozdarstvo in
prehrano;
2.     
eden od razvojnih ciljev iz 2. točke prvega odstavka 8. člena te
uredbe mora biti izpolnjen v devetih mesecih od datuma izdaje odločbe o pravici
do sredstev;
3.     
razvojni cilji, razen cilja iz prejšnje točke, morajo biti izpolnjeni v
dveh letih od datuma izdaje odločbe o pravici do sredstev. Če je za preneseno
kmetijsko gospodarstvo v času odprtja javnega razpisa, na katerega je oddal
vlogo vlagatelj, prenosnik vložil vlogo na javni razpis za intervencijo
medgeneracijski prenos znanja, mora vlagatelj izpolniti razvojne cilje iz te
točke v treh letih od datuma izdaje odločbe o pravici do sredstev;
4.     
če je razvojni cilj iz 2. točke prvega odstavka 8. člena te uredbe,
razen cilja, ki prispeva k izboljšanju znanj upravičenca, izpolnjen pred
potekom roka iz 2. oziroma 3. točke tega člena, ga mora ohranjati do izplačila
zahtevka za izplačilo drugega obroka;
5.     
cilj vzpostavitve knjigovodstva iz 1. točke drugega odstavka
8. člena te uredbe mora biti izpolnjen najpozneje v devetih mesecih od
datuma izdaje odločbe o pravici do sredstev oziroma najpozneje z začetkom
obračunskega leta po datumu izdaje odločbe o pravici do sredstev;
6.     
upravičenec od izdaje odločbe o pravici do sredstev do vložitve zahtevka
za izplačilo drugega obroka ne sme zmanjšati obsega zemljišč, ki jih ima v
lasti oziroma uporabi, za več kot 10 % glede na stanje ob vložitvi vloge na
javni razpis;
7.     
če je bila upravičencu dodeljena višja stopnja podpore na podlagi
četrtega odstavka 14. člena te uredbe, mora poleg pogoja iz prejšnje točke
izpolniti pogoj, da zemljišč, ki izpolnjujejo zahteve iz predpisov, ki urejajo
ekološko kmetovanje, ne zmanjša za več kot 10 % glede na stanje ob vložitvi
vloge;
8.     
upravičenec od izdaje odločbe o pravici do sredstev do vložitve zahtevka
za izplačilo drugega obroka ne sme zmanjšati števila čebeljih družin za več kot
10 % glede na stanje ob vložitvi vloge na javni razpis, če mu je bila podpora
dodeljena na podlagi izjeme od pogoja standardnega prihodka iz pod č) 5. točke
prvega odstavka 6. člena te uredbe, pri čemer število čebeljih družin ne
sme biti manjše od 100. Pogoj iz te točke je razviden iz registra čebelnjakov;
9.     
upravičenec mora še pet let od datuma izdaje odločbe o pravici do
sredstev:
- 
biti vpisan v RKG kot nosilec kmetijskega gospodarstva,
- 
za preneseno kmetijsko gospodarstvo vložiti zbirno vlogo v skladu s
predpisom, ki ureja izvedbo intervencij kmetijske politike za posamezno leto,
- 
biti vpisan v poslovni register, če je samostojni podjetnik posameznik,
- 
biti vpisan v sodni register, če je enoosebna gospodarska družba,
- 
biti vključen v obvezno ali prostovoljno pokojninsko in invalidsko
zavarovanje iz naslova opravljanja kmetijske dejavnosti v skladu z zakonom, ki
ureja pokojninsko in invalidsko zavarovanje, če mu je bila dodeljena podpora na
podlagi vloge, vložene na sklop javnega razpisa iz prve alineje prvega odstavka
13. člena te uredbe.
11. člen
(zahtevek za izplačilo sredstev)
(1) Poleg izpolnjevanja splošnih pogojev ob vložitvi
zahtevka za izplačilo sredstev iz uredbe o skupnih določbah za izvajanje
intervencij mora upravičenec ob vložitvi zahtevka za izplačilo drugega obroka
predložiti poročilo o izvedenih ciljih iz poslovnega načrta.
(2) Če poslovni načrt vključuje naložbeni razvojni cilj
iz Priloge 1 te uredbe, vključno z obveznostjo poplačila deležev drugim
upravičencem v skladu s pogodbo o prevzemu kmetije s strani mladega kmeta, se
za namene določitve višine podpore, ki se v skladu z zakonom, ki ureja
dohodnino, šteje za oproščeno dohodnine, predložijo dokazila iz uredbe o
skupnih določbah za izvajanje intervencij in druga dokazila, ki se določijo z
javnim razpisom.
(3) Upravičenec vloži zahtevek za izplačilo drugega
obroka najpozneje v dveh mesecih po preteku obdobja iz 3. točke prejšnjega
člena.
(4) Sestavine poročila o ciljih iz poslovnega načrta iz
prvega odstavka tega člena, skupaj z dokazili o izpolnitvi teh ciljev, se
določijo z javnim razpisom.
12. člen
(sprememba obveznosti po izdaji odločbe o pravici
do sredstev)
Če upravičenec po izdaji odločbe o pravici do sredstev ne
more izpolniti razvojnega cilja, ki ga je načrtoval v poslovnem načrtu iz
8. člena te uredbe, lahko v skladu z zakonom, ki ureja kmetijstvo, na
agencijo vloži zahtevek za zamenjavo razvojnega cilja z drugim ciljem iz
Priloge 1 te uredbe. Če so bile na podlagi tega cilja vlagatelju dodeljene
točke v okviru meril za izbor, mora biti predlagani novi cilj ovrednoten z
enakim ali višjim številom točk. Če se zahteva za spremembo obveznosti nanaša
na spremembo naložbenega razvojnega cilja, mora upravičenec zahtevku priložiti
spremembo poslovnega načrta v delu, ki se nanaša na ekonomsko upravičenost
naložbenega razvojnega cilja.
13. člen
(javni razpis)
(1) Javni razpis je strukturiran v:
-       
1. sklop, na katerega vloži vlogo vlagatelj, ki je:
a)   
ob vložitvi vloge na javni razpis vključen v obvezno ali prostovoljno
pokojninsko in invalidsko zavarovanje iz naslova opravljanja kmetijske
dejavnosti v skladu z zakonom, ki ureja pokojninsko in invalidsko zavarovanje,
b)   
samostojni podjetnik posameznik ali
c)   
enoosebna gospodarska družba;
-       
2. sklop, na katerega vloži vlogo vlagatelj:
a)   
iz pod a) prejšnje točke ali
b)   
ki je fizična oseba in izkazuje delovne izkušnje na podlagi 2., 3. ali
4. točke šestega odstavka 5. člena te uredbe.
(2) Če je v posameznem sklopu iz prejšnjega odstavka
višina razpisanih sredstev višja od zneska odobrenih sredstev, se preostanek
sredstev prerazporedi v drugi sklop.
(3) Če dve ali več vlog na javni razpis prejmejo enako
število točk in razpisana sredstva ne zadoščajo za odobritev vseh teh vlog v
celoti, se vloge izberejo na podlagi ponderiranja meril za ocenjevanje vlog, ki
se določijo v javnem razpisu.
14. člen
(finančne določbe)
(1) Podpora v okviru intervencije podpora za
vzpostavitev gospodarstev mladih kmetov se dodeli v obliki povračila
poenostavljenih stroškov iz uredbe o skupnih določbah za izvajanje intervencij
kot pavšalni znesek.
(2) Če vlagatelj vloži vlogo na javni razpis iz prve
alineje prvega odstavka prejšnjega člena, znesek podpore znaša 40.000 eurov in se
poveča za:
-       
5.000 eurov, če vlagatelj izpolnjuje pogoj ustrezne poklicne
usposobljenosti iz 1. točke četrtega odstavka 5. člena te uredbe oziroma
ima ob vložitvi vloge na javni razpis pridobljen mojstrski izpit za čebelarja;
-       
3.000 eurov, če vlagatelj ob vložitvi vloge na javni razpis vodi
knjigovodstvo v skladu s prvo alinejo 1. točke drugega odstavka 8. člena
te uredbe.
(3) Če vlagatelj vloži vlogo na javni razpis iz druge
alineje prvega odstavka prejšnjega člena, znesek podpore znaša 18.600 eurov in
se poveča za:
-       
5.000 eurov, če vlagatelj izpolnjuje pogoj ustrezne poklicne
usposobljenosti iz 1. točke četrtega odstavka 5. člena te uredbe oziroma
ima ob vložitvi vloge na javni razpis pridobljen mojstrski izpit za čebelarja;
-       
3.000 eurov, če vlagatelj ob vložitvi vloge na javni razpis vodi
knjigovodstvo v skladu s prvo alinejo 1. točke drugega odstavka 8. člena
te uredbe.
(4) Znesek iz drugega in tretjega odstavka tega člena se
poveča za 20 %, če najmanj 80 % zemljišč, ki jih ima vlagatelj ob vložitvi
vloge na javni razpis v lasti oziroma uporabi, izpolnjuje zahteve iz predpisov,
ki urejajo ekološko kmetovanje, in vlagatelj z vlogo na javni razpis uveljavlja
višji znesek podpore na podlagi tega odstavka.
(5) Podpora se izplača v dveh obrokih, in sicer:
-       
prvi obrok v višini 70 % dodeljenih sredstev se izplača na podlagi
odločbe o pravici do sredstev in
-       
drugi obrok v višini 30 % dodeljenih sredstev se izplača na podlagi
zahtevka za izplačilo sredstev, ki se vloži v dveh mesecih po poteku roka iz 3.
točke 10. člena te uredbe.
15. člen
(upravne sankcije)
(1) Upravičenec, ki ne izpolni obveznosti iz 2. do 8.
točke ali obveznosti iz prve ali druge alineje 9. točke 10. člena te
uredbe, mora v proračun Republike Slovenije vrniti vsa izplačana sredstva in
izgubi pravico do izplačila drugega obroka.
(2) Upravičenec, ki ne izpolni obveznosti vodenja
knjigovodstva iz 1. točke 10. člena te uredbe, mora v proračun Republike
Slovenije vrniti vsa izplačana sredstva in izgubi pravico do izplačila drugega
obroka. Upravičenca, ki ne predloži dokazil v skladu s prvo ali drugo alinejo
1. točke 10. člena te uredbe, se pozove, da predloži ustrezna dokazila v
roku 30 dni od vročitve poziva. Upravičenec, ki po pozivu ne predloži dokazil,
mora v proračun Republike Slovenije vrniti vsa izplačana sredstva in izgubi
pravico do izplačila drugega obroka.
(3) Upravičenec, ki ne izpolni obveznosti iz tretje,
četrte ali pete alineje 9. točke 10. člena te uredbe, kar se preverja
vsako leto trajanja obveznosti, mora v proračun Republike Slovenije vrniti
9.000 eurov za vsako leto, za katero je ugotovljena kršitev.
2. Intervencija medgeneracijski prenos znanja
16. člen
(namen in cilji podpore)
(1) Namen intervencije medgeneracijski prenos znanja je
dodelitev podpore prenosnikom, ki izvajajo aktivnosti, s katerimi se na
prevzemnika iz drugega odstavka 18. člena te uredbe prenašajo specifična
znanja in izkušnje, pridobljene z dolgoletnim opravljanjem kmetijske dejavnosti
na prenesenem kmetijskem gospodarstvu.
(2) Cilj intervencije medgeneracijski prenos znanja je
usposobiti prevzemnika iz prejšnjega odstavka za nadaljevanje kmetijske
dejavnosti na prenesenem kmetijskem gospodarstvu.
(3) Podpora za medgeneracijski prenos znanja iz prvega
odstavka tega člena se šteje za drugo dejavnost v skladu z uredbo o skupnih
določbah za izvajanje intervencij.
17. člen
(vlagatelj in upravičenec)
(1) Vlagatelj je prenosnik, ki je fizična oseba, ki
izvaja aktivnosti, s katerimi prenaša znanje in izkušnje na prevzemnika iz
drugega odstavka 18. člena te uredbe. Če gre za več prenosnikov, je
vlagatelj tisti, ki prenese večino površin nepremičnin, ki so predmet
prenesenega kmetijskega gospodarstva.
(2) Upravičenec je vlagatelj iz prejšnjega odstavka, ki
izpolnjuje pogoje za pridobitev sredstev iz 18. člena te uredbe.
18. člen
(pogoji za dodelitev podpore)
(1) Vlagatelj mora poleg splošnih pogojev za dodelitev
podpore iz uredbe o skupnih določbah za izvajanje intervencij izpolnjevati tudi
naslednje pogoje:
1.     
ima ustrezna specifična znanja in izkušnje, ki se izkazujejo na
naslednje načine:
- 
vpisan je v RKG kot nosilec prenesenega kmetijskega gospodarstva v
skupnem trajanju najmanj 10 let pred prenosom kmetijskega gospodarstva, pri
čemer se ne upošteva vpis v RKG v obdobju več kot 20 let pred vložitvijo vloge
na javni razpis,
- 
vključen je v obvezno ali prostovoljno pokojninsko in invalidsko
zavarovanje iz naslova opravljanja kmetijske dejavnosti v skladu z zakonom, ki
ureja pokojninsko in invalidsko zavarovanje, in sicer v skupnem trajanju
najmanj sedem let pred prenosom kmetijskega gospodarstva, pri čemer se ne
upošteva vključenost v zavarovanje v obdobju več kot 20 let pred vložitvijo
vloge na javni razpis;
- 
pred prenosom kmetijskega gospodarstva je petkrat oddal zbirno vlogo za
preneseno kmetijsko gospodarstvo v skladu s predpisom, ki ureja izvedbo ukrepov
kmetijske politike, ali predpisom, ki ureja izvedbo intervencij kmetijske
politike za posamezno leto;
2.     
vlogi na javni razpis priloži program izvajanja aktivnosti prenosa
znanja in izkušenj iz 19. člena te uredbe in izjavo prevzemnika iz drugega
odstavka tega člena, da se strinja z vsebino tega programa;
3.     
ob vložitvi vloge na javni razpis ima stalno prebivališče v Republiki
Sloveniji;
4.     
niso mu bila dodeljena sredstva v okviru intervencije medgeneracijski
prenos znanja in
5.     
prevzemniku iz drugega odstavka tega člena je bila izdana odločba o
pravici do sredstev na podlagi vloge, vložene na javni razpis iz prve alineje
prvega odstavka 13. člena te uredbe, ki je dokončna.
(2) Prevzemnik je fizična oseba, ki postane lastnik
oziroma solastnik nepremičnin prenesenega kmetijskega gospodarstva z
medgeneracijskim prevzemom, v skladu s prvim odstavkom 7. člena te uredbe,
in je upravičenec do podpore iz intervencije podpora za vzpostavitev
gospodarstva mladih kmetov (v nadaljnjem besedilu: prevzemnik).
19. člen
(program izvajanja aktivnosti prenosa znanja in izkušenj)
(1) Program izvajanja aktivnosti prenosa znanja in
izkušenj (v nadaljnjem besedilu: program) pripravi vlagatelj skupaj s
prevzemnikom in vsebuje:
1.     
aktivnosti, ki se nanašajo na intervencije na podlagi vložene zbirne
vloge prevzemnika, vključno s praktičnimi prikazi in napotki za varnost pri
delu;
2.     
trženjske aktivnosti;
3.     
podporne aktivnosti v povezavi z izvajanjem poslovnega načrta iz
8. člena te uredbe;
4.     
praktične napotke za reševanje specifičnih problemov in administrativne
aktivnosti v okviru kmetijske dejavnosti in
5.     
aktivnosti, ki prispevajo k socialni vključenosti in povezanosti obeh
generacij.
(2) Aktivnosti iz prejšnjega odstavka so določene v
Prilogi 3, ki je sestavni del te uredbe, in se izvedejo v treh letih od izdaje
odločbe o pravici do sredstev, pri čemer morajo biti aktivnosti iz programa
izvedene v skladu z 21. členom te uredbe.
(3) Aktivnosti iz prvega odstavka tega člena in
sestavine programa se podrobneje določijo z javnim razpisom.
20. člen
(merila za ocenjevanje vlog)
(1) Vloge, vložene na javni razpis, se točkujejo na
podlagi naslednjih meril za izbor:
1.     
starost vlagatelja;
2.     
lokacija kmetijskega gospodarstva glede na gostoto poseljenosti po
občinah. Seznam občin z gostoto poseljenosti se objavi v javnem razpisu na
podlagi podatkov Statističnega urada Republike Slovenije;
3.     
kakovost programa izvajanja aktivnosti prenosa znanja in izkušenj.
(2) Med vlogami na javni razpis, ki dosežejo vstopni
prag 30 % možnih točk, se izberejo tiste, ki dosežejo višje število točk, do
porabe sredstev.
(3) Podrobnejša merila iz prvega odstavka tega člena in
točkovnik za ocenjevanje vlog na javni razpis se določijo v javnem razpisu.
21. člen
(obveznosti upravičenca)
Poleg splošnih obveznosti upravičenca iz uredbe o skupnih
določbah za izvajanje intervencij mora upravičenec izpolniti tudi naslednje
obveznosti:
1.     
aktivnosti iz prvega odstavka 19. člena te uredbe morajo biti
izvedene v skladu s programom, in sicer v skupnem obsegu najmanj 324 ur na leto
in najmanj 15 ur na mesec;
2.     
udeležiti se mora svetovanja, ki ga v času izvajanja programa za
prevzemnika izvaja javna služba kmetijskega svetovanja na prevzetem kmetijskem
gospodarstvu, in
3.     
po vsakem zaključenem dvanajstmesečnem obdobju izvajanja programa mora v
dveh mesecih predložiti poročilo o izvedenih aktivnostih iz programa (v
nadaljnjem besedilu: poročilo) in izjavo prevzemnika, da so bile te aktivnosti
izvedene.
22. člen
(zahtevek za izplačilo sredstev)
(1) Poleg splošnih pogojev ob vložitvi zahtevka za
izplačilo sredstev iz uredbe o skupnih določbah za izvajanje intervencij mora
upravičenec ob vložitvi zahtevka za izplačilo sredstev predložiti poročilo,
katerega sestavine se določijo z javnim razpisom.
(2) Upravičenec vloži zahtevek za izplačilo sredstev
najpozneje v dveh mesecih po preteku posameznega dvanajstmesečnega obdobja iz
3. točke prejšnjega člena.
23. člen
(sprememba obveznosti po izdaji odločbe o pravici do
sredstev)
Če upravičenec po izdaji odločbe o pravici do sredstev ne
more izpolniti aktivnosti, ki jo je načrtoval s programom, na agencijo vloži
zahtevek za zamenjavo aktivnosti z drugo aktivnostjo, v skladu z zakonom, ki
ureja kmetijstvo, pri čemer lahko predlaga zamenjavo največ dveh aktivnosti iz
programa.
24. člen
(finančne določbe)
(1) Podpora v okviru intervencije medgeneracijski prenos
znanja se dodeli v obliki povračila poenostavljenih stroškov iz uredbe o
skupnih določbah za izvajanje intervencij kot pavšalni znesek v višini 10.800
eurov.
(2) Podpora iz prejšnjega odstavka se izplača na podlagi
zahtevka za izplačilo sredstev iz drugega odstavka 22. člena te uredbe v
treh obrokih, pri čemer vsak obrok znaša 3.600 eurov.
25. člen
(upravne sankcije)
(1) Upravičenec, ki ne izpolni obveznosti:
1.     
glede letnega oziroma mesečnega števila ur izvedenih aktivnosti iz 1.
točke 21. člena te uredbe, izgubi pravico do izplačila sredstev za leto
ugotovitve te kršitve;
2.     
izvedbe aktivnosti iz 1. točke 21. člena te uredbe, izgubi pravico
do izplačila zadnjega obroka in mora vrniti vsa izplačana sredstva;
3.     
iz 2. točke 21. člena te uredbe, izgubi pravico do izplačila
sredstev v višini 10 % sredstev, ki se uveljavljajo z zahtevkom za izplačilo
sredstev.
(2) Upravičenca, ki ne izpolni obveznosti iz 3. točke
21. člena te uredbe, se pozove, da predloži poročilo v roku 30 dni od
vročitve poziva. Upravičenec, ki po pozivu ne izpolni obveznosti iz 3. točke
21. člena te uredbe, izgubi pravico do izplačila preostanka sredstev na
podlagi odločbe o pravici do sredstev.
III. SKUPNE DOLOČBE
26. člen
(javni razpis)
(1) Sredstva se razpišejo z zaprtim javnim razpisom v
skladu z zakonom, ki ureja kmetijstvo.
(2) Oddaja vlog na javni razpis se začne prvi delovni
dan po izteku 10 dni od objave javnega razpisa v Uradnem listu Republike
Slovenije.
(3) Podrobnejši pogoji iz 5., 6. in 18. člena te
uredbe in dokazila za izpolnjevanje teh pogojev se določijo z javnim razpisom.
27. člen
(odrek pravici do sredstev)
Če se upravičenec odreče pravici do sredstev iz odločbe o
pravici do sredstev, o tem v skladu z zakonom, ki ureja kmetijstvo, pisno
obvesti agencijo v treh mesecih od dneva izdaje odločbe o pravici do sredstev.
IV. KONČNA DOLOČBA
28. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-319/2023
Ljubljana, dne 10. avgusta 2023
EVA 2023-2330-0081
Vlada Republike Slovenije
dr. Robert Golob
predsednik

Priloga
1: Seznam razvojnih ciljev
Priloga
2: Seznam nacionalnih poklicnih kvalifikacij
Priloga
3: Seznam aktivnosti prenosa znanja s prenosnika na prevzemnika