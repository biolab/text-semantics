1. člen
S to odredbo se z namenom zagotovitve zadostnih zmogljivosti
za opravljanje zdravstvene dejavnosti v času obvladovanja in preprečevanja
širjenja nalezljive bolezni COVID-19 (v nadaljnjem besedilu: COVID-19) določajo
začasni ukrepi na področju izvajanja specializacij in sekundariata.
2. člen
(1) Program specializacije se v dogovoru z Zdravniško
zbornico Slovenije in glavnim mentorjem za posameznega specializanta prilagodi
tako, da se specializanta kar najbolj vključi v izvajanje zdravstvenih
storitev, potrebnih za obvladovanje in preprečevanje širjenja COVID-19.
(2) Sekundariat (pripravništvo ali izbirni del) se v
dogovoru z Zdravniško zbornico Slovenije in neposrednim mentorjem za
posameznega zdravnika sekundarija prilagodi tako, da se zdravnik sekundarij kar
najbolj vključi v izvajanje zdravstvenih storitev, potrebnih za obvladovanje in
preprečevanje širjenja COVID-19.
(3) Specializantu, ki v okviru prilagoditve programa iz
prvega odstavka tega člena ne opravlja več dela, ki bi bilo po vsebini ustrezno
programu njegove specializacije, se lahko specializacija ustrezno podaljša.
Predlog za podaljšanje iz prejšnjega stavka da glavni mentor specializanta.
(4) Zdravniku sekundariju, ki v okviru sekundariata iz
drugega odstavka tega člena ne opravlja več dela, ki bi bilo po vsebini
ustrezno njegovemu sekundariatu, se lahko sekundariat (pripravništvo ali
izbirni del) ustrezno podaljša. Predlog za podaljšanje iz prejšnjega stavka da
neposredni mentor.
3. člen
(1) Za potrebe izvajanja ukrepov zaradi obvladovanja in
preprečevanja širjenja COVID-19 specializanti in zdravniki sekundariji
opravljajo program specializacije oziroma sekundariat iz prvega oziroma drugega
odstavka prejšnjega člena prednostno pri svojem delodajalcu, in sicer pod
nadzorom in odgovornostjo glavnega oziroma neposrednega mentorja, ki ga določi
delodajalec.
(2) Program specializacije in sekundariat se lahko
prilagodita tako, da je specializant oziroma zdravnik sekunadarij pri svojem
delodajalcu prisoten le del delovnega časa, vendar ne manj kot dvakrat na
teden.
(3) Če delodajalec iz prvega odstavka tega člena nima
potrebe po sodelovanju specializanta pri izvajanju zdravstvenih storitev,
potrebnih za obvladovanje in preprečevanje širjenja COVID-19, specializant
nadaljuje z usposabljanjem pri pooblaščenem izvajalcu, pri katerem je bil na
kroženju na dan uveljavitve te odredbe.
4. člen
Strokovno utemeljenost ukrepov iz te odredbe minister,
pristojen za zdravje, ugotavlja vsakih 14 dni in ob upoštevanju strokovnih
razlogov odloči, da se ti ukrepi še naprej uporabljajo, ali pa ukrepe spremeni
oziroma odpravi ter o tem obvesti Vlado Republike Slovenije in javnost.
5. člen
Ta odredba začne veljati naslednji dan po objavi v Uradnem
listu Republike Slovenije.
Št. 0070-124/2020
Ljubljana, dne 13. oktobra 2020
EVA 2020-2711-0095
Tomaž Gantar
minister
za zdravje