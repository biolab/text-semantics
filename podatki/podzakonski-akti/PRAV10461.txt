1. člen
(vsebina)
Ta pravilnik določa način ločenega shranjevanja in
skladiščenja izrabljenih gum pri povzročitelju izrabljenih gum, zbiralcu
odpadkov in predelovalcu izrabljenih gum.
2. člen
(uporaba)
(1) Ta pravilnik se uporablja za ravnanje z izrabljenimi
gumami v skladu s predpisom, ki ureja ravnanje z izrabljenimi gumami. 
(2) Ta pravilnik se uporablja za skladišča, namenjena za
začasno skladiščenje, predhodno skladiščenje ali skladiščenje izrabljenih gum,
kjer se lahko skladišči najmanj 50 kilogramov izrabljenih gum.
3. člen
(izrazi)
(1) Izrazi, uporabljeni v tem pravilniku, imajo naslednji
pomen: 
1.     
povzročitelj izrabljenih gum (v nadaljnjem besedilu: povzročitelj) je
povzročitelj odpadkov v skladu s predpisom, ki ureja ravnanje z izrabljenimi
gumami; 
2.     
zbiralec odpadkov (v nadaljnjem besedilu: zbiralec) je zbiralec odpadkov
v skladu s predpisom, ki ureja ravnanje z odpadki, ki kot dejavnost zbira
izrabljene gume; 
3.     
predelovalec izrabljenih gum (v nadaljnjem besedilu: predelovalec) je
predelovalec odpadkov v skladu s predpisom, ki ureja ravnanje z odpadki; 
4.     
začasno skladiščenje izrabljenih gum je začasno skladiščenje odpadkov v
skladu s predpisom, ki ureja ravnanje z odpadki; 
5.     
predhodno skladiščenje izrabljenih gum je predhodno skladiščenje
odpadkov v skladu s predpisom, ki ureja ravnanje z odpadki; 
6.     
skladiščenje izrabljenih gum je skladiščenje odpadkov v skladu s
predpisom, ki ureja ravnanje z odpadki; 
7.     
skladišče izrabljenih gum (v nadaljnjem besedilu: skladišče) je prostor
ali objekt, namenjen za začasno ali predhodno skladiščenje ali skladiščenje
izrabljenih gum in je lahko zunanje ali notranje skladišče izrabljenih gum; 
8.     
zunanje skladišče izrabljenih gum (v nadaljnjem besedilu: zunanje
skladišče) je nepokrito skladišče izrabljenih gum ali pokrito skladišče
izrabljenih gum, ki ima manj kot polovico površine pripadajočih stranic zaprtih
z nepremičnimi ali premičnimi stenami; 
9.     
prehodno skladišče izrabljenih gum (v nadaljnjem besedilu: prehodno
skladišče) je zunanje skladišče izrabljenih gum pri predelovalcu v neposredni
bližini naprave za predelavo izrabljenih gum; 
10.  
notranje skladišče izrabljenih gum (v nadaljnjem besedilu: notranje
skladišče) je pokrito skladišče izrabljenih gum, ki ima najmanj polovico
površine pripadajočih stranic zaprtih z nepremičnimi ali premičnimi stenami; 
11.  
stojalo je kakršnakoli premična ali nepremična izvedba nosilne kovinske
konstrukcije, ki podpira ali omejuje nenadzorovan premik izrabljenih gum pri
njihovem skladiščenju; 
12.  
zabojnik je ognjevarna kovinska posoda, s pokrovom ali brez njega, za
skladiščenje izrabljenih gum, katere stranice morajo zagotavljati nepropustnost
vode v primeru gašenja požara; 
13.  
koridor je prazen prostor okoli vsakega stojala ali kupa izrabljenih
gum, ki je namenjen za potrebe intervencije ob požaru. 
(2) Drugi izrazi, uporabljeni v tem pravilniku, imajo enak
pomen kakor izrazi, opredeljeni v predpisu, ki ureja ravnanje z izrabljenimi
gumami, in predpisih, ki urejajo varovanje pred požari.
4. člen
(ločeno shranjevanje)
(1) V skladišču se izrabljene gume ločeno shranjujejo od
drugih snovi, predmetov ali odpadkov. 
(2) Za začasno ali predhodno skladiščenje ali skladiščenje se
izrabljene gume lahko ločeno shranjujejo v kupih, znotraj stojal ali v
zabojnikih s pokrovom ali brez njega. 
(3) Določbe tega pravilnika, ki urejajo skladiščenje
izrabljenih gum v kupih, se uporabljajo tudi za skladiščenje izrabljenih gum
znotraj stojal.
5. člen
(zabojniki)
(1) Prostornina posameznega zabojnika je omejena na največ 80
kubičnih metrov. 
(2) Konstrukcija in postavitev zabojnikov morata omogočati
neoviran dostop in premikanje zabojnika z viličarjem ali podobnim strojem. 
(3) Izrabljene gume v zabojnikih brez pokrova ne smejo segati
čez zgornji rob zabojnika.
6. člen
(začasno skladiščenje izrabljenih gum)
(1) Izrabljene gume se lahko v kupih začasno skladiščijo v
zunanjem ali notranjem skladišču. Kapaciteta skladišča je lahko največ 10 ton
izrabljenih gum. 
(2) Ne glede na določbe 7. in 9. člena tega pravilnika mora
skladišče, namenjeno začasnemu skladiščenju izrabljenih gum v kupih,
izpolnjevati naslednje zahteve: 
-       
površina tal koridorja in površina pod kupi izrabljenih gum v zunanjem
skladišču ne smeta biti asfaltirani ali zaraščeni z vegetacijo, višjo od 15
centimetrov; 
-       
razdalja med izrabljenimi gumami ter grelnimi telesi za ogrevanje
prostorov in ventilacijskimi cevmi za distribucijo vročega zraka v notranjem
skladišču mora biti najmanj 0,9 metra; 
-       
kup izrabljenih gum, ki ni shranjen v zabojniku s pokrovom in je težji
od treh ton, mora biti oddaljen od omrežja za prenos in distribucijo električne
energije najmanj 15 metrov tlorisne razdalje; 
-       
z ustreznimi ukrepi je treba zagotoviti, da se v zunanjem skladišču, v
katerem se začasno skladišči več kot tri tone izrabljenih gum, v obdobju
toplega vremena ne pojavi večje število komarjev. Za ustrezne ukrepe se štejejo
namestitev nepremočljivih pregrinjal preko kupov izrabljenih gum, razprševanje
kemičnih sredstev za zatiranje komarjev ali drugi po učinku primerljivi ukrepi.
(3) Ne glede na določbo prvega odstavka tega člena je lahko
masa začasno skladiščenih izrabljenih gum večja od 10 ton, če je poleg
skladiščenja v kupih urejeno tudi skladiščenje izrabljenih gum v zabojnikih.
7. člen
(zunanje skladišče)
(1) Skupna površina zunanjega skladišča je omejena na največ
20000 kvadratnih metrov, vključno s površino vseh pripadajočih koridorjev. 
(2) Pri skladiščenju celih izrabljenih gum v kupih je treba
izpolnjevati naslednje zahteve: 
-       
tlorisna površina posameznega kupa lahko meri največ 460 kvadratnih
metrov; 
-       
višina posameznega kupa je lahko največ 4,6 metra; 
-       
širina koridorja mora biti najmanj 15 metrov. 
(3) Pri skladiščenju razrezanih ali zmletih izrabljenih gum v
kupih je treba izpolnjevati naslednje zahteve: 
-       
tlorisna površina posameznega kupa lahko meri največ 460 kvadratnih
metrov; 
-       
višina posameznega kupa je lahko največ 4,6 metra; 
-       
širina koridorja mora biti najmanj 10 metrov; 
-       
katerakoli točka znotraj posameznega kupa je lahko oddaljena od roba
koridorja največ 7,6 metra. 
(4) Če se cele in razrezane ali zmlete izrabljene gume
skladiščijo na istem kupu, je treba izpolnjevati zahteve iz prejšnjega
odstavka. 
(5) Na površini koridorja je prepovedano: 
-       
skladiščenje kakršnihkoli snovi, predmetov ali odpadkov; 
-       
puščanje opreme; 
-       
gradnja ali drugi načini zasedanja površine. 
(6) Zunanje skladišče mora biti zgrajeno tako, da se prepreči
izliv tekočin, ki nastanejo med gašenjem izrabljenih gum, v površinske in
podzemne vode ter kanalizacijo. 
(7) Izrabljene gume morajo biti oddaljene od omrežja za
prenos in distribucijo električne energije najmanj 15 metrov tlorisne razdalje.
(8) Ne glede na določbo prejšnjega odstavka so lahko
zabojniki s pokrovom nameščeni pod omrežjem za prenos in distribucijo
električne energije. 
(9) Površina tal koridorja in površina pod kupi izrabljenih
gum ne smeta biti asfaltirani ali zaraščeni z vegetacijo, višjo od 15
centimetrov. 
(10) Za višino vegetacije na razdalji do 60 metrov od kupa
izrabljenih gum mora biti izpolnjen vsaj eden od naslednjih pogojev: 
-       
višina vegetacije ne sme biti višja od 15 centimetrov, 
-       
višina vegetacije ni omejena, kadar je med njo in kupom izrabljenih gum
požarno odporna ločilna stena z najmanj enourno izolativno odpornostjo pred
širjenjem požara in je višina stene vsaj za en meter višja od vegetacije ali za
en meter višja od kupa izrabljenih gum, pri čemer se upošteva višja višina, ali
-       
višina vegetacije ni omejena, kadar je med njo in kupom izrabljenih gum
požarno odporna ločilna stena in je kup izrabljenih gum zaščiten s požarno
odporno ločilno streho z najmanj enourno izolativno odpornostjo pred širjenjem
požara. 
(11) Zbiralec in predelovalec morata z ustreznimi ukrepi
zagotoviti, da se v obdobju toplega vremena ne pojavi večje število komarjev.
Za ustrezne ukrepe se štejejo namestitev nepremočljivih pregrinjal preko kupov
izrabljenih gum, razprševanje kemičnih sredstev za zatiranje komarjev ali drugi
po učinku primerljivi ukrepi. 
(12) Za skladiščenje izrabljenih gum v zabojnikih se smiselno
uporabljajo določbe tega člena, pri čemer pa se določbe glede koridorja iz
drugega, tretjega, petega in devetega odstavka tega člena ne uporabljajo.
8. člen
(prehodno skladišče)
(1) Prehodno skladišče se polni in prazni skladno z utečenim
tehnološkim procesom predelave izrabljenih gum. 
(2) Ne glede na določbe 6. člena tega pravilnika je pri
skladiščenju izrabljenih gum v kupih treba izpolnjevati naslednje zahteve: 
-       
dovoljena sta največ dva kupa; 
-       
tlorisna površina posameznega kupa lahko meri največ 300 kvadratnih
metrov; 
-       
višina posameznega kupa je lahko največ devet metrov; 
-       
koridor mora biti najmanj okrog ene četrtine obsega kupa, njegova širina
pa mora biti najmanj 10 metrov; 
-       
prehodno skladišče mora varovati poklicna ali prostovoljna gasilska
enota oziroma gasilske enote v gospodarski družbi, zavodu ali drugi
organizaciji, ki morajo priti na mesto intervencije najpozneje v 10 minutah od
trenutka alarma ali poziva, sedež te enote pa od prehodnega skladišča ni
oddaljen več kot pet km. 
(3) Na površini koridorja je prepovedano: 
-       
skladiščenje kakršnihkoli snovi, predmetov ali odpadkov; 
-       
puščanje opreme; 
-       
gradnja ali drugi načini zasedanja površine. 
(4) Če od kupa izrabljenih gum na razdalji, manjši od 10
metrov, stoji objekt, morajo imeti zunanje stene tega objekta na tej razdalji
najmanj enourno nosilno in izolativno odpornost proti požaru. 
(5) Skladišče mora biti zgrajeno tako, da se prepreči izliv
tekočin, ki nastanejo med gašenjem izrabljenih gum, v površinske in podzemne
vode ter kanalizacijo. 
(6) Kup izrabljenih gum, ki ni shranjen v zabojniku s
pokrovom, mora biti oddaljen od omrežja za prenos in distribucijo električne
energije najmanj 15 metrov tlorisne razdalje. 
(7) Površina tal koridorja in površina pod kupi izrabljenih
gum ne smeta biti asfaltirani ali zaraščeni z vegetacijo, višjo od 15
centimetrov. 
(8) Za skladiščenje izrabljenih gum v zabojnikih se smiselno
uporabljajo določbe tega člena, pri čemer pa se določbe glede koridorja iz
drugega, tretjega in sedmega odstavka tega člena ne uporabljajo.
9. člen
(notranje skladišče)
(1) Notranje skladišče z vsaj enim požarnim sektorjem s
kapaciteto 425 kubičnih metrov ali več izrabljenih gum mora izpolnjevati
naslednje zahteve: 
-       
tlorisna površina posameznega kupa izrabljenih gum lahko meri največ 500
kvadratnih metrov, pri čemer lahko najdaljša stranica meri največ 30 metrov; 
-       
višina posameznega kupa izrabljenih gum je omejena z najmanj 0,9 metra
višinske razlike med najvišjo točko kupa in najnižjo višinsko točko naprave za
požarno vodno hlajenje s polivanjem ali škropljenjem nad kupom; 
-       
koridorji med posameznimi kupi izrabljenih gum morajo biti široki
najmanj 1,8 metra, koridorji med kupom izrabljenih gum in steno skladišča pa
najmanj 0,6 metra. 
(2) Za notranje skladišče s požarnimi sektorji s kapaciteto
manj kot 425 kubičnih metrov izrabljenih gum je lahko višina posameznega kupa
izrabljenih gum največ 3,7 metra. Oddaljenost naprav za požarno vodno hlajenje
s polivanjem ali škropljenjem nad vsakim kupom izrabljenih gum mora biti vsaj
0,9 metra. 
(3) V požarnih sektorjih iz prvega in drugega odstavka tega
člena mora biti razdalja med kupi izrabljenih gum ter grelnimi enotami za
ogrevanje prostorov in ventilacijskimi cevmi za distribucijo vročega zraka
najmanj 0,9 metra. 
(4) Notranje skladišče mora biti zgrajeno tako, da se
prepreči izliv tekočin, ki nastanejo med gašenjem izrabljenih gum, v površinske
in podzemne vode ter kanalizacijo. 
(5) Za notranje skladišče, v katerem se poleg izrabljenih gum
skladiščijo tudi druge gorljive snovi, predmeti ali odpadki in se požarna
varnost zagotavlja z napravami za požarno vodno hlajenje s polivanjem ali
škropljenjem, mora biti širina koridorja med kupom izrabljenih gum in drugimi
gorljivimi snovmi, predmeti ali odpadki najmanj 2,4 metra. Če naprave za
požarno vodno hlajenje s polivanjem ali škropljenjem niso nameščene, se mora
namesto koridorja namestiti požarno odporna stena z najmanj dvourno nosilno
odpornostjo pred požarom. 
(6) Za skladiščenje izrabljenih gum v zabojnikih se smiselno
uporabljajo določbe tega člena, pri čemer pa se določbe glede koridorja iz
prvega in petega odstavka tega člena ne uporabljajo. 
(7) Za tisti del notranjega skladišča, v katerem se
izrabljene gume skladiščijo v zabojnikih s pokrovom, se določbe o napravah za
požarno vodno hlajenje s polivanjem ali škropljenjem iz prvega in drugega
odstavka tega člena ter zahteve za grelne enote in ventilacijske cevi za
distribucijo vročega zraka iz tretjega odstavka tega člena ne uporabljajo.
10. člen
(objekt notranjega skladišča)
(1) V notranjem skladišču, ki je visoko od 4,6 do 6 metrov,
morajo imeti nosilni jekleni stebri tako zaščito, da je zagotovljena najmanj
enourna nosilna odpornost proti požaru ali pa vsaj eno napravo za požarno vodno
hlajenje s polivanjem ali škropljenjem, usmerjeno v stranico stebra na višini
4,6 metra. 
(2) V notranjem skladišču, ki je višje od šest metrov, morajo
imeti nosilni jekleni stebri tako zaščito, da je zagotovljena najmanj dvourna
nosilna odpornost proti požaru ali pa vsaj dve napravi za požarno vodno
hlajenje s polivanjem ali škropljenjem, usmerjeni v stranico stebra, eno na
višini 4,6 metra in drugo na vrh stebra. 
(3) Določbe prvega in drugega odstavka tega člena se ne
uporabljajo za notranja skladišča z nepremičnimi stojali, kjer so naprave za
požarno vodno hlajenje s polivanjem ali škropljenjem vgrajene znotraj stojal.
Naprave morajo biti nameščene najmanj 0,1 metra nad višino posameznega vmesnega
nivoja in 0,6 metra pod naslednjim nivojem izrabljenih gum. Največja
horizontalna razdalja med dvema napravama je lahko 2,4 metra. Če naprave niso
osnovane na požarnem hlajenju ali škropljenju s tekočino, temveč se pri gašenju
požara uporablja prašek, mora biti nameščenih za najmanj 30 odstotkov več takih
naprav kot pri uporabi naprav za požarno vodno hlajenje s polivanjem ali
škropljenjem. 
(4) Če se v notranjem skladišču poleg izrabljenih gum skladiščijo
tudi druge gorljive snovi, predmeti ali odpadki, mora imeti: 
-       
požarno odporna stena iz petega odstavka prejšnjega člena najmanj
štiriurno nosilno in izolativno odpornost proti širjenju požara, če se
izrabljene gume skladiščijo na kupu z višino do 4,6 metra, in 
-       
požarni sektor šesturno nosilno in izolativno odpornost proti širjenju
požara, če se izrabljene gume skladiščijo na kupu z višino 4,6 metra ali več. 
(5) Določbe tega člena se ne uporabljajo za notranje
skladišče, v katerem se izrabljene gume skladiščijo samo v zabojnikih s
pokrovom.
11. člen
(varstvo pred požarom)
(1) Notranje skladišče mora imeti vgrajene sisteme aktivne
požarne zaščite, ki morajo vključevati vsaj: 
-       
sisteme za odkrivanje in javljanje požara ter alarmiranje; 
-       
gasilne sisteme s tekočimi gasili, plini ali praški; 
-       
naprave za požarno vodno hlajenje s polivanjem ali škropljenjem; 
-       
avtomatske sisteme za nadzor nad dimom in produkti zgorevanja ter odvod
dima in toplote; 
-       
varnostno razsvetljavo v celotnem objektu in 
-       
sistem krmiljenja avtomatske opreme, sistemov in elementov za požarno
zaščito (požarna vrata, vrata na izhodih, deblokade vrat, požarne lopute in
druge podobne naprave). 
(2) V notranjem skladišču morajo naprave za požarno vodno
hlajenje s polivanjem ali škropljenjem pokrivati tudi površino okoli kupa
izrabljenih gum na razdalji vsaj 4,6 metra. 
(3) Na razdalji do 300 metrov od zunanjega skladišča
izrabljenih gum ni dovoljena raba odprtega ognja. 
(4) Na razdalji do 60 metrov od skladiščenih izrabljenih gum,
kjer ni vmesne pregrade, je dovoljena raba varilne opreme in podobnih naprav,
ki pri delovanju sproščajo toploto, samo ob prisotnosti požarne straže. 
(5) Za gašenje požara v zunanjem skladišču, prehodnem
skladišču ali skladišču z zabojniki brez pokrova, v katerem skupna prostornina
kupov celih izrabljenih gum ne presega 1000 kubičnih metrov, mora biti na voljo
najmanj šesturna zaloga vode pri pretoku najmanj 2,7 kubičnega metra na minuto.
Če je skupna prostornina kupov celih izrabljenih gum večja od 1000 kubičnih metrov,
se zahteva glede najmanjšega potrebnega pretoka vode poveča za 2,7 kubičnega
metra na minuto na vsakih nadaljnjih 1000 kubičnih metrov prostornine kupov
celih izrabljenih gum. Če je skupna prostornina kupov celih izrabljenih gum
večja od 5000 kubičnih metrov, mora biti zagotovljen pretok vode najmanj 13,5
kubičnega metra na minuto. 
(6) Za gašenje požara v zunanjem skladišču, prehodnem
skladišču ali skladišču z zabojniki brez pokrova, v katerem skupna prostornina
razrezanih ali zmletih izrabljenih gum ne presega 1000 kubičnih metrov, mora
biti na voljo najmanj šesturna zaloga vode pri pretoku najmanj 2,7 kubičnega
metra na minuto. Če skupna prostornina kupov razrezanih ali zmletih izrabljenih
gum znaša od 1000 do 2000 kubičnih metrov, mora biti pretok vode najmanj 5,4
kubičnega metra na minuto, pri skupni prostornini kupov razrezanih ali zmletih
izrabljenih gum nad 2000 kubičnih metrov pa mora biti pretok vode najmanj 8,1
kubičnega metra na minuto. 
(7) Določbe petega odstavka tega člena glede potrebne zaloge
in pretoka vode za gašenje požara se uporabljajo tudi za zunanje skladišče, v
katerem se skladiščijo cele ter razrezane in zmlete izrabljene gume. 
(8) Za gašenje požara v notranjem skladišču mora biti na
voljo najmanj triurna zaloga vode pri pretoku 2,7 kubičnega metra na minuto ter
nazivnem pretoku vseh naprav za požarno vodno hlajenje s polivanjem ali
škropljenjem. 
(9) Če na razdalji, manjši od 60 metrov od kupa izrabljenih
gum v zunanjem skladišču, stoji industrijska stavba ali skladišče, ki je v
skladu s predpisi, ki urejajo požarno varnost, razvrščeno kot požarno zahtevna
stavba, mora biti v sklopu zunanjega skladišča med kupom izrabljenih gum in
zunanjim objektom postavljena protipožarna pregrada, ki izpolnjuje vsaj eno od
naslednjih zahtev: 
-       
postavljeni sta požarno odporna ločilna stena in streha, ki sta najmanj
za en meter širši od kupa izrabljenih gum in imata najmanj enourno izolativno
odpornost proti širjenju požara, ali 
-       
postavljena je požarno odporna ločilna stena, ki je najmanj za en meter
višja od kupa izrabljenih gum in najmanj za en meter širša od tega kupa ter ima
najmanj enourno izolativno odpornost proti širjenju požara. 
(10) Za vsako skladišče je treba izdelati oceno požarne
ogroženosti v skladu s predpisom, ki ureja metodologijo ugotavljanja ocene
požarne ogroženosti. Nadaljnji ukrepi požarnega varovanja se izvajajo glede na
določeno stopnjo požarne ogroženosti. 
(11) Za zunanje skladišče, v katerem se izrabljene gume
skladiščijo samo v zabojnikih s pokrovom, se ne uporabljajo določbe tretjega,
četrtega, petega, sedmega in devetega odstavka tega člena. Ne glede na število
zabojnikov mora biti za gašenje požara v takem skladišču, v katerem se lahko
skladišči več kot tri tone izrabljenih gum, zagotovljen pretok vode najmanj 2,7
kubičnega metra na minuto. 
(12) Za skladišče, v katerem se začasno skladišči tri tone
ali več izrabljenih gum, se določbe drugega, tretjega, sedmega, devetega in
desetega odstavka tega člena ne uporabljajo. 
(13) Za skladišče, v katerem se začasno skladišči manj kot
tri tone izrabljenih gum, se določbe tega člena ne uporabljajo.
12. člen
(dostop do skladišča)
Skladišče za predhodno skladiščenje ali skladiščenje
izrabljenih gum mora biti ograjeno z najmanj 1,8 metra visoko ograjo, ki
preprečuje dostop vozilom ali osebam izven obratovalnega časa skladišča.
13. člen
(prehodna določba)
(1) Obstoječa skladišča morajo izpolnjevati zahteve iz tega
pravilnikom najpozneje v šestih mesecih po uveljavitvi tega pravilnika. 
(2) Ne glede na določbo prejšnjega odstavka se mora v
obstoječih skladiščih za predhodno skladiščenje in skladiščenje izrabljenih gum
najpozneje v 12 mesecih po uveljavitvi tega pravilnika zagotoviti: 
-       
preprečitev izliva tekočin, ki nastanejo med gašenjem, v skladu s šestim
odstavkom 7. člena, petim odstavkom 8. člena, četrtim odstavkom 9. člena tega
pravilnika; 
-       
lokacijo kupa izrabljenih gum pod električnim omrežjem v skladu s tretjo
alinejo drugega odstavka 6. člena, sedmim odstavkom 7. člena in šestim
odstavkom 8. člena tega pravilnika; 
-       
protipožarno odpornost oziroma namestitev naprav za požarno vodno
hlajenje s polivanjem ali škropljenjem v skladu z drugo alinejo prvega odstavka
ter drugim in petim odstavkom 9. člena ter 10. členom tega pravilnika; 
-       
namestitev aktivnih požarnih sistemov in zagotovitev primerne količine
vode za gašenje požara v skladu s prvim, petim, šestim, sedmim, osmim, desetim
in enajstim odstavkom 11. člena tega pravilnika; 
-       
namestitev požarno odporne ločilne stene ali strehe v skladu z drugo in
tretjo alinejo desetega odstavka 7. člena, četrtim odstavkom 8. člena, petim
odstavkom 9. člena, četrtim odstavkom 10. člena in devetim odstavkom 11. člena
tega pravilnika. 
(3) Ne glede na določbe prvega odstavka tega člena morajo
obstoječa skladišča za začasno skladiščenje izrabljenih gum izpolnjevati
zahteve iz prejšnjega odstavka najpozneje v 18 mesecih po uveljavitvi tega
pravilnika.
14. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-336/2010
Ljubljana, dne 13. maja 2011
EVA 2010-2511-0151
dr. Roko Žarnić l.r. 
Minister 
za okolje in prostor