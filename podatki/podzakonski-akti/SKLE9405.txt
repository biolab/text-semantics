I. UVODNA DOLOČBA
1. člen
(ustanovitev agencije)
S tem sklepom se ustanovi Javna agencija
Republike Slovenije za varstvo konkurence (v nadaljnjem besedilu: agencija) na
področju varstva konkurence.
II. STATUSNE DOLOČBE
2. člen
(pravna osebnost in ustanoviteljstvo)
(1) Agencija je pravna oseba javnega
prava in samostojni uporabnik proračuna Republike Slovenije v skladu s
predpisi, ki urejajo javne finance.
(2) Agencija nastopa v pravnem prometu
v svojem imenu in za svoj račun v okviru svojih nalog, določenih z zakonom, ki
ureja varstvo konkurence (v nadaljnjem besedilu: zakon).
(3) Ustanoviteljica agencije je
Republika Slovenija, ustanoviteljske pravice in obveznosti izvršuje Vlada
Republike Slovenije (v nadaljnjem besedilu: vlada).
(4) Agencija se vpiše v sodni register
pri Okrožnem sodišču v Ljubljani.
3. člen
(ime agencije)
(1) Ime agencije je: Javna agencija
Republike Slovenije za varstvo konkurence.
(2) Skrajšano ime agencije je: AVK.
(3) Ime agencije v angleškem jeziku
je: Slovenian Competition Protection Agency.
(4) Skrajšano ime agencije v angleškem
jeziku je: CPA.
4. člen
(sedež agencije)
(1) Sedež agencije je v Ljubljani.
(2) Poslovni naslov agencije je:
Ljubljana, Dunajska 58. Poslovni naslov se lahko spremeni s sklepom sveta
agencije (v nadaljnjem besedilu: svet).
(3) Posamezne naloge agencije se lahko
izvajajo tudi na drugih lokacijah, če to zahteva oziroma omogoča narava dela.
5. člen
(žig agencije)
(1) Agencija uporablja pri poslovanju
žig z besedilom imena agencije. Žig lahko vsebuje tudi znak oziroma logotip
agencije. Podrobno se žig opredeli v poslovniku agencije.
(2) Agencija lahko pri svojem
poslovanju uporablja znak oziroma logotip. Vsebino, obliko in velikost znaka
oziroma logotipa določi agencija s splošnim aktom.
III. NAMEN, DEJAVNOST IN NALOGE AGENCIJE
6. člen
(namen agencije)
(1) Agencija opravlja nadzor nad
izvajanjem zakona ter 101. in 102. člena Pogodbe o Evropski uniji (UL C št. 115
z dne 9. 5. 2008, str. 361).
(2) Agencija opravlja z zakonom določene
naloge v javnem interesu z namenom, da se zagotavlja varstvo konkurence na
območju Republike Slovenije.
7. člen
(dejavnosti agencije)
(1) Dejavnosti agencije so v skladu z
Uredbo o standardni klasifikaciji dejavnosti (Uradni list RS, št. 69/07 in
17/08) razvrščene:
-      
O 84.110 Splošna dejavnost javne uprave.
(2) Agencija lahko opravlja tudi
pomožne dejavnosti, ki se opravljajo skupaj z dejavnostjo, vpisano v sodni
register.
8. člen
(naloge agencije)
Agencija opravlja naslednje naloge:
-      
spremlja in analizira razmere na trgu, če so
pomembne za razvijanje učinkovite konkurence,
-      
vodi postopke in izdaja odločbe v skladu z
zakonom,
-      
izvaja nadzor ter odloča o prekrških v skladu s
pristojnostmi, določenimi v zakonu, ki ureja kmetijstvo,
-      
daje Državnemu zboru Republike Slovenije (v
nadaljnjem besedilu: državni zbor) in vladi mnenja o splošnih vprašanjih iz
svoje pristojnosti ter
-      
druge naloge, določene z zakonom.
IV. NOTRANJA ORGANIZACIJA
9. člen
(notranja organizacija agencije)
Notranjo organizacijo agencije določa splošni
akt o notranji organizaciji in sistemizaciji delovnih mest agencije.
V. ORGANI AGENCIJE
10. člen
(organa agencije)
Organa agencije sta svet in direktor
agencije (v nadaljnjem besedilu: direktor).
1. Svet
11. člen
(sestava in imenovanje članov sveta)
(1) Svet sestavlja pet članov, od
katerih je eden predsednik sveta.
(2) Direktor je po funkciji tudi
predsednik sveta.
(3) Člane sveta imenuje državni zbor
na predlog vlade.
(4) Minister, pristojen za varstvo
konkurence, obvesti vlado in državni zbor o izteku mandata člana sveta
najpozneje šest mesecev pred iztekom mandata.
(5) Vlada objavi javni poziv za
zbiranje predlogov možnih kandidatov za člane sveta. Vlada pri predlaganju
kandidatov za člane sveta uporablja kriterij strokovnosti in usposobljenosti
osebe na področju dela agencije.
(6) Vlada predlaga državnemu zboru
kandidate za člane sveta izmed prijavljenih možnih kandidatov najkasneje 30 dni
pred iztekom mandata članov sveta. Vsak predlog kandidature mora biti
obrazložen.
12. člen
(mandat in pogoji za člane sveta)
(1) Člani sveta se imenujejo za pet
let in so lahko ponovno imenovani.
(2) Za člana sveta je lahko imenovana
oseba, ki:
-      
je državljan Republike Slovenije,
-      
ima najmanj izobrazbo, pridobljeno po
študijskih programih druge stopnje oziroma raven izobrazbe, ki skladno z zakonom
ustreza izobrazbi druge stopnje,
-      
je ustrezno strokovno usposobljena za
opravljanje nalog člana sveta,
-      
ima najmanj pet let delovnih izkušenj,
-      
ni v kazenskem postopku zaradi kaznivega
dejanja, ki se preganja po uradni dolžnosti, in
-      
ni bila pravnomočno obsojena zaradi kaznivega
dejanja, ki se preganja po uradni dolžnosti, na zaporno kazen več kot šest
mesecev, pa izvršitev kazni ni bila pogojno odložena.
(3) Za člana sveta je lahko imenovan
tudi javni uslužbenec, zaposlen v agenciji.
13. člen
(pristojnosti sveta)
Svet:
-      
sprejema poslovnik, ki podrobneje določa
poslovanje agencije, in druge splošne akte agencije, kadar tako določa zakon,
-      
sprejema letno poročilo o delu agencije, letni
program dela, finančni načrt, zaključni račun in druge akte, za katere določa
zakon, da jih sprejme agencija,
-      
imenuje senat za odločanje v prekrškovnem
postopku za vsako posamično zadevo,
-      
odloča o izločitvi direktorja, predsednika ali
člana senata iz postopka o odločanju o posamičnih zadevah,
-      
odloča o izločitvi pooblaščene uradne osebe iz
postopka vodenja posamične zadeve,
-      
izvaja postopke predčasne razrešitve članov
sveta in direktorja,
-      
opravlja druge naloge iz pristojnosti agencije,
če ni v zakonu določeno, da je za to pristojen drug organ agencije.
2. Direktor
14. člen
(imenovanje, mandat in pogoji za
direktorja)
(1) Direktorja imenuje državni zbor na
predlog vlade. Minister, pristojen za varstvo konkurence, predlaga vladi
kandidata, ki ga izbere po izvedenem javnem natečaju.
(2) Direktor je imenovan za pet let in
je lahko ponovno imenovan največ enkrat po ponovno izvedenem javnem natečaju.
(3) Za direktorja je lahko imenovana
samo oseba, ki:
-      
je državljan Republike Slovenije,
-      
ima najmanj izobrazbo, pridobljeno po
študijskih programih druge stopnje pravne ali ekonomske smeri, oziroma raven
izobrazbe, ki skladno z zakonom ustreza izobrazbi druge stopnje pravne ali
ekonomske smeri,
-      
ima najmanj deset let delovnih izkušenj,
-      
je strokovnjak za varstvo konkurence in ima
domače in/ali mednarodne izkušnje s tega področja (zlasti delovne izkušnje,
objavljanje v strokovni literaturi in druge oblike strokovnega udejstvovanja na
področju varstva konkurence),
-      
ima opravljen preizkus znanja za vodenje in
odločanje v prekrškovnem postopku,
-      
ima znanje vsaj enega tujega jezika,
-      
ni v kazenskem postopku zaradi kaznivega
dejanja, ki se preganja po uradni dolžnosti, in
-      
ni bila pravnomočno obsojena zaradi kaznivega
dejanja, ki se preganja po uradni dolžnosti na zaporno kazen več kot šest
mesecev, pa izvršitev kazni ni bila pogojno odložena.
(4) Direktor mora pogoj iz pete
alineje prejšnjega odstavka izpolniti najkasneje v roku treh mesecev od nastopa
mandata. V kolikor direktor v roku iz prejšnjega stavka ne izpolni pogoja iz
pete alineje prejšnjega odstavka, mu preneha mandat in delovno razmerje po
samem zakonu.
(5) Pogoji za imenovanje direktorja se
podrobneje določijo v aktu o notranji organizaciji in sistemizaciji delovnih
mest.
(6) Prijavi na javni natečaj je treba
predložiti program dela in razvoja agencije za naslednje mandatno obdobje.
(7) Direktor opravlja svoj položaj na
podlagi pogodbe o zaposlitvi z agencijo, ki jo z direktorjem sklene minister,
pristojen za varstvo konkurence. Pogodba o zaposlitvi se sklene za polni
delovni čas.
15. člen
(pristojnosti in odgovornosti direktorja
agencije)
(1) Direktor zastopa in predstavlja
agencijo, vodi njeno poslovanje in organizira njeno delo.
(2) Direktor mora zagotoviti, da
agencija:
-      
izvaja svoje pristojnosti in naloge, ki jih ima
po zakonu ali drugem zakonu, ter
-      
posluje skladno z zakonom, tem sklepom in
poslovnikom.
(3) Direktor vodi agencijo, vodi
postopke, daje pooblastila za vodenje postopkov v zadevah iz pristojnosti
agencije skladno z zakonom ter izdaja pravne akte v posamičnih zadevah iz
pristojnosti agencije, razen če ni za izdajo pravnih aktov pristojen senat
skladno z zakonom.
(4) Direktor poleg nalog iz prejšnjih
odstavkov opravlja tudi naslednje naloge:
-      
predlaga svetu v sprejem letno poročilo o delu
agencije, letni program dela, finančni načrt in zaključni račun agencije,
-      
predlaga svetu v sprejem predloge splošnih
aktov agencije,
-      
izvaja program dela agencije,
-      
odloča o pravicah in obveznostih iz delovnega
razmerja zaposlenih v agenciji,
-      
podpisuje akte, listine in druge dokumente ter
sklepa pogodbe, ki se nanašajo na poslovanje agencije, in
-      
opravlja druge naloge v skladu s predpisi in
splošnimi akti agencije.
(5) Direktorja lahko med njegovo
odsotnostjo nadomešča oseba, ki jo za to pooblasti direktor izmed zaposlenih v
agenciji.
16. člen
(vršilec dolžnosti direktorja)
Če je direktor predčasno razrešen, vlada do
imenovanja novega direktorja, vendar največ za šest mesecev, imenuje vršilca
dolžnosti direktorja.
VI. FINANCIRANJE
17. člen
(prihodki za delo agencije)
(1) Prihodki za delo agencije so:
-      
sredstva državnega proračuna, ki jih določi
državni zbor na predlog agencije,
-      
nadomestila stroškov.
(2) Prihodki agencije so namenjeni
izvajanju pristojnosti in nalog agencije, določenih v zakonu, zagotavljanju
pogojev za delovanje agencije in financiranju odhodkov, povezanih s tekočim
poslovanjem agencije, kot so stroški dela, stroški materiala in storitev,
stroški amortizacije, stroški izobraževanja, stroški izvajanja skupnih
evropskih projektov, stroški za mednarodne obveznosti (članarine, službene poti
in drugi stroški), stroški študij in raziskav ter drugi stroški.
(3) Presežek prihodkov nad odhodki
agencija lahko uporabi za:
-      
opravljanje in razvoj dejavnosti agencije,
usmerjene k dvigovanju konkurenčne kulture in doseganju višje stopnje učinkovite
konkurence,
-      
vplačilo v državni proračun.
(4) O uporabi presežka prihodkov nad
odhodki in o pokrivanju presežka odhodkov nad prihodki odloča svet na predlog
direktorja v soglasju z vlado.
VII. RAZMERJA DO USTANOVITELJA IN DRUGIH SUBJEKTOV
18. člen
(program dela in
finančni načrt)
(1) V programu dela agencije se opredelijo
cilji in usmeritve tako, da se določijo vsebina oziroma dejavnost, obseg in čas
izvajanja posameznih nalog in postopkov, potrebnih za uresničitev posameznih
ciljev. Letni cilji izhajajo iz večletnih ciljev in so jasni, stvarni,
merljivi, usmerjeni k učinkom in omogočajo preverjanje njihovega doseganja ter
primerjavo med načrtovanimi in doseženimi cilji.
(2) V programu dela se določijo tudi načini
in roki za izvajanje nalog ter kazalniki uspešnosti in učinkovitosti izvedbe
nalog oziroma doseganja ciljev učinkovite porabe javnih sredstev.
19. člen
(poročanje)
Direktor agencije ob predložitvi letnega
poročila agencije poroča ministrstvu, pristojnemu za varstvo konkurence, tudi o
doseganju ciljev in pričakovanih rezultatih svojega dela.
20. člen
(javnost dela)
(1) Delo agencije je javno, razen v
primerih, ko je javnost dela omejena ali izključena z zakonom.
(2) Agencija mora javno objaviti letno
poročilo o delu in poslovanju agencije.
VIII. SPLOŠNI AKTI AGENCIJE
21. člen
(splošni akti)
Splošni akti agencije so poslovnik,
pravilnik o notranji organizaciji in sistemizaciji delovnih mest, tarifa
agencije in drugi splošni akti skladno s predpisi, ki urejajo vprašanja,
pomembna za delo in poslovanje agencije.
IX. NADZOR
22. člen
(nadzor nad porabo sredstev)
(1) Nadzor nad zakonitostjo,
namembnostjo, učinkovito in uspešno porabo sredstev agencije opravlja Računsko
sodišče Republike Slovenije.
(2) Letno poročilo agencije pregleda
pooblaščeni revizor.
23. člen
(nadzor nad delom in poslovanjem agencije)
(1) Nadzor nad delom in poslovanjem
agencije se izvaja skladno z določbami zakona, ki ureja javne agencije.
(2) Nadzor nad delom in poslovanjem
agencije, ki ga opravlja ministrstvo, pristojno za varstvo konkurence, skladno
z določbami zakona, ki ureja javne agencije, ne pomeni pravice vpogleda v
posamezne obravnavane zadeve.
X. ODGOVORNOST ZA OBVEZNOSTI AGENCIJE
24. člen
(odgovornost za obveznosti agencije)
(1) Agencija je odgovorna za svoje
obveznosti z vsem svojim premoženjem.
(2) Vlada je odgovorna za obveznosti
agencije, če agencija ne bi mogla poravnati obveznosti iz svojega premoženja
ali če bi bilo s poravnavo obveznosti resno ogroženo opravljanje njenih nalog.

Sklep o ustanovitvi Javne agencije Republike
Slovenije za varstvo konkurence (Uradni list RS, št. 64/12)
vsebuje naslednje prehodne in končne določbe:
»XI. PREHODNE IN KONČNE DOLOČBE
25. člen
(sredstva za
začetek dela agencije)
Agencija se vključi v proračun kot
samostojni uporabnik s proračunom za leto 2013. Do takrat se delovanje agencije
financira iz finančnega načrta Urada Republike Slovenije za varstvo konkurence
(v nadaljnjem besedilu: urad).
26. člen
(začetek
delovanja agencije)
Agencija začne z delovanjem naslednji dan
po vpisu v sodni register.
27. člen
(vršilec
dolžnosti direktorja)
(1) Do imenovanja direktorja dolžnosti
direktorja opravlja dosedanji direktor urada. Za sklenitev pogodbe o zaposlitvi
z vršilcem dolžnosti direktorja vlada pooblasti ministra, pristojnega za
varstvo konkurence.
(2) Naloge vršilca dolžnosti
direktorja so:
-      
do imenovanja direktorja predstavlja in zastopa
agencijo z vsemi pooblastili,
-      
do imenovanja in konstituiranja prvega sveta
pripravi vse akte, ki so potrebni za delovanje agencije, vključno s pravilnikom
o notranji organizaciji in sistemizaciji delovnih mest, načrtom dela in
finančnim načrtom agencije.
(3) Vršilec dolžnosti direktorja do
vzpostavitve agencije svoje delo opravlja v prostorih urada. Urad vršilcu
dolžnosti direktorja zagotovi vso potrebno podporo pri njegovem delu.
28. člen
(imenovanje in
konstituiranje prvega sveta)
(1) Vlada po uveljavitvi tega sklepa
objavi javni poziv za zbiranje predlogov možnih kandidatov za člana sveta.
(2) Vlada predlaga državnemu zboru
kandidate za člane sveta izmed prijavljenih kandidatov. Vsak predlog
kandidature mora biti obrazložen.
29. člen
(razveljavitev
določb)
Z dnem uveljavitve tega sklepa preneha
veljati Sklep o ustanovitvi Javne agencije Republike Slovenije za varstvo konkurence
(Uradni list RS, št. 61/11 in 105/11).
30. člen
(začetek
veljavnosti)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi Javne agencije Republike Slovenije za varstvo konkurence (Uradni
list RS, št. 37/18)
vsebuje naslednjo prehodno in končno določbo:
»PREHODNA IN KONČNA DOLOČBA
8. člen
Agencija najpozneje v treh mesecih od
začetka veljavnosti tega sklepa uskladi splošne akte s tem sklepom.
9. člen
Ta sklep začne veljati naslednji dan po
objavi v Uradnem listu Republike Slovenije.«.