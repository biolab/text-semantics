1. člen
(1) Ta pravilnik določa način označevanja zavarovanih
območij, naravnih vrednot, ekološko pomembnih območij in območij Natura 2000 (v
nadaljnjem besedilu: območja) ter obliko in vsebino znakov za njihovo
označevanje (v nadaljnjem besedilu: znak).
(2) Ta pravilnik se smiselno uporablja tudi glede
virtualnih označitev območij.
2. člen
(1) Vrste znakov so:
-       
označevalni znaki, ki sporočajo ime in status območja,
-       
informativni znaki, ki obveščajo o pojavih, dejstvih in okoliščinah,
-       
usmerjevalni znaki, ki določajo smer gibanja, in
-       
opozorilni znaki, ki opozarjajo na pravila ravnanja, prepovedi in
omejitve.
(2) Znaki so lahko posamični, sestavljeni ali enotni.
(3) Obvezna vsebina in značilnosti znakov ter obvezni
načini njihove uporabe pri posameznih vrstah znakov so določeni v Prilogi 1, ki
je sestavni del tega pravilnika. Usmeritve za postavitev, oblikovanje in
izvedbo znakov so določene v Prilogi 2, ki je sestavni del tega pravilnika.
(4) Znakom ni dovoljeno dodajati vsebin, ki niso skladne
s tem pravilnikom.
(5) Postavljanje znakov za označevanje območij, ki niso
skladni s tem pravilnikom, ni dovoljeno.
3. člen
(1) Označevalni znaki, s katerimi se označujejo
zavarovana območja, ki jih je ustanovila država, morajo vsebovati napis
“REPUBLIKA SLOVENIJA”. Označevalni znaki, s katerimi se označujejo zavarovana
območja, ki jih je ustanovila lokalna skupnost, morajo vsebovati ime lokalne skupnosti.
Označevalni znaki, s katerimi se označujejo zavarovana območja, ki sta jih
ustanovili država in ena ali več lokalnih skupnosti, morajo vsebovati napis
“REPUBLIKA SLOVENIJA” in ime ene ali več lokalnih skupnosti.
(2) Označevalni znaki, s katerimi se označujejo
zavarovana območja, vsebujejo navedbo lastnega imena zavarovanega območja, kot
je določeno z aktom o zavarovanju.
(3) Na označevalnih znakih, s katerimi se označujejo
naravne vrednote, se lastno ime naravne vrednote navede na informativnem znaku
pod označevalnim znakom.
(4) Označevalni znaki morajo biti izključno v slovenskem
jeziku, na območjih občin, v katerih živita italijanska ali madžarska narodna
skupnost, pa tudi v italijanskem ali madžarskem jeziku. Prevodi v druge tuje
jezike so lahko le na informativnem znaku, in sicer pod označevalnim znakom.
(5) Območje, ki je zavarovano in ima hkrati več statusov
ali mednarodni status, se označi le z označevalnim znakom za zavarovano
območje, ostali statusi se navedejo skupaj z logotipi, če so določeni, na
informativnem znaku pod označevalnim znakom.
(6) Območje, ki ni zavarovano in ima hkrati več
statusov, se označi le z enim označevalnim znakom za prevladujočo vsebino,
drugi varstveni statusi se navedejo skupaj z logotipi, če so določeni, na
informativnem znaku pod označevalnim znakom.
(7) Ne glede na peti in šesti odstavek tega člena se
mednarodni status območja označi s samostojnim označevalnim znakom, kadar
obveznost izhaja iz ratificiranega ali podpisanega mednarodnega dogovora. V tem
primeru se samostojni znak za območje, ki ima mednarodni pomen, oblikuje
skladno z mednarodno določenimi pravili.
4. člen
(1) Znaki se postavijo na način, da ne ogrožajo območja.
(2) Na eni lokaciji se postavi le en znak (posamični,
sestavljeni ali enotni), razen na pomembnejših informativnih točkah, ki so
opredeljene v načrtih upravljanja.
(3) Označevalni znaki se postavijo na mejah oziroma
znotraj meja območij, zlasti ob javnih cestah (v nadaljnjem besedilu: cesta) in
javnih poteh ter na mestih, kjer je pričakovati vstop ljudi v območje, ali ob
naravni vrednoti.
(4) Usmerjevalni znaki se postavijo zlasti ob cestah,
poteh, dostavnih poteh, kolovozih, parkiriščih, križiščih, sečiščih poti in
podobno ter na mestih, kjer je potrebno usmeriti ljudi na določeno pot ali k
območju, delu območja ali naravni vrednoti.
(5) Informativni znaki se postavijo zlasti na mestih,
kjer so urejene vstopne točke (npr. parkirišča, pobiranje vstopnin) za večje
število ljudi, oziroma na mestih, kjer so izhodišča za obiskovanje (npr.
razgledišča, začetek poti, počivališča). Postavijo se znotraj območij, njihovih
delov ali ob naravnih vrednotah.
(6) Opozorilni znaki se postavijo zlasti na mestih, kjer
je treba opozoriti na pravila ravnanja, prepovedi oziroma na dejstva ali
okoliščine, ki jih je potrebno upoštevati. Postavijo se na mejah ali znotraj
območij, njihovih delov ali ob naravnih vrednotah.
(7) Znaki iz tretjega, četrtega, petega in šestega
odstavka tega člena se postavijo v skladu z zakonom, ki ureja javne ceste, in
predpisi, ki urejajo prometno signalizacijo in prometno opremo na javnih
cestah, če se postavijo na mestih, za katere se uporabljajo navedeni predpisi.
5. člen
(1) Za območje, ki se označi z več kot tremi znaki, se
izdela načrt postavitve znakov (v nadaljnjem besedilu: načrt), ki ga pripravi
oseba iz prvega, drugega, tretjega ali četrtega odstavka 6. člena tega
pravilnika.
(2) Z načrtom se določi način (sistem) postavitve
znakov, mesta postavitve znakov, vrste znakov na posameznih mestih in razlogi
za postavitev znakov.
(3) Načrt ima naslednje obvezne sestavine:
-       
topografski načrt območja, kjer se nameravajo postaviti znaki;
-       
določitev načina (sistema) označevanja, ki mora biti enoten za celotno
območje označevanja;
-       
določitev mest posameznih postavitev znakov;
-       
določitev posameznih vrst in vsebin znakov;
-       
določitev konkretnega položaja znakov za posamezna mesta.
(4) Pred postavitvijo znakov je treba z načrtom
seznaniti organizacijo, pristojno za ohranjanje narave.
6. člen
(1) Označitev območja zagotovi upravljavec območja.
(2) Na območjih, ki jih je ustanovila država in nimajo
svojega upravljavca, ter na naravnih vrednotah državnega pomena označitev
območja zagotovi organizacija, pristojna za ohranjanje narave. 
(3) Na območjih, ki jih je ustanovila lokalna skupnost
in nimajo svojega upravljavca, ter na naravnih vrednotah lokalnega pomena
označitev območja zagotovi lokalna skupnost.
(4) Druga oseba lahko označuje druge vsebine na
območjih, kot so oznake učnih, rekreacijskih in tematskih poti.
(5) Znake je treba vzdrževati in skrbeti zanje kot dober
gospodar ter jih po potrebi tudi zamenjati.
PREHODNA IN KONČNI DOLOČBI
7. člen
Obstoječi znaki se morajo uskladiti s tem pravilnikom, ko jih
je zaradi dotrajanosti treba zamenjati oziroma najpozneje do 1. januarja
2030.
8. člen
Z dnem uveljavitve tega pravilnika preneha veljati Pravilnik
o označevanju zavarovanih območij naravnih vrednot (Uradni list RS,
št. 117/02 in 53/05).
9. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-66/2021
Ljubljana, dne 31. avgusta 2021
EVA 2021-2550-0006
Mag. Andrej Vizjak
minister
za okolje in prostor

Priloga
1: Obvezna vsebina in značilnosti znakov ter obvezni načini njihove uporabe pri
posameznih vrstah znakov 
Priloga
2: Usmeritve za postavitev, oblikovanje in izvedbo znakov