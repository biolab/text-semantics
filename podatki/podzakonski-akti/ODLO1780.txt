1. člen
(1) Za spomenik državnega pomena se razglasi enota
dediščine: Ljubljana – Spomenik Primožu Trubarju (EŠD 392).
(2) Enota iz prejšnjega odstavka ima izjemen kulturni
pomen za Republiko Slovenijo ter posebno kulturno vrednost kot izrazit dosežek
človekove ustvarjalnosti, kot spomin na izjemno osebnost in kot eden
najznačilnejših secesijskih javnih spomenikov v Sloveniji.
(3) Enota iz prvega odstavka tega člena je kulturni
spomenik z zgodovinskimi in umetnostnozgodovinskimi vrednotami.
(4) Enota je varovana zato, da se ohrani spomin na
Primoža Trubarja, čigar celopostavna upodobitev je vrhunsko likovno delo
kiparja Franca Bernekerja.
2. člen
(1) Vrednote, ki utemeljujejo razglasitev javnega
spomenika Primožu Trubarju za spomenik državnega pomena, so:
-       
spomenik Primožu Trubarju je prvi, najstarejši javni spomenik Trubarju v
Sloveniji; temelj je bil postavljen ob štiristoti obletnici njegovega rojstva,
-       
Primož Trubar (1508–1586) je utemeljitelj pisanega in tiskanega
slovenskega jezika ter prvi pisec knjig v slovenskem jeziku,
-       
marmornati celopostavni portret, delo kiparja Franca Bernekerja (1874–1932),
je izjemen secesijski javni spomenik, ki s prekinitvijo tradicije
historističnega oblikovanja javnih spomenikov naznanja nastop modernizma v
slovenskem javnem kiparstvu.
(2) Varovane sestavine spomenika so:
-       
kamniti kip s kamnitim podnožjem iz svetlega marmorja iz Laasa in s
širšim podstavkom.
3. člen
(1) Spomenik obsega nepremičnine: parcelo št. 2135 (del
odmerjene parcele z javnim spomenikom), k. o. 1725 – Ajdovščina.
(2) Vplivno območje spomenika obsega skrajni južni del
parcele št. 2135, k. o. 1725 – Ajdovščina, kar je v naravi zelenica okrog
spomenika kot del zelenega prostora zahodno ob Prešernovi cesti in ob izteku
Cankarjeve ceste.
(3) Meji spomenika in njegovega vplivnega območja sta
določeni na digitalnem katastrskem načrtu (uveljavljen 20. decembra 2002,
Uradni list RS, št. 5/03, datoteka z dne 25. februarja 2014, izvorno
merilo 1:1000) in vrisani na temeljnem topografskem načrtu v merilu 1:5000.
(4) Izvirnika načrtov iz prejšnjega odstavka hranita
ministrstvo, pristojno za kulturno dediščino, in Zavod za varstvo kulturne
dediščine Slovenije (v nadaljnjem besedilu: Zavod).
4. člen
Za spomenik velja varstveni režim, ki zahteva:
-       
celostno ohranjanje varovanih sestavin spomenika z obstoječo postavitvijo,
marmorjem iz Laasa z obstoječo strukturo in barvno podobo iz časa nastanka,
-       
prepovedano je spreminjanje spomenika; če je spomenik ali njegov del
okrnjen, je treba zagotoviti povrnitev v njegovo prvotno stanje na stroške
povzročitelja,
-       
prepovedano je premeščanje spomenika ali njegovih delov, razen če bi
bila premestitev nujna zaradi fizične zaščite javnega spomenika,
-       
strokovno in redno vzdrževanje,
-       
začasno (zimsko) zavarovanje spomenika z montažno zaščito,
-       
pred morebitno celovito prenovo predhodno izdelano konservatorsko-restavratorsko
dokumentacijo.
5. člen
Za vplivno območje velja varstveni režim, ki zahteva:
-       
prepoved postavljanja ali gradnje trajnih ali začasnih objektov na
vplivnem območju spomenika, vključno z nadzemno infrastrukturo in nosilci
reklam ali drugih oznak, razen kadar so ti nujni za učinkovito delovanje,
ohranjanje in predstavitev spomenika ter skladni s kulturnovarstvenimi pogoji
Zavoda,
-       
ohranjanje vedut na spomenik,
-       
redno vzdrževanje zelenice.
6. člen
Za vse fizične posege v spomenik in njegovo vplivno območje,
razen če zakon ne določa drugače, je treba predhodno pridobiti
kulturnovarstvene pogoje in kulturnovarstveno soglasje Zavoda.
7. člen
(1) Spomenik se označi s predpisano talno oznako tako,
da ne krni likovne podobe javnega spomenika.
(2) Mikrolokacijo oznake določi Zavod.
8. člen
Lastnik ali upravljavec spodbuja in omogoča javnosti dostop do
spomenika in njegovo predstavljanje tako, da njegovo varovanje in osnovne
funkcije niso ogroženi.
9. člen
Izvajanje tega odloka nadzira inšpektorat, pristojen za
kulturno dediščino.
KONČNI DOLOČBI
10. člen
(1) Pristojno sodišče po uradni dolžnosti v zemljiški
knjigi zaznamuje status kulturnega spomenika na parceli, navedeni v prvem
odstavku 3. člena tega odloka.
(2) Status vplivnega območja se ne zaznamuje v zemljiški
knjigi.
11. člen
Ta odlok začne veljati naslednji dan po objavi v Uradnem
listu Republike Slovenije.
Št. 00716-19/2014
Ljubljana, dne 8. januarja 2015
EVA 2014-3340-0006
Vlada Republike Slovenije
dr. Miroslav Cerar l.r.
Predsednik