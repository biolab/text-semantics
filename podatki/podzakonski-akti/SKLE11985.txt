1. SPLOŠNE DOLOČBE
1. člen
(Vsebina sklepa)
(1) Sklep določa najnižjo priporočeno vrednost razmerja
med letno spremembo kreditov nebančnemu sektorju pred oslabitvami in letno
spremembo vlog nebančnega sektorja, izraženega s količnikom GLTDF.
(2) Določbe tega sklepa se uporabljajo za banke,
hranilnice, podružnice bank držav članic in podružnice bank tretjih držav (v
nadaljevanju: banke).
(3) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(Opredelitve pojmov)
Pojmi, uporabljeni v tem sklepu, imajo enak pomen kot v
Zakonu o bančništvu (Uradni list RS, št. 25/15 in 44/16 – ZRPPB,
77/16-ZCKR,41/17, 77/18 – ZTFI-1, 22/19 – ZIUDSOL in 44/19 – odl. US) oziroma
Uredbi (EU) št. 575/2013 Evropskega parlamenta in Sveta z dne 26. junija
2013 o bonitetnih zahtevah za kreditne institucije in investicijska podjetja
ter o spremembi Uredbe (EU) št. 648/2012 (UL EU L št. 176 z dne 27. junija
2013, str. 1).
2. PRIPOROČILO GLEDE VIŠINE KOLIČNIKA GLTDF
3. člen
(Priporočilo o višini količnika GLTDF)
Banki, ki ima pozitivni letni prirast vlog nebančnega sektorja,
se priporoča, da ob koncu četrtletja dosega količnik GLTDF, ki je enak ali
večji od 0 % (GLTDF ≥ 0 %).
3. NAVODILO ZA IZRAČUN KOLIČNIKA GLTDF
4. člen
(Objava navodil za izračun količnika GLTDF)
Guverner Banke Slovenije izda navodilo za izvajanje tega
sklepa, ki se objavi na spletni strani Banke Slovenije.
4. SPREMLJANJE KOLIČNIKA GLTDF
5. člen
(Spremljanje količnika GLTDF)
(1) Banka mora imeti vzpostavljen ustrezen sistem in
postopke za izračun količnika GLTDF in spremljanje izpolnjevanja priporočila.
(2) Banka mora na zahtevo Banke Slovenije pojasniti
odstopanja od priporočene vrednosti količnika GLTDF.
5. PREHODNA IN KONČNA DOLOČBA
6. člen
(Prenehanje uporabe sklepa in navodila)
Z dnem uveljavitve tega sklepa se prenehata uporabljati Sklep
o makrobonitetnem spremljanju področja likvidnosti in strukture financiranja
(Uradni list RS, št. 72/17) ter Navodilo za izvajanje Sklepa o makrobonitetnem
spremljanju področja likvidnosti in strukture financiranja (Uradni list RS, št.
80/17).
7. člen
(Uveljavitev sklepa)
Ta sklep začne veljati 1. aprila 2020.
Ljubljana, dne
13. februarja 2020
Boštjan Vasle
predsednik
Sveta Banke Slovenije