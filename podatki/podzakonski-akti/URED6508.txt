I. SPLOŠNE DOLOČBE
1. člen
(vsebina)
Ta uredba določa mejne vrednosti emisije
snovi pri odvajanju odpadnih voda ali odstranjevanju tekočih odpadkov z
izpuščanjem v vode, mejne vrednosti emisije snovi v zrak, vrednotenje emisije
snovi v vode in zrak, ravni emisije snovi in tehnične pogoje za obratovanje
naprave, povezane z najboljšimi razpoložljivimi tehnikami za proizvodnjo titanovega
dioksida, ukrepe za preprečevanje emisije snovi v vode in zrak ter obseg
izvajanja obratovalnega monitoringa pri proizvodnji titanovega dioksida v
skladu z Direktivo Evropskega parlamenta in Sveta 2000/60/ES z dne
23. oktobra 2000 o določitvi okvira za ukrepe Skupnosti na področju vodne
politike (UL L št. 327 z dne 22. 12. 2000, str. 1), zadnjič spremenjeno z
Direktivo Sveta 2013/64/EU z dne 17. decembra 2013 o spremembi direktiv
Sveta 91/271/EGS in 1999/74/ES ter direktiv 2000/60/ES, 2006/7/ES, 2006/25/ES
in 2011/24/EU Evropskega parlamenta in Sveta zaradi spremembe položaja Mayotta
v razmerju do Evropske unije (UL L št. 353 z dne 28. 12. 2013, str. 8), in
Direktivo 2010/75/EU Evropskega parlamenta in Sveta z dne 24. novembra
2010 o industrijskih emisijah (celovito preprečevanje in nadzorovanje
onesnaževanja) (UL L št. 334 z dne 17. 12. 2010, str. 17), zadnjič
popravljeno s Popravkom Direktive 2010/75/EU Evropskega parlamenta in Sveta z
dne 24. novembra 2010 o industrijskih emisijah (celovito preprečevanje in
nadzorovanje onesnaževanja) (UL L št. 334 z dne 17. 12. 2010, str. 17) (UL
L št. 158 z dne 19. 6. 2012, str. 25), ter pravila odstranjevanja odpadkov
iz proizvodnje titanovega dioksida.
2. člen
(uporaba)
(1) Ta uredba se uporablja za naprave
ali dele naprav za proizvodnjo titanovega dioksida, v katerih poteka eden ali
več procesov iz referenčnega dokumenta o najboljših razpoložljivih tehnologijah
za proizvodnjo v industriji anorganskih kemikalij v velikih količinah – trdnih
in drugih iz prve alineje Sprejetja šestih referenčnih dokumentov za namene
Direktive Sveta 96/61/ES o celovitem preprečevanju in nadzorovanju
onesnaževanja (2007/C 202/02) (UL C št. 202 z dne 30. 8. 2007,
str. 2), vključno z napravami za odstranjevanje tekočih odpadkov iz
proizvodnje titanovega dioksida.
(2) Za vprašanja o emisiji snovi pri
odvajanju odpadnih voda ali odstranjevanju tekočih odpadkov z izpuščanjem v
vode, ki niso posebej urejena s to uredbo, se uporablja predpis, ki ureja
emisijo snovi in toplote pri odvajanju odpadnih voda v vode in javno
kanalizacijo.
(3) Za vprašanja o emisiji snovi v
zrak iz naprave, ki niso posebej urejena s to uredbo, se uporablja predpis, ki
ureja emisijo snovi v zrak iz nepremičnih virov onesnaževanja.
(4) Za vprašanja, ki se nanašajo na
odstranjevanje odpadkov iz proizvodnje titanovega dioksida in niso posebej
urejena s to uredbo, se uporabljajo predpisi, ki urejajo odpadke in odlagališča
odpadkov.
(5) Za vprašanja, ki se nanašajo na
napravo in niso posebej urejena s to uredbo, se uporablja predpis, ki ureja
vrsto dejavnosti in naprav, ki lahko povzročijo onesnaževanje okolja večjega
obsega.
3. člen
(izrazi)
Posamezni izrazi, uporabljeni v tej uredbi,
imajo naslednji pomen:
1.     
čezmerno obremenjen del vodnega telesa površinske vode je del vodnega
telesa površinske vode, ki izpolnjuje merila za čezmerno obremenjeno vodno telo
iz predpisa, ki ureja stanje površinskih voda;
2.     
čezmerno obremenjeno vodno telo površinske vode je vodno telo površinske
vode, ki je čezmerno obremenjeno v skladu s predpisom, ki ureja stanje
površinskih voda;
3.     
masni pretok je masni pretok snovi v skladu s predpisom, ki ureja
emisijo snovi v zrak iz nepremičnih virov onesnaževanja;
4.     
meja določljivosti je meja določljivosti v skladu s predpisom, ki ureja
monitoring stanja površinskih voda;
5.     
meja zaznavnosti je meja zaznavnosti v skladu s predpisom, ki ureja
monitoring stanja površinskih voda;
6.     
naprava je naprava iz prvega odstavka 2. člena te uredbe;
7.     
obstoječa naprava je naprava, ki obratuje na dan uveljavitve te uredbe
ali je bilo pred uveljavitvijo te uredbe zanjo pridobljeno pravnomočno
okoljevarstveno dovoljenje po predpisih o varstvu okolja ali pravnomočno
gradbeno dovoljenje po predpisih o graditvi objektov;
8.     
odpadna voda je odpadna voda v skladu s predpisom, ki ureja emisijo
snovi in toplote pri odvajanju odpadnih voda v vode in javno kanalizacijo;
9.     
odstranjevalec tekočih odpadkov iz proizvodnje titanovega dioksida (v
nadaljnjem besedilu: odstranjevalec tekočih odpadkov) je odstranjevalec v
skladu s predpisom, ki ureja odpadke, ki odstranjuje tekoče odpadke iz
proizvodnje titanovega dioksida z izpuščanjem v vode;
10.  
večji izpust emisij snovi v zrak iz naprave (v nadaljnjem besedilu:
večji vir) je izpust iz naprave ali dela naprave, na katerem je največji masni
pretok prahu večji od 2 kg/h, če gre za napravo, ki uporablja sulfatni
postopek, in izpust, na katerem je največji masni pretok klora večji od 200
g/h, če gre za napravo, ki uporablja kloridni postopek.
11.  
vodotok je vodotok v skladu s predpisom, ki ureja emisijo snovi in
toplote pri odvajanju odpadnih voda v vode in javno kanalizacijo.
II. MEJNE VREDNOSTI IN PRAVILA RAVNANJA
2.1 Mejne vrednosti
4. člen
(mejne vrednosti emisije snovi v vode)
(1) Mejne vrednosti emisije snovi pri
odvajanju odpadnih voda ali odstranjevanju tekočih odpadkov z izpuščanjem v
vode v skladu s 14. členom te uredbe so določene kot mejne vrednosti
koncentracije snovi ali kot mejne vrednosti emisijskega faktorja v 1. točki
priloge 1, ki je sestavni del te uredbe.
(2) Ne
glede na prejšnji odstavek je za napravo, ki pri proizvodnji titanovega
dioksida po kloridnem postopku uporablja več kakor eno vrsto rude, mejna
vrednost emisijskega faktorja sorazmerna uporabljenim količinam rude in se izračuna
na naslednji način:
pri čemer je:
-       
MV: mejna vrednost emisijskega faktorja pri kloridnem postopku z uporabo
več kot ene vrste rude,
-       
MVi: mejna vrednost emisijskega faktorja za posamezno vrsto
rude in
-       
mi: v proizvodnji uporabljena masa posamezne vrste rude.
5. člen
(mejne vrednosti emisije snovi v zrak)
Mejne vrednosti emisije snovi v zrak iz
naprave so določene kot mejne vrednosti koncentracije snovi oziroma kot mejne
vrednosti emisijskega faktorja v 2. točki priloge 1 te uredbe.
2.2 Mejne vrednosti emisij in tehnični
pogoji za obratovanje naprave, povezani z najboljšimi razpoložljivimi tehnikami
6. člen
(mejne vrednosti emisije snovi, povezane z
najboljšimi razpoložljivimi tehnikami)
(1) Za posamezno napravo ali posamezen
iztok iz naprave se v okoljevarstvenem dovoljenju za obratovanje te naprave za
posamezno snov določi mejna vrednost emisije snovi pri odvajanju odpadnih voda
ali odstranjevanju tekočih odpadkov z izpuščanjem v vode, ki je strožja od
mejne vrednosti iz 1. točke priloge 1 te uredbe, če se ugotovi, da bi odvajanje
odpadne vode ali odstranjevanje tekočih odpadkov z izpuščanjem v vode v skladu
s 14. členom te uredbe povzročilo znatno povečanje vsebnosti te snovi v
vodotoku, določeno v skladu s predpisom, ki ureja emisijo snovi in toplote pri
odvajanju odpadnih voda v vode in javno kanalizacijo.
(2) Za posamezno napravo ali del
naprave se v okoljevarstvenem dovoljenju za obratovanje te naprave za posamezno
snov ali skupino snovi lahko določi mejna vrednost emisije snovi ali skupine
snovi v zrak, ki je strožja od mejne vrednosti iz prejšnjega člena, če je na
podobmočju iz predpisa, ki določa podobmočja zaradi upravljanja s kakovostjo
zunanjega zraka, na katerem leži naprava, za to snov ali skupino snovi
presežena mejna letna koncentracija ali ciljna letna vrednost v zunanjem zraku.
Strožja mejna vrednost se določi v skladu s predpisom, ki ureja emisijo snovi v
zrak iz nepremičnih virov onesnaževanja.
(3) Pri določitvi mejnih vrednosti iz
prvega in drugega odstavka tega člena se upošteva:
1.     
ravni emisij, povezane z najboljšimi razpoložljivimi tehnikami za
proizvodnjo titanovega dioksida, iz referenčnega dokumenta iz prve alineje
prvega odstavka 2. člena te uredbe in
2.     
podatke o:
- 
uporabljeni surovini,
- 
tehničnih značilnostih naprave,
- 
geografskih značilnostih na območju naprave,
- 
stanju okolja in predpisanih okoljskih standardih kakovosti,
- 
možnosti za čezmejni vpliv onesnaževanja ter
- 
če gre za napravo, ki uporablja kloridni postopek, ali napravo za
odstranjevanje tekočih odpadkov iz te naprave, sprejemni sposobnosti vodotoka,
v katero se odvajajo odpadne vode ali izpuščajo tekoči odpadki v skladu s 14.
členom te uredbe.
7. člen
(tehnični ukrepi za obratovanje naprave,
povezani z najboljšimi razpoložljivimi tehnikami)
Tehnični ukrepi za obratovanje naprave,
povezani z najboljšimi razpoložljivimi tehnikami, se za posamezno napravo
določijo v okoljevarstvenem dovoljenju za obratovanje te naprave v skladu s 1.
točko priloge 2, ki je sestavni del te uredbe, če gre za napravo, ki uporablja
sulfatni postopek, oziroma 2. točko priloge 2 te uredbe, če gre za napravo, ki
uporablja kloridni postopek, ter v skladu z zahtevami iz referenčnega dokumenta
iz prve alineje prvega odstavka 2. člena te uredbe.
2.3 Vrednotenje emisije snovi v vode
ali zrak
8. člen
(vrednotenje emisije snovi v vode)
Na podlagi izmerjenih vrednosti
koncentracij snovi iz 1. točke priloge 1 te uredbe v odpadnih vodah in
tekočih odpadkih iz 14. člena te uredbe ter na podlagi izmerjenih pretokov
odpadnih voda in tekočih odpadkov iz 14. člena te uredbe se glede na predpisane
mejne vrednosti emisije snovi iz 1. točke priloge 1 te uredbe oziroma mejne
vrednosti emisije snovi iz 6. člena te uredbe za posamezno snov izračuna
naslednje povprečne vrednosti:
-       
letna povprečna vrednost koncentracije snovi in
-       
letna povprečna vrednost emisijskega faktorja.
9. člen
(vrednotenje emisije snovi v zrak)
Na podlagi izmerjenih vrednosti
koncentracij snovi ali skupin snovi iz 2. točke priloge 1 te uredbe v odpadnih
plinih ter na podlagi izmerjenih prostorninskih pretokov odpadnih plinov in
mase titanovega dioksida, proizvedenega v obdobju enega koledarskega leta, se
glede na predpisane mejne vrednosti emisije snovi iz 2. točke priloge 1 te
uredbe oziroma mejne vrednosti emisije snovi iz 6. člena te uredbe za posamezno
snov ali skupino snovi izračunajo naslednje povprečne vrednosti:
-       
urna povprečna vrednost koncentracije snovi oziroma skupine snovi,
-       
dnevna povprečna vrednost koncentracije snovi oziroma skupine snovi in
-       
letna povprečna vrednost emisijskega faktorja.
10. člen
(čezmerna obremenitev z emisijami v vode)
(1) Naprava čezmerno obremenjuje
okolje z emisijami snovi v vode, če se na podlagi obratovalnega monitoringa iz
20. člena te uredbe ugotovi, da letna povprečna vrednost koncentracije
posamezne snovi ali letna povprečna vrednost emisijskega faktorja za posamezno
snov iz 1. točke priloge 1 te uredbe presega predpisano mejno vrednost iz
1. točke priloge 1 te uredbe oziroma mejno vrednost, določeno v skladu s 6.
členom te uredbe.
(2) Naprava čezmerno obremenjuje
okolje z emisijami snovi v vode tudi, če se na podlagi obratovalnega monitoringa
iz 22. člena te uredbe ugotovi znatno povečanje vsebnosti posamezne snovi v
vodotoku, določeno v skladu s predpisom, ki ureja emisijo snovi in toplote pri
odvajanju odpadnih voda v vode in javno kanalizacijo.
11. člen
(čezmerna obremenitev z emisijami v zrak)
Naprava čezmerno obremenjuje okolje z
emisijami snovi v zrak, če se na podlagi obratovalnega monitoringa iz
21. člena te uredbe ugotovi, da za posamezno snov ali skupino snovi iz 2.
točke priloge 1 te uredbe:
-       
trenutna vrednost koncentracije posamezne snovi v kateremkoli trenutku
presega predpisano mejno vrednost iz 2. točke priloge 1 te uredbe oziroma
mejno vrednost, določeno v skladu s 6. členom te uredbe,
-       
urna povprečna vrednost koncentracije posamezne snovi ali skupine snovi
presega predpisano mejno vrednost iz 2. točke priloge 1 te uredbe oziroma mejno
vrednost, določeno v skladu s 6. členom te uredbe,
-       
dnevna povprečna vrednost koncentracije posamezne snovi ali skupine
snovi presega predpisano mejno vrednost iz 2. točke priloge 1 te uredbe oziroma
mejno vrednost, določeno v skladu s 6. členom te uredbe ali
-       
letni povprečni emisijski faktor za posamezno snov ali skupino snovi
presega predpisano mejno vrednost emisijskega faktorja iz 2. točke priloge 1 te
uredbe oziroma mejno vrednost emisijskega faktorja, določeno v skladu s 6.
členom te uredbe.
2.4 Ukrepi za preprečevanje emisije
snovi v vode in zrak
12. člen
(preprečevanje emisije snovi v vode)
Odpadke iz naprave je prepovedano
odstranjevati z izpuščanjem v vode, če gre za:
-       
trdne odpadke,
-       
matično lužino, ki nastaja pri fazi filtriranja, ki sledi hidrolizi
raztopine titanil sulfata pri napravah, ki uporabljajo sulfatni postopek,
vključno s kislimi odpadki, pomešanimi s takimi lužinami, ki vsebujejo več kot
0,5 % proste žveplove kisline in različne težke kovine, vključno s takimi
matičnimi lužinami, ki so bile razredčene, tako da vsebujejo 0,5 % ali manj
proste žveplove kisline,
-       
odpadke iz naprav, ki uporabljajo klorov postopek, z vsebnostjo več kot
0,5 % proste klorovodikove kisline in različnih težkih kovin, vključno s takimi
odpadki, ki so bili razredčeni, tako da vsebujejo 0,5 % ali manj proste klorovodikove
kisline,
-       
filtrirne soli in mulje, ki nastajajo pri obdelavi (koncentriranju ali
nevtralizaciji) odpadkov iz druge in tretje alineje tega odstavka ter vsebujejo
različne težke kovine, in
-       
tekoče odpadke, ki nastajajo pri obdelavi (koncentriranju ali
nevtralizaciji) odpadkov iz druge in tretje alineje tega odstavka ter vsebujejo
različne težke kovine.
13. člen
(preprečevanje emisije snovi v zrak)
Pri načrtovanju, gradnji, rekonstrukciji in
obratovanju naprave morata investitor in upravljavec naprave zagotoviti
izvajanje ukrepov v skladu z okoljevarstvenim dovoljenjem, s katerimi se
preprečijo emisije kapljic kisline v zrak.
2.5 Ukrepi za zmanjševanje emisije snovi v vode pri
odstranjevanju tekočih odpadkov z izpuščanjem v vode
14. člen
(pogoji za odstranjevanje tekočih odpadkov
z izpuščanjem v vode)
(1) Ne glede na 12. člen te uredbe se
lahko na podlagi vloge upravljavca naprave v okoljevarstvenem dovoljenju za
posamezno napravo dovoli odstranjevanje tekočih odpadkov iz pete alineje 12.
člena te uredbe z izpuščanjem v vode, če:
1.     
za te odpadke velja, da:
- 
so nevtralizirani in filtrirani ali dekantirani,
- 
vsebujejo težke kovine le v sledovih,
- 
je njihova pH-vrednost pred razredčenjem večja od 5,5,
- 
vrednosti parametrov, s katerimi se vrednoti emisija snovi iz
proizvodnje titanovega dioksida v vode, ne presegajo predpisanih mejnih
vrednosti emisije snovi pri odvajanju odpadnih voda ali odstranjevanju tekočih
odpadkov z izpuščanjem v vode;
2.     
gre za odstranjevanje tekočih odpadkov z izpuščanjem v vodotok ali
morje, ki ni:
- 
vodotok na prispevnem območju naravnega jezera,
- 
vodotok na vodovarstvenem območju v skladu s predpisi, ki urejajo vode,
- 
vodotok, katerega srednji mali pretok je manjši od dvakratnika
največjega šesturnega povprečnega pretoka teh odpadkov,
- 
odsek vodotoka, pomemben za določitev za tip površinske vode značilnih
referenčnih razmer v skladu s predpisom, ki določa načrt upravljanja voda za
vodni območji Donave in Jadranskega morja, ali
- 
kopalna voda ali voda na vplivnem območju kopalnih voda v skladu s
predpisom, ki ureja upravljanje kakovosti kopalnih voda, in
3.     
pri odstranjevanju tekočih odpadkov z izpuščanjem v čezmerno obremenjeno
vodno telo površinske vode ali čezmerno obremenjen del vodnega telesa
površinske vode ti odpadki ne vsebujejo onesnaževal, ki so vzrok za to čezmerno
obremenjenost.
(2) Tekoči odpadki iz prejšnjega
odstavka vsebujejo težke kovine le v sledovih, če vsebnost posamezne težke
kovine presega mejo zaznavnosti in ne presega meje določljivosti analizne
metode za to težko kovino, ki jo uporablja pooblaščeni izvajalec obratovalnega
monitoringa iz predpisa, ki ureja prve meritve in obratovalni monitoring
odpadnih voda ter pogoje za njegovo izvajanje, ki izvaja obratovalni monitoring
iz 20. člena te uredbe.
(3) Če se tekoči odpadki iz prvega
odstavka tega člena odstranjujejo z izpuščanjem v vode v skladu s prvim
odstavkom tega člena, se za onesnaževanje okolja zaradi njihovega
odstranjevanja z izpuščanjem v vode plačuje okoljska dajatev v skladu s
predpisom, ki ureja okoljsko dajatev za onesnaževanje okolja zaradi odvajanja
odpadnih voda, pri čemer se za te tekoče odpadke uporabljajo določbe predpisa
iz tega odstavka, ki se nanašajo na industrijske odpadne vode.
2.6 Odstranjevanje tekočih odpadkov z
izpuščanjem v vode
15. člen
(vloga za pridobitev okoljevarstvenega
dovoljenja)
(1) Vloga za pridobitev okoljevarstvenega
dovoljenja mora v primeru, da se tekoči odpadki odstranjujejo z izpuščanjem v
vode v skladu s prejšnjim členom, poleg vsebin iz predpisa, ki ureja vrsto
dejavnosti in naprav, ki lahko povzročajo onesnaževanje okolja večjega obsega,
in predpisa, ki ureja odpadke, vsebovati tudi podatke o:
-       
lokacijah iztokov in merilnih mest obratovalnega monitoringa iz 20.
člena te uredbe v državnem koordinatnem sistemu za raven merila 1 : 5 000,
-       
celotni letni količini tekočih odpadkov, odstranjenih z izpuščanjem v
vode,
-       
dnevni, tedenski in mesečni pogostosti odstranjevanja z izpuščanjem v
vode in količinah tekočih odpadkov, odstranjenih z izpuščanjem v vode,
-       
ukrepih za preprečevanje in zmanjševanje onesnaževanja okolja pri
odstranjevanju tekočih odpadkov z izpuščanjem v vode,
-       
vsebnosti snovi, ki jih vsebujejo tekoči odpadki, v površinski vodi
gorvodno od lokacije iztoka ali na območju, kjer ni vpliva odstranjevanja
tekočih odpadkov z izpuščanjem v vode, vključno z rezultati opravljenih meritev
in analiz teh snovi,
-       
predlog obratovalnega monitoringa iz 20. člena te uredbe, če gre za
odstranjevanje tekočih odpadkov z izpuščanjem v vode v skladu s prejšnjim
členom, in
-       
predlog obratovalnega monitoringa stanja površinskih voda iz 22. člena
te uredbe.
(2) Podatki o vsebnosti snovi v
površinski vodi iz pete alineje prejšnjega odstavka morajo vključevati najmanj
štiri rezultate meritev in analiz, izvedenih v času stabilnih hidroloških
razmer pri pretokih, ki so manjši od srednjega pretoka, in v časovnih
presledkih, ki niso krajši od 30 dni.
(3) Predlog obratovalnega monitoringa
iz šeste alineje prvega odstavka tega člena mora biti izdelan v skladu s
predpisom, ki ureja prve meritve in obratovalni monitoring odpadnih voda ter
pogoje za njegovo izvajanje, pri čemer se določbe predpisa iz tega odstavka, ki
se nanašajo na odpadne vode, uporabljajo tudi glede odstranjevanja tekočih
odpadkov z izpuščanjem v vode v skladu s prejšnjim členom, izdela pa ga lahko
le oseba, pooblaščena za izvajanje obratovalnega monitoringa odpadnih voda v
skladu s predpisom iz tega odstavka.
(4) Predlog obratovalnega monitoringa
iz sedme alineje prvega odstavka tega člena mora biti izdelan v skladu s
predpisom, ki ureja obratovalni monitoring stanja površinskih voda, in ga lahko
izdela le oseba, pooblaščena za izvajanje tega obratovalnega monitoringa v
skladu s predpisom iz tega odstavka.
16. člen
(načrt ravnanja z odpadki)
Načrt ravnanja z odpadki iz predpisa, ki
ureja odpadke, mora za tekoče odpadke iz 14. člena te uredbe poleg podatkov iz
predpisa, ki ureja odpadke, vsebovati tudi podatke o:
-       
njihovi povprečni kemični sestavi,
-       
njihovi potrebi po kisiku in drugih fizikalnih, kemijskih, biokemijskih
in bioloških lastnostih,
-       
njihovi strupenosti,
-       
kopičenju in pretvorbi snovi iz odpadkov v biološkem materialu in
usedlinah,
-       
njihovi dovzetnosti za fizikalne, kemijske in biokemijske spremembe in
medsebojne vplive z drugimi organskimi in anorganskimi snovmi v okolju,
-       
verjetnosti povzročanja okužb ali drugih sprememb, ki lahko negativno
vplivajo na vodno okolje in na možnosti rabe naravnih virov, in
-       
interventnih ukrepih za zmanjšanje škodljivih vplivov na okolje iz
drugega odstavka 18. člena te uredbe.
17. člen
(vsebina okoljevarstvenega dovoljenja)
V okoljevarstvenem dovoljenju se poleg
vsebin iz predpisa, ki ureja vrsto dejavnosti in naprav, ki lahko povzročajo
onesnaževanje okolja večjega obsega, in predpisa, ki ureja odpadke, določijo
tudi:
-       
lokacije iztokov in merilnih mest obratovalnega monitoringa iz 20. člena
te uredbe v državnem koordinatnem sistemu za raven merila 1 : 5 000,
-       
celotna letna količina tekočih odpadkov, odstranjenih z izpuščanjem v
vode,
-       
dnevna, tedenska ali mesečna pogostost odstranjevanja z izpuščanjem v
vode in količine tekočih odpadkov, odstranjenih z izpuščanjem v vode,
-       
ukrepi za preprečevanje in zmanjševanje onesnaževanja okolja pri
odstranjevanju tekočih odpadkov z izpuščanjem v vode ter
-       
interventni ukrepi za zmanjšanje škodljivih vplivov na okolje iz drugega
in tretjega odstavka 18. člena te uredbe.
2.7 Obveznosti odstranjevalca tekočih
odpadkov
18. člen
(preverjanje tekočih odpadkov)
(1) Odstranjevalec tekočih odpadkov
mora v okviru obratovalnega monitoringa tekočih odpadkov iz 20. člena te uredbe
preverjati skladnost količine, sestave in strupenosti tekočih odpadkov, ki se
odstranjujejo v skladu s 14. členom te uredbe, z okoljevarstvenim dovoljenjem
iz prejšnjega člena.
(2) Odstranjevalec tekočih odpadkov
mora o ugotovitvah in interventnih ukrepih za zmanjšanje škodljivih vplivov na
okolje takoj obvestiti inšpekcijo, pristojno za varstvo okolja, če pri
preverjanju teh odpadkov ali na podlagi obratovalnega monitoringa iz 20., 22.
ali 23. člena te uredbe ugotovi, da:
-       
količina ali sestava tekočih odpadkov, ki se odstranjujejo, ne
izpolnjujejo pogojev, določenih v okoljevarstvenem dovoljenju iz prejšnjega
člena,
-       
je ugotovljena strupenost tekočih odpadkov ali
-       
je ugotovljena čezmerna obremenitev zaradi odstranjevanja tekočih
odpadkov.
(3) Odstranjevalec tekočih odpadkov
mora v primeru ugotovitev iz prejšnjega odstavka takoj prenehati odstranjevati
tekoče odpadke z izpuščanjem v vode, odstranjevanje pa lahko ponovno začne, ko
inšpektorju, pristojnemu za varstvo okolja, z rezultati ponovnih preverjanj izpolnjevanja
pogojev iz prejšnjega odstavka dokaže, da so razlogi za prepoved prenehali.
(4) Podatki iz prvega odstavka tega
člena so priloga poročila o obratovalnem monitoringu tekočih odpadkov ali
stanja površinskih voda v skladu z 20. oziroma 22. členom te uredbe.
(5) Odstranjevalec tekočih odpadkov
mora podatke iz prvega odstavka tega člena in vsebino obvestila iz drugega
odstavka tega člena hraniti najmanj deset let.
19. člen
(vodenje evidence o odstranjevanju tekočih
odpadkov)
Odstranjevalec tekočih odpadkov mora v
evidenci v skladu s predpisom, ki ureja odpadke, poleg podatkov iz predpisa, ki
ureja odpadke, voditi tudi podatke o:
-       
preverjanju tekočih odpadkov iz prejšnjega člena,
-       
ugotovitvah o pomanjkljivi ali napačni dokumentaciji ali dvomljivi
istovetnosti tekočih odpadkov,
-       
opravljenih vzdrževalnih delih na napravi za odstranjevanje tekočih
odpadkov in
-       
izrednih in drugih pomembnih dogodkih v zvezi z obratovanjem naprave za
odstranjevanje tekočih odpadkov.
2.8 Obratovalni monitoring
20. člen
(obratovalni monitoring tekočih odpadkov)
(1) Investitor ali upravljavec naprave
in investitor naprave za odstranjevanje tekočih odpadkov ali odstranjevalec
tekočih odpadkov morata za tekoče odpadke, ki se odstranjujejo z izpuščanjem v
vode v skladu s 14. členom te uredbe, v okviru prvih meritev zagotoviti meritve
koncentracij snovi iz 1. točke priloge 1 te uredbe ter količin teh
odpadkov, ki se izvedejo po prvem zagonu nove ali rekonstruirane naprave
oziroma naprave za odstranjevanje tekočih odpadkov in po vsaki večji spremembi
v njenem obratovanju (v nadaljnjem besedilu: prve meritve).
(2) Upravljavec naprave in
odstranjevalec tekočih odpadkov morata med obratovanjem naprave oziroma naprave
za odstranjevanje tekočih odpadkov zagotavljati obratovalni monitoring tekočih
odpadkov iz 14. člena te uredbe, ki zajema občasne meritve koncentracij snovi
iz 1. točke priloge 1 te uredbe ter količin teh odpadkov (v nadaljnjem
besedilu: občasne meritve).
(3) Ne glede na prejšnji odstavek
morata upravljavec naprave in upravljavec naprave za odstranjevanje tekočih
odpadkov na posameznem iztoku zagotoviti trajne meritve količine tekočih
odpadkov iz 14. člena te uredbe, če je letna količina teh odpadkov iz naprave
oziroma naprave za odstranjevanje tekočih odpadkov na tem iztoku večja od
100 000 m3.
(4) Če ima naprava ali naprava za
odstranjevanje tekočih odpadkov več iztokov, na katerih letna količina tekočih
odpadkov iz 14. člena te uredbe ne presega 100 000 m3, hkrati pa je vsota
letnih količin teh odpadkov iz vseh iztokov iz naprave oziroma naprave za
odstranjevanje tekočih odpadkov večja od 100 000 m3, mora njen upravljavec za
te odpadke zagotoviti trajne meritve njihove količine na vsakem od teh iztokov.
(5) Za izvajanje prvih meritev v
skladu s prvim odstavkom tega člena in meritev obratovalnega monitoringa iz drugega,
tretjega in četrtega odstavka tega člena se uporablja predpis, ki ureja prve
meritve in obratovalni monitoring odpadnih voda ter pogoje za njegovo
izvajanje, pri čemer se določbe predpisa iz tega odstavka, ki se nanašajo na
prve meritve in obratovalni monitoring odpadnih voda, uporabljajo tudi glede
prvih meritev in obratovalnega monitoringa tekočih odpadkov, ki se v skladu s
14. členom te uredbe odstranjujejo z izpuščanjem v vode.
21. člen
(obratovalni monitoring emisij v zrak)
(1) Investitor ali upravljavec naprave
mora v okviru prvih meritev zagotoviti meritve koncentracij snovi iz 2. točke
priloge 1 te uredbe, ki se izvedejo po prvem zagonu nove ali
rekonstruirane naprave in po vsaki večji spremembi v obratovanju naprave.
(2) Upravljavec naprave mora v okviru
obratovalnega monitoringa med obratovanjem naprave zagotoviti trajne meritve
emisije v zrak vsaj naslednjih snovi:
-       
prahu na večjih virih, če gre za napravo, ki uporablja sulfatni
postopek, ali napravo, ki uporablja kloridni postopek,
-       
plinastega žveplovega dioksida in trioksida, ki se izpuščata pri
razklopu, kalcinaciji ali iz dela naprave za koncentracijo kislih odpadkov, če
gre za napravo, ki uporablja sulfatni postopek, in
-       
klora na večjih virih, če gre za napravo, ki uporablja kloridni
postopek.
(3) Za izvajanje meritev iz prvega in
drugega odstavka tega člena se uporablja predpis, ki ureja prve meritve in obratovalni
monitoring emisije snovi v zrak iz nepremičnih virov onesnaževanja ter pogoje
za njegovo izvajanje.
22. člen
(obratovalni monitoring stanja površinskih
voda)
(1) Upravljavec naprave mora zaradi
spremljanja vpliva proizvodnje titanovega dioksida na kakovost površinskih voda
med obratovanjem naprave zagotavljati obratovalni monitoring stanja površinskih
voda.
(2) Obratovalni monitoring stanja
površinskih voda vključuje obratovalni monitoring stanja površinskih voda
zaradi ugotavljanja vpliva:
-       
odvajanja odpadnih voda na stanje površinskih voda, če se industrijske
odpadne vode iz naprave odvajajo v površinsko vodo, in
-       
odstranjevanja tekočih odpadkov z izpuščanjem v vode na stanje
površinskih voda.
(3) Obratovalni monitoring stanja
površinskih voda zaradi ugotavljanja vpliva iz druge alineje prejšnjega
odstavka mora zagotavljati tudi upravljavec naprave za odstranjevanje tekočih
odpadkov, če ni hkrati upravljavec naprave.
23. člen
(obratovalni monitoring stanja podzemnih
voda)
(1) Upravljavec naprave mora zaradi
spremljanja vpliva proizvodnje titanovega dioksida na kakovost podzemnih voda
med obratovanjem naprave zagotavljati obratovalni monitoring stanja podzemnih
voda.
(2) Obratovalni monitoring stanja
podzemnih voda poleg obratovalnega monitoringa v skladu s predpisom, ki ureja
vrsto dejavnosti in naprav, ki lahko povzročajo onesnaževanje okolja večjega obsega,
vključuje tudi obratovalni monitoring stanja podzemnih voda zaradi ugotavljanja
vpliva:
-       
odvajanja odpadnih voda na stanje podzemnih voda, če se odpadne vode iz
naprave odvajajo posredno v podzemne vode ali v površinsko vodo, povezano s
podzemnimi vodami, in
-       
obratovanja naprave za odstranjevanje tekočih odpadkov na stanje
podzemnih voda.
(3) Obratovalni monitoring stanja
podzemnih voda zaradi ugotavljanja vpliva iz druge alineje prejšnjega odstavka
mora zagotavljati upravljavec naprave za odstranjevanje tekočih odpadkov, če ni
hkrati upravljavec naprave.
(4) Predlog obratovalnega monitoringa
iz tega člena, ki ga vlogi za pridobitev okoljevarstvenega dovoljenja za obratovanje
naprave ali naprave za odstranjevanje tekočih odpadkov priloži upravljavec naprave
oziroma upravljavec naprave za odstranjevanje tekočih odpadkov, mora biti izdelan
v skladu s predpisom, ki ureja obratovalni monitoring stanja podzemnih voda, in
ga lahko izdela le oseba, pooblaščena za izvajanje tega obratovalnega
monitoringa v skladu s predpisom iz tega odstavka.
III. NADZOR
24. člen
(inšpekcijski nadzor)
Nadzor nad izvajanjem te uredbe opravlja
inšpekcija, pristojna za varstvo okolja.
25. člen
(prekrški za upravljavca naprave)
(1) Z globo od 20.000 eurov do 40.000
eurov se za prekršek kaznuje upravljavec naprave, ki je pravna oseba, če:
-       
z emisijami snovi v vode pri odstranjevanju tekočih odpadkov z
izpuščanjem v vode čezmerno obremenjuje okolje (10. člen),
-       
z emisijami v zrak čezmerno obremenjuje okolje (11. člen),
-       
odstranjuje odpadke, ki niso odpadki iz 14. člena te uredbe, z
izpuščanjem v vode (12. člen) ali
-       
ne izvaja ukrepov, s katerimi se preprečijo emisije kapljic kisline v
zrak (13. člen).
(2) Z globo od 10.000 eurov do 20.000
eurov se za prekršek iz prejšnjega odstavka kaznuje samostojni podjetnik
posameznik.
(3) Z globo od 2.000 eurov do 4.000
eurov se za prekršek iz prvega odstavka tega člena kaznuje tudi odgovorna oseba
pravne osebe ali odgovorna oseba samostojnega podjetnika posameznika.
26. člen
(prekrški za odstranjevalca tekočih
odpadkov)
(1) Z globo od 10.000 eurov do 20.000
eurov se za prekršek kaznuje odstranjevalec tekočih odpadkov, ki je pravna
oseba, če:
-       
ne preverja tekočih odpadkov (prvi odstavek 18. člena);
-       
ne obvesti pristojnih organov o ugotovitvah preverjanja tekočih odpadkov
(drugi odstavek 18. člena);
-       
v primeru ugotovitev iz drugega odstavka 18. člena ne preneha
odstranjevati tekočih odpadkov z izpuščanjem v vode (tretji odstavek 18.
člena);
-       
ne poroča o preverjanju tekočih odpadkov (četrti odstavek 18. člena).
(2) Z globo od 4.000 eurov do 10.000
eurov se za prekršek iz prejšnjega odstavka kaznuje samostojni podjetnik
posameznik.
(3) Z globo od 4.000 eurov do 10.000
eurov se za prekršek kaznuje odstranjevalec tekočih odpadkov, ki je pravna
oseba, če ne vodi evidence o odstranjevanju tekočih odpadkov (19. člen).
(4) Z globo od 2.000 eurov do 4.000
eurov se za prekršek iz prejšnjega odstavka kaznuje samostojni podjetnik
posamez­nik.
(5) Z globo od 1.000 eurov do 2.000
eurov se za prekršek iz prvega ali tretjega odstavka tega člena kaznuje tudi
odgovorna oseba pravne osebe ali odgovorna oseba samostojnega podjetnika
posameznika.
IV. PREHODNE IN KONČNE DOLOČBE
27. člen
(uporaba uredbe za obstoječe naprave)
Ta uredba se uporablja tudi za obstoječe
naprave, v katerih potekajo procesi, ki se izvajajo na območju naprave, so
neposredno povezani s proizvodnjo titanovega dioksida in niso predmet
referenčnega dokumenta iz prvega odstavka 2. člena te uredbe, razen če so
posamezna vprašanja za posamezen proces drugače urejena z drugim predpisom.
28. člen
(določanje mejnih vrednosti emisij za
obstoječe naprave)
Pri obstoječi napravi se pri določanju
mejnih vrednosti emisij snovi v skladu s 6. členom te uredbe upoštevajo tudi
podatki o tehnični izvedljivosti in ekonomski upravičenosti izvedbe ukrepov za
prilagoditev tem mejnim vrednostim emisij snovi.
29. člen
(izjeme za obstoječe naprave)
(1) Ne glede na drugi odstavek 10.
člena te uredbe se za obstoječo napravo čezmerna obremenitev okolja v skladu z
drugim odstavkom 10. člena te uredbe ne vrednoti, če:
-       
ni ugotovljena čezmerna obremenitev okolja v skladu s prvim odstavkom
10. člena te uredbe,
-       
upravljavec te naprave izvaja vse tehnično izvedljive in ekonomsko
upravičene ukrepe za zmanjšanje ali preprečitev čezmerne obremenitve okolja zaradi
odstranjevanja tekočih odpadkov iz prvega odstavka 14. člena te uredbe z
izpuščanjem v vode in
-       
so podatki o ukrepih iz prejšnje alineje in rokih za njihovo dokončanje
vključeni v načrt ravnanja z odpadki iz 16. člena te uredbe.
(2) Ne glede na tretjo alinejo 2.
točke prvega odstavka 14. člena te uredbe se lahko na podlagi vloge upravljavca
obstoječe naprave za napravo ali za posamezen iztok iz te naprave v
okoljevarstvenem dovoljenju dovoli odstranjevanje tekočih odpadkov iz prvega
odstavka 14. člena te uredbe z izpuščanjem v vodotok, katerega srednji mali
pretok je manjši od dvakratnika največjega šesturnega povprečnega pretoka teh
odpadkov, če:
-       
gre za obstoječ iztok iz te naprave,
-       
so za tehnološki postopek v napravi uporabljene najboljše razpoložljive
tehnike,
-       
predpisane mejne vrednosti emisij v vode niso presežene in
-       
se v primeru posega v napravo ali spremembe tehnološkega postopka v
napravi, ki povzroči spremembo v obratovanju naprave, zaradi te spremembe
količina tekočih odpadkov, ki se odstranjujejo z izpuščanjem v vodotok, ne
poveča.
(3) Ne glede na 3. točko prvega
odstavka 14. člena te uredbe se lahko na podlagi vloge upravljavca obstoječe
naprave za to napravo ali za posamezen iztok iz te naprave v okoljevarstvenem
dovoljenju dovoli odstranjevanje tekočih odpadkov iz prvega odstavka 14. člena
te uredbe z izpuščanjem v vodno telo površinske vode ali njegov del, ki je čezmerno
obremenjen z eno ali več snovmi, ki jih vsebujejo ti tekoči odpadki, če so
izpolnjeni pogoji iz prejšnjega odstavka.
(4) Ne glede na drugi odstavek 14.
člena te uredbe se pri izdaji okoljevarstvenega dovoljenja za obratovanje obstoječe
naprave šteje, da tekoči odpadki iz prvega odstavka 14. člena te uredbe
vsebujejo težke kovine le v sledovih, če skupna masa kovin v vseh odpadnih
vodah, ki se odvajajo v vode, in tekočih odpadkih iz 14. člena te uredbe ne
presega:
-       
0,2 kg na tono proizvedenega pigmentnega titanovega dioksida za vsoto
kovin baker, cink, mangan in titan ter
-       
0,03 kg na tono proizvedenega pigmentnega titanovega dioksida za vsoto
kovin arzen, krom, nikelj, svinec in vanadij.
(5) Pri odstranjevanju tekočih
odpadkov z izpuščanjem v vode v skladu s 14. členom te uredbe se letna količina
onesnaževal ne določa, če gre za obstoječo napravo in obstoječi iztok.
(6) Ne glede na drugi odstavek 21.
člena te uredbe se lahko na podlagi vloge upravljavca obstoječe naprave za to
napravo v okoljevarstvenem dovoljenju določi, da se namesto trajnih meritev
snovi iz druge alineje drugega odstavka 21. člena te uredbe na izpustih iz
razklopa in v delih naprave, kjer poteka razklop, izvaja trajne meritve in
prikazovanje enakovrednih parametrov, pomembnih za učinkovito obratovanje
naprav za čiščenje odpadnih plinov, na podlagi katerih je možno trajno
spremljati emisijo snovi iz druge alineje drugega odstavka 21. člena te uredbe
na osnovi emisijskega faktorja. Upravljavec obstoječe naprave iz tega odstavka
mora vsako leto potrditi veljavnost emisijskega faktorja z občasnimi meritvami
emisij snovi, ki morajo zajeti vse faze razklopa.
(7) Emisijski faktor iz prejšnjega
odstavka in obveznost trajnega spremljanja ter prikazovanja enakovrednih parametrov,
pomembnih za učinkovito obratovanje naprav za čiščenje odpadnih plinov iz
razklopa, se določijo v okoljevarstvenem dovoljenju za obratovanje obstoječe
naprave iz prejšnjega odstavka.
30. člen
(začetek uporabe določb o obratovalnem
monitoringu)
Obratovalni monitoring tekočih odpadkov iz
20. člena te uredbe, obratovalni monitoring emisij v zrak iz 21. člena te
uredbe, obratovalni monitoring stanja površinskih voda iz 22. člena te
uredbe in obratovalni monitoring stanja podzemnih voda iz 23. člena te uredbe
se začnejo izvajati v skladu s to uredbo 1. januarja 2015.
31. člen
(dokončanje postopkov za izdajo
okoljevarstvenih dovoljenj)
(1) Vloge za pridobitev, podaljšanje
ali spremembo okoljevarstvenega dovoljenja, vložene pred uveljavitvijo te
uredbe, se štejejo za vloge za pridobitev, podaljšanje ali spremembo
okoljevarstvenega dovoljenja po tej uredbi.
(2) Postopki za pridobitev,
podaljšanje ali spremembo okoljevarstvenega dovoljenja za obratovanje obstoječe
naprave, začeti pred uveljavitvijo te uredbe, se dokončajo v skladu s to
uredbo.
(3) Postopki za pridobitev
okoljevarstvenega dovoljenja za obratovanje naprave, ki ni obstoječa naprava,
začeti pred uveljavitvijo te uredbe, se dokončajo v skladu s to uredbo.
32. člen
(prenehanje veljavnosti)
Z dnem uveljavitve te uredbe prenehata
veljati:
-       
Uredba o količini odpadkov iz proizvodnje titanovega dioksida, ki se
odvajajo v vode, in o emisiji snovi v zrak iz proizvodnje titanovega dioksida
(Uradni list RS, št. 64/00 in 41/04 – ZVO-1) in
-       
Pravilnik o ravnanju z odpadki iz proizvodnje titanovega dioksida
(Uradni list RS, št. 57/00 in 41/04 – ZVO-1).
33. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00728-43/2014
Ljubljana, dne 26. avgusta 2014
EVA 2013-2330-0114
Vlada Republike Slovenije
mag. Alenka Bratušek l.r.
Predsednica

Priloga 1: Mejne
vrednosti emisije snovi v vode in zrak
Priloga 2: Tehnični
ukrepi za obratovanje naprave, povezani z najboljšimi razpoložljivimi tehnikami