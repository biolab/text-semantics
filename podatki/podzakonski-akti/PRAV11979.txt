I. SPLOŠNE DOLOČBE
1. člen
(vsebina)
Ta pravilnik določa način izvrševanja pooblastil iz 15., 16.,
20., 21., 22. in 37. člena Zakona o finančni upravi (Uradni list RS, št. 25/14;
v nadaljnjem besedilu: ZFU) in označitev službenih vozil Finančne uprave
Republike Slovenije (v nadaljnjem besedilu: Finančna uprava), ki jih uradne
osebe Finančne uprave (v nadaljnjem besedilu: uradna oseba) uporabljajo pri
opravljanju nalog Finančne uprave.
II. POOBLASTILA
1. Ugotavljanje identitete osebe
2. člen
(ugotavljanje identitete fizične osebe na drug način)
(1) Če fizična oseba, katere identiteta se preverja,
nima pri sebi ustrezne javne listine s svojo fotografijo ali se dvomi o
pristnosti javne listine, uradna oseba, če okoliščine to dopuščajo, ugotovi
njeno identiteto iz obstoječih uradnih evidenc ali s pomočjo drugih oseb ali na
drugem kraju ali na način, ki ga predlaga oseba, če je varen in razumen.
(2) Če je oseba zakrita ali zamaskirana, sme uradna
oseba pri preverjanju njene identitete zahtevati, da se odkrije.
(3) Če identitete osebe ni mogoče ugotoviti na nobenega
od načinov iz prvega in drugega odstavka tega člena, uradna oseba zaprosi za
ugotovitev njene identitete policijo.
2. Zbiranje in pridobivanje obvestil in podatkov
3. člen
(zbiranje in pridobivanje obvestil in podatkov)
(1) Če uradna oseba zbira obvestila in podatke v
službenih prostorih, povabi osebe ustno, pisno, po telefonu ali elektronski
poti.
(2) Uradna oseba lahko pridobiva podatke tudi z
neposrednim zaznavanjem in opazovanjem.
3. Ugotavljanje namenske uporabe označenih energentov
in vsebnosti sredstev za označevanje energentov
4. člen
(nesodelovanje lastnika, uporabnika ali osebe, ki prodaja
energente)
(1) Če lastnik ali uporabnik motornega vozila, plovila
ali drugega motorja, drugih delov motornih vozil ali priklopnikov, delovnih
naprav ali strojev, v katerih je energent, in vsaka oseba, ki prodaja
energente, ne omogoči odvzema vzorcev energentov, se lahko odvzamejo z uporabo
tehničnih pripomočkov za odpiranje ali razstavljanje. Pri odpiranju ali
razstavljanju se je treba ogibati nepotrebnih poškodb.
(2) Če lastnik, uporabnik ali oseba, ki prodaja
energente onemogoči odvzem vzorcev energentov tako, da zbeži ali se skrije in
je ni mogoče izslediti v dveh urah, se odvzem izvede v skladu s prejšnjim
odstavkom v navzočnosti dveh polnoletnih prič.
4. Zaseg listin, dokumentov, nosilcev zbirk podatkov in
stvari
5. člen
(način zasega in predčasna vrnitev)
(1) Uradna oseba zahteva od zavezanca ali druge osebe,
ki razpolaga z listinami, dokumenti, nosilci zbirk podatkov ali stvarmi, ki jih
je treba zaseči, naj jih izroči.
(2) O zasegu uradna oseba izda potrdilo z natančnim
popisom zaseženih listin, dokumentov, nosilcev zbirk podatkov ali stvari. Če
natančen popis ni mogoč, se v potrdilo vpišejo taki podatki o zaseženih
listinah, dokumentih, nosilcih zbirk podatkov ali stvareh, ki zagotavljajo
njihovo istovetnost.
(3) O zahtevku za predčasno vrnitev zaseženih listin,
dokumentov, nosilcev zbirk podatkov in stvari odloči direktor finančnega urada,
kadar jih je zasegla uradna oseba finančnega urada, ali predstojnik Finančne
uprave, kadar jih je zasegla uradna oseba Generalnega finančnega urada.
6. člen
(vrnitev zaseženih listin, dokumentov, nosilcev zbirk
podatkov in stvari)
(1) Zasežene listine, dokumenti, nosilci zbirk podatkov
in stvari se vrnejo zavezancu ali drugi upravičeni osebi. O vrnitvi zaseženih
listin, dokumentov, nosilcev zbirk podatkov in stvari uradna oseba obvesti
zavezanca oziroma drugo upravičeno osebo in jo pozove, da jih prevzame na
finančnem uradu oziroma drugem kraju, na katerem se hranijo, hkrati pa jo
opozori na možnost, da se ji predmeti na njeno željo lahko dostavijo tudi na
njen sedež oziroma prebivališče.
(2) Uradna oseba o vrnitvi zaseženih listin, dokumentov,
nosilcev zbirk podatkov ali stvari izda potrdilo, ki ga podpiše tudi zavezanec
oziroma upravičena oseba. Če zavezanec oziroma upravičena oseba prevzema noče
podpisati, lahko uradna oseba dokumentira vrnitev zaseženih listin, dokumentov,
nosilcev zbirk podatkov ali stvari na drug način, iz katerega je razvidno, da
so bile izročene na primernem mestu. Če se zavezanec oziroma upravičena oseba
ne odzove pozivu za vrnitev zaseženih listin, dokumentov, nosilcev zbirk
podatkov ali stvari oziroma jih ne želi prevzeti, se vrnejo na drug primeren
način.
5. Vstop na zemljišča, v prostore in objekte ter
njihov pregled
7. člen
(vstop na zemljišča, v poslovne prostore in objekte ter
njihov pregled)
(1) Če zavezanec, lastnik ali posestnik poslovnega
prostora, objekta ali zemljišča na kakršen koli način onemogoča uradni osebi
vstop na zemljišča, v objekte, poslovne prostore, ki se uporabljajo za
opravljanje dejavnosti ali pridobivanje dohodkov, ter njihov ogled ali pregled,
uradna oseba izjemoma vstopi, si jih ogleda ali pregleda v navzočnosti dveh
polnoletnih prič. Vstop se opravi z uporabo tehničnih pripomočkov za
odklepanje, odpiranje ali razstavljanje. Pri odklepanju, odpiranju ali
razstavljanju se je treba ogibati nepotrebnih poškodb.
(2) Če je treba nemudoma ukrepati, navzočnosti prič pa
ni mogoče takoj zagotoviti, se vstop izjemoma opravi tudi brez njih.
(3) Do zagotovitve vstopa uradni osebi v poslovni
prostor, objekt ali na zemljišče se le ta lahko zavaruje.
6. Prepoved opravljanja dejavnosti in zapečatenje
poslovnih prostorov, dokumentov in predmetov
8. člen
(zapečatenje spletnih strani)
(1) Če uradna oseba prepove zavezancu opravljanje
dejavnosti, lahko zapečati tudi spletne strani, ki jih ta uporablja pri
opravljanju dejavnosti, če je to nujno potrebno zaradi preprečitve nadaljnje
kršitve zakona ali drugega predpisa, katerega izvajanje nadzoruje.
(2) Zapečatenje spletnih strani iz prejšnjega odstavka
se v skladu s prvim odstavkom 37. člena ZFU izvede z odredbo ponudniku storitev
informacijske družbe, s katero se omeji dostop do spletnih strani, ki jih
zavezanec uporablja pri opravljanju dejavnosti.
(3) Uradna oseba lahko v primerih iz prejšnjega odstavka
naloži ponudniku storitev informacijske družbe tudi objavo obvestila o
zapečatenju.
III. ZAPISNIK IN URADNI ZAZNAMEK
9. člen
(zapisnik o izvedbi posameznega ukrepa)
Pooblaščena uradna oseba sestavi zapisnik o poteku in vsebini
posameznih ukrepov, in sicer o:
-       
razgovoru, opravljenem z vabljeno osebo;
-       
ugotavljanju namenske uporabe označenih energentov in vsebnosti sredstev
za označevanje energentov;
-       
pregledu zemljišč, prostorov ali objektov;
-       
pečatenju poslovnih prostorov, poslovnih knjig in druge dokumentacije;
-       
v drugih primerih, če je potrebno.
10. člen
(uradni zaznamek)
O drugih izvedenih ukrepih in manj pomembnih dejanjih uradna
oseba sestavi uradni zaznamek.
IV. OZNAČITEV SLUŽBENIH VOZIL FINANČNE UPRAVE
11. člen
(splošno)
Uradne osebe uporabljajo pri opravljanju nalog Finančne
uprave naslednja službena vozila:
-       
specialna vozila,
-       
službena vozila s prednostjo,
-       
druga službena vozila: vodna plovila, civilna in druga vozila (npr.
kolesa).
12. člen
(oznake službenih vozil Finančne uprave)
Službena vozila s prednostjo, specialna vozila in vodna
plovila imajo na bočnih straneh napis »FINANČNA UPRAVA«, znak Finančne uprave
in posebne odsevne nalepke. Službena vozila s prednostjo imajo napis »FINANČNA
UPRAVA« tudi na pokrovu motorja in zadnji strani (vratih prtljažnika).
V. PREHODNA IN KONČNI DOLOČBI
13. člen
Vozila iz 12. člena tega pravilnika so lahko označena z
napisi in znaki iz 2. člena Pravilnika o postopku, po katerem pooblaščene
uradne osebe carinske službe ustavljajo prevozna sredstva v cestnem in vodnem
prometu (Uradni list RS, št. 76/01, 67/07 in 25/14 – ZFU) do najkasneje
31. decembra 2018.
14. člen
Z dnem uveljavitve tega pravilnika se prenehajo uporabljati:
-       
Odredba o uporabi znaka davčne službe na službenih avtomobilih (Uradni
list RS, št. 98/09 in 25/14 – ZFU) in
-       
Pravilnik o načinu izvajanja pooblastil pooblaščenih uradnih oseb
carinske službe (Uradni list RS, št. 109/10 in 25/14 – ZFU).
15. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-246/2015/44
Ljubljana, dne 22. julija 2015
EVA 2013-1611-0199
dr. Dušan Mramor l.r.
Minister
za finance