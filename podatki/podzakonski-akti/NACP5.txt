1. UVOD
1.1 Vsebinski okvir
Degradacije okolja v Sloveniji nikakor ni mogoče primerjati s
stanjem na posameznih območjih v nekaterih državah nekdanjega t. i. vzhodnega
bloka. Slovenija k sreči sodi med tiste države v prehodu, kjer so okoljske
posledice nekdanjega socialističnega tipa gospodarstva manj izrazite. Kljub
temu pa sta hitra in okoljsko neobvladana industrializacija in urbanizacija,
predvsem v obdobju prvih desetletij po drugi svetovni vojni, povzročili
degradacijo praktično vseh prvin okolja. Po nekaterih ocenah gospodarske izgube
in drugi stroški degradacije okolja v Sloveniji nekajkrat presegajo
javnofinančne izdatke za okolje, ki znašajo okrog pol odstotka bruto domačega
produkta1. 
Sedanje stanje okolja je pomembna ovira na prehodu v državo
sodobnega tipa, z uravnoteženim odnosom do okolja. Spremeniti odnos do okolja
je tudi resen preizkusni kamen pri naporih za vključitev v EU. Pri tem se na
prvi pogled zdi, da je prostor za reševanje nakopičenih okoljskih problemov
močno zožen in da odločnejše korake bremenijo nekateri tudi do skrajnosti
privedeni socialni problemi. Takšen pogled je upravičen, dokler varstvo okolja
razumemo zgolj kot strošek in niz prepovedi in zapovedi. Na srečo je v svetu
dovolj dokazov, da je varstvo okolja lahko tudi pomemben dejavnik razvoja in
neposrednih sprememb v proizvodnji in porabi dobrin kot osnovnega vira
okoljskih problemov. 
Problemi okolja so v Sloveniji tradicionalno deležni posebne
pozornosti najširše javnosti. Praktično brez zamude smo sledili prvim korakom v
svetu na ravni najbolj razvitih industrijskih držav. Z zeleno knjigo o okolju
smo na najboljši način pospremili prvo konferenco Združenih narodov o okolju
leta 1972 v Stockholmu. Kljub temu pa sta na praktični razvoj in učinkovitost varovanja
okolja do konca osemdesetih let odločilno vplivala predvsem družbena lastnina
in samoupravljanje. Varovanje okolja je bilo pretežno deklarativno, z očitnim
razhajanjem z ustavno pravico do zdravega in človeku primernega okolja. 
V drugi polovici osemdesetih let je bilo varstvo okolja eno
tistih področij, ki je, tudi zaradi pomena v javnosti, prispevalo k odpiranju
prostora za uveljavljanje širših družbenih sprememb. Pozitivni programski naboj
tega časa je bil dovolj velik, da je, kljub sistemskim in drugim oviram,
Slovenija, med vsemi državami vzhodne in srednje Evrope, prva dobila sklad za
okolje, ki ga je polnil t. i. ekološki dinar. Tako zbrana sredstva naj bi se
trošila v skladu s posebnim programom, ki ga je sprejela takratna Skupščina
Republike Slovenije in je že vseboval nekatere elemente nacionalnega programa,
ki so še danes aktualni (sanacija termoenergetskih objektov, izboljšanje
kakovosti vodotokov, izvedba strategije in operativnega programa ravnanja z
odpadki ter varstvo tal pred onesnaževanjem). 
Osamosvojitev Slovenije je temeljito spremenila pravni,
ekonomski in socialni okvir varovanja okolja. Sprememba lastništva ter
podreditev odločanja dobičku sta bistveno spremenili motive in cilje odločanja.
V tem trenutku še ni mogoče predvideti odnosa novih lastnikov do okolja, po
analogiji z razvitimi državami pa je mogoče pričakovati, da se mora, vsaj v
prvi fazi, okrepiti vloga države, predvsem kot nosilca uvajanja mehanizmov
preprečevanja večanja dobička na račun okolja. 
Po mednarodnih primerjavah je Slovenija danes med manj
razvitimi državami EU, vendar pa ima skupaj s Češko med državami srednje in
vzhodne Evrope najugodnejše gospodarske razmere2. Zaostajanje za
državami EU je največje v kupni moči BDP na prebivalca, kar z ozirom na leto
1991 pomeni 30-letno zaostajanje za Italijo, 19 let za Španijo, 13 za Irsko, 6
za Portugalsko in leto prednosti pred Grčijo3. 
Slovenija se je odločila povezati z EU, kjer je varstvo
okolja neločljiva sestavina zagotavljanja nemotenega pretoka ljudi, blaga, storitev
in kapitala. Življenje v spremenjenem ekonomskem in političnem okviru zahteva
pravočasno analizo posledic in sprejema ustreznih ukrepov zaradi: 
-       
preusmeritve na zahtevna zahodna tržišča, 
-       
nastajanja velikega števila malih in srednjih podjetij v zasebni lasti, 
-       
vstopa tujih investitorjev in strateških partnerjev, 
-       
hitre internacionalizacije in informatizacije poslovanja kot osnovnega
pogoja za vključitev v mednarodno delitev dela in ekonomske integracije idr. 
Pričakovanja glede sprememb v okolju so velika, saj si večina
državljanov Slovenije želi živeti v zdravem in prijetnem okolju. Narava
obvladovanja nesorazmerij, ki so se kopičila desetletja, ne dopušča hitrega
reševanja problemov. Pri tem je treba omeniti izkušnje držav, ki so v bistveno
boljših materialnih in organizacijskih razmerah za reševanje problemov okolja,
potrebovale desetletja za pomembne premike. 
Ta dokument ni pisan kot zbirka želja, ki bi bil ob
sprejemanju morda zadovoljiv za vse, kasneje pa bi ga ne mogli izpeljati v
praksi in bi postal vzrok poglabljanja spirale nezaupanja. Tudi zaradi tega v
njem ni ritualnega ponavljanja ciljev in nalog iz Agende 21, evropskega
programa varstva okolja Toward Sustainability4, Zakona o
varstvu okolja (Uradni list RS, št. 32/93 in 1/96) ter že sprejetih razvojnih
programov posameznih sektorjev idr., ampak je težišče na njihovi
operacionalizaciji. Takšna odločitev je že v pripravi dokumenta povzročila
vrsto zahtevnih razčiščevanj, da samo ponavljanje znanih opredelitev, brez
podpore ustreznih ukrepov, ne prispeva k hitrejšemu reševanju problemov.
1.2 Konceptualna izhodišča in cilji
Problematika varstva okolja je po svoji naravi kompleksna,
njeno proučevanje interdisciplinarno in njeno reševanje povezano z usklajeno in
aktivno udeležbo različnih in številnih dejavnikov. K problemom okolja je
mogoče pristopiti z vidika okolja v ožjem smislu, gospodarskega razvoja,
razvoja znanosti in tehnike idr. Vsak nacionalni program (tudi ta) je zaradi
kompleksnosti problematike bolj ali manj necelovit, na mnogo vprašanj ne
odgovarja ter jih prepušča v vključevanje v NPVO naslednje generacije. 
NPVO je osredotočen na razreševanje najpomembnejših problemov
v okolju in je samo prvi korak k dolgoročnemu obvladovanju problematike
razmerij med naravo in družbo. Merilo, po katerem je potrebno presojati ta
dokument, ni njegova celovitost in deklarativno zavzemanje za trajnostni
razvoj, ampak: 
a) strokovno utemeljen izbor ključnih
problemov okolja, b) uspešnost in učinkovitost mehanizmov njihovega
razreševanja ter c) dosežen preustroj proizvodnje in porabe po načelih
trajnosti. 
Brez želje, da bi NPVO razrešil številne konceptualne in
metodološke dileme, je, zaradi nujnosti nedvoumno opredeljenega predmeta
obvladovanja, ta dokument osredotočen samo na tisti vidik problemov v okolju,
ki jih povzroča človek s svojim poseganjem. NPVO torej ne obravnava problemov
zaradi posledic naravnih procesov kot takšnih (poplave, plazenja ipd.), razen,
če to nima okoljskih posledic, na katere se je mogoče pravočasno odzvati. 
Sodobna praksa varstva okolja se je razvijala v dveh smereh: 
-       
Visoko razvite industrijske države “zahodnega” tipa so se v začetku
sedemdesetih let odzvale na soočenje z mejami rasti gospodarstva in
katastrofalnimi posledicami onesnaženja okolja. V prvih korakih so prevladovali
inštrumenti neposrednega nadzora. Državi je pripadla vloga varuha, industriji
pa je bilo prepuščena zgolj vloga izpolnjevanja zahtev. V kasnejšem razvoju se
je neposredna regulativna funkcija države postopoma umikala učinkovitejšim
posrednim mehanizmom, ki temeljijo predvsem na moči trga. Spreminja se tudi
narava okoljskih problemov. Če so na začetku prevladovali lokalni problemi, so
danes v ospredju medregionalni ali celo globalni problemi5 .
Klasične probleme onesnaževanja, ki so prevladovali na začetku, vedno bolj
izpodrivajo problemi narave v širšem smislu (skrb za ohranjanje biotske
raznovrstnosti ipd.). 
-       
Za države “vzhodnega tipa” s prevladujočo državno oziroma družbeno
lastnino so bili značilni objektivno nedosegljivi cilji in zato neizvedljivi podzakonski
predpisi (npr. Sovjetska Zveza), ki so bili sicer najostrejši na svetu. Problem
vrste in sestave proizvodnje in porabe pa ni bil nikdar problematiziran in
spremenjen zaradi okoljskih dilem. 
Poenostavljena shema neposrednega prenosa izkušenj sodobnejših
in učinkovitejših konceptov oblikovanja nacionalnih programov v slovensko
prakso, zaradi bistveno drugačnih okoliščin ni mogoča, kljub morebitni
politični atraktivnosti lepo berljivih rešitev, ki jih kasneje ne bi mogli
izvesti, saj so nastale v neprimerljivih razmerah. 
Osnovni cilj NPVO je boljše okolje za življenje v
Sloveniji ter uveljavitev okolja kot omejitvenega in spodbujevalnega dejavnika
razvoja. V skladu s tem ciljem NPVO vsebuje skladen niz inštrumentov
varstva okolja, usmerjen na sedanji stopnji degradacije okolja predvsem v
odpravo najpomembnejših problemov. NPVO želi prispevati h krepitvi inštitucij,
katerih prednostna skrb je zagotoviti ustrezno raven varstva okolja in na ta
način uveljaviti načela trajnostnega razvoja v prehodu v državo sodobnega tipa.
NPVO je osnovni programski dokument varstva okolja v Republiki Sloveniji, ki je
usmerjen v zagotavljanje naslednjih ciljev v: 
-       
obvladovanje problemov okolja v državi in v celotnem kompleksu okoljske
problematike zagotavljanje prednostnega reševanja najpomembnejših problemov.
Posebna skrb je namenjena podpori vključevanja v EU ter deloma tudi v tem
kontekstu varstvu specifičnih potez in problemov države (kras, krajinska in
biotska raznovrstnost, pričakovano povečanje prometa preko države, demografsko
praznjenje obsežnih območij idr.), 
-       
inštitucionalno krepitev uprave in lokalne samouprave kot temeljnega
pogoja učinkovitega varstva okolja v državi in s tem zagotovitev organizacijske
in ekonomske predpostavke kot podlage za postopno uveljavljanje trajnostnega
razvoja, 
-       
uveljavljanje vseh v ZVO opredeljenih načel varstva okolja, 
-       
uveljavljanje ekonomskih inštrumentov in zagotavljanje virov sredstev za
financiranje programov varstva okolja, 
-       
vključitev okoljske vsebine in načel trajnostnega razvoja v programe
posameznih sektorjev, 
-       
usmeritev domačih in tujih finančnih virov na območja prednostnega
interesa za zagotovitev čim boljših učinkov glede na vložena sredstva. 
Varstvo okolja je tudi varovanje zdravja. Širši okviri
politike na področju okolja in zdravja so bili določeni na prvi evropski
ministrski konferenci o okolju in zdravju, ki je bila 1989 v Frankfurtu in na
drugi evropski ministrski konferenci o okolju in zdravju, ki je bila junija
1994 v Helsinkih. Pomembna dokumenta, ki zavezujeta tako zdravstveni kot
okoljski sektor, sta Evropska listina o okolju in zdravju (Frankfurt,
1989) in Helsinška deklaracija o ukrepih na področju okolja in zdravja v
Evropi (Helsinki, 1994). Na drugi konferenci o okolju in zdravju v
Helsinkih so sklenili, da vse države pripravijo nacionalne programe o okolju in
zdravju. Ti programi naj bi povezali zdravstveni in okoljski sektor, rezultat
pa naj bi bil usklajeno delovanje oziroma izvajanje ukrepov za izboljšanje
okolja in posledično zdravja na nacionalni in lokalni ravni. Evropska
zdravstvena politika je začrtana v ciljih Zdravje za vse do leta 2000 in
obsega 38 ciljev. Politika vključuje izboljšanje zdravja in strategijo za
dosego zastavljenih ciljev za bolj zdrav način življenja, skupaj z izboljšavami
okolja. Temu je namenjenih 7 ciljev v zvezi s problematiko dejavnikov okolja,
ki vplivajo na zdravje in so opredeljeni tudi v Planu zdravstvenega varstva
Republike Slovenije do leta 2000, ki ga je pripravilo Ministrstvo za zdravstvo.
2. PRIBLIŽEVANJE EU – IZZIV IN PRILOŽNOST
Iz Strategije gospodarskega razvoja nedvoumno izhaja, da je
približevanje EU za Slovenijo edina perspektivna možnost, ki seveda zahteva
temeljito pripravo za pravočasno preprečitev morebitnih negativnih učinkov na
okolje in za maksimaliziranje koristi, ki jih pridruževanje ponuja. Med možnimi
pozitivnimi in negativnimi učinki pridruževanja EU kaže poudariti naslednje: 
-       
Slovenija mora svoj sistem varovanja okolja prilagoditi EU6 ,
pri čemer je potrebno v pogajanjih pridobiti dodatni čas ali vire za tiste
ukrepe, ki jih iz različnih razlogov ne bomo mogli izpolniti do pridobitve
statusa polnopravnega člana. 
-       
Prevzemanje sistema okoljevarstvenih inštrumentov, ki so uveljavljeni v
EU, ni samo obveza, ampak tudi pomembna priložnost za hitrejše reševanje
problemov pri konkretnem vzpostavljanju sistema varstva okolja. 
-       
Prilagajanje okoljske politike EU je priložnost za uveljavitev sprememb
v vzorcu proizvodnje in dobrin, pri čemer bo potrebno vgraditi dodatne
mehanizme, da v Sloveniji ne bomo dovolili nekritičnega prenosa okolju
škodljivih tehnologij in da bomo zagotovili ustrezno varstvo izjemno
občutljivega prostora (biotska raznovrstnost, kras, velikost/majhnost,
občutljivost za vplive izven državnih meja /morje, zrak/, poselitev). 
-       
Ohranjanje biotske raznovrstnosti predstavlja primerjalno prednost
Slovenije pri vključevanju v EU, zlasti pri pospeševanju in vzpodbujanju
trajnostnega razvoja na podeželju. 
-       
Obvladati bo treba pričakovane dodatne negativne vplive zaradi
približevanja EU (npr. povečan tranzit, spremembe v navadah potrošnikov in
proizvajalcev). 
-       
EU pomeni uvajanje tudi komplementarnih mehanizmov varstva okolja.
Tradicionalne metode nadzora se bodo vedno bolj dopolnjevale s sodobnejšimi
mehanizmi, ki temeljijo na moči trga (uvajanje procesnih in proizvodnih
standardov), dosledni preventivi ter uveljavljanju načela čim širšega
sodelovanja ter deljene odgovornosti. 
-       
Približevanje EU zahteva krepitev naše trenutne inštitucionalne
šibkosti. 
Proces pristopa/vključevanja Slovenije v EU je potrebno
izkoristiti kot spodbudo za učinkovito uresničevanje sodobne (trajnostne oz.
sonaravne) okoljske politike. Zaradi opredelitve Slovenije, da postane
polnopravna članica EU ter dejstva, da je povabljena k pogajanjem v prvi
skupini držav, so lahko kratkoročni okoljevarstveni cilji tudi tisti, ki bi
jih, glede na ozko nacionalne okoljevarstvene zahteve, sicer dosegli kasneje.
To dejstvo je upoštevano pri določanju ciljev in ukrepov, posebno za
kratkoročno obdobje, kjer so kot prednostno upoštevane obveze vezane na
izpolnjevanje zahtev iz acquis communautaire.
2.1 Okoljska pristopna strategija Slovenije za vključitev v
Evropsko unijo
Okoljska pristopna strategija Slovenije je temeljni
programski in terminski dokument, ki bo usmerjal naša prizadevanja za vključitev
v EU na področju okolja. Vlada Republike Slovenije je dokument obravnavala in
ga 26. marca 1998 sprejela kot prilogo k Državnemu programu za prevzem pravnega
reda EU (acquis communautaire). Na začetku pogajanj z EU je Evropska komisija
strategijo ocenila kot zelo dobro osnovo za okoljske pristopne dejavnosti
Slovenije k EU. 
Dokument med drugim opisuje sam pristopni proces, opredeljuje
delovni načrt za okoljske pristopne dejavnosti in prednostne naloge,
predstavlja oceno usklajenosti okoljske zakonodaje z evropsko in zagotavlja
spremljanje ter uveljavljanje okoljske zakonodaje. 
Strategija temelji na bistvenih dokumentih Slovenije in
Evropske komisije, med drugim na Strategiji Republike Slovenije za vključevanje
v EU (Ljubljana, september 1997, in kasnejše popravljene verzije), Beli knjigi
Evropske komisije (Bruselj, 1995), Agendi 2000 in Mnenju Komisije o prošnji
Slovenije za članstvo v EU (Bruselj, avgust 1997), Priročniku Komisije za
aproksimacijo okoljske zakonodaje (Bruselj, avgust 1997) ter na številnih
sklepih in dogovorih tako Vlade Republike Slovenije kot pomembnih inštitucij
Evropske komisije. 
Iz dokumenta je razvidno, da imajo Ministrstvo za okolje in
prostor ter drugi državni organi, občine in gospodarstvo izjemno obsežne
naloge, ki jih bo potrebno opraviti v razmeroma kratkem času, če želimo
vstopiti v EU kmalu po letu 2000. Prenos evropske okoljske zakonodaje v naš
pravni red pri tem niti ne bo glavni problem, saj ga bomo predvidoma opravili
do konca leta 2000. 
V skladu s priporočili in sklepi Mnenja Komisije o prošnji
Slovenije za članstvo v EU, bo Ministrstvo za okolje in prostor v kratkoročnem
obdobju slovensko okoljsko zakonodajo uskladilo z EU na področju okvirnih
smernic za zrak, vode in odpadke ter začelo uresničevati usklajevalne programe
z EU. V srednjeročnem obdobju bo ministrstvo uskladilo tudi smernico o nadzoru
in preprečevanju onesnaževanja in drugo okoljsko zakonodajo (IPPC) ter razvilo
spremljanje in nadzor za uresničevanje okoljske zakonodaje. Nadaljevalo bo z
uresničevanjem usklajevalnih programov in potrebnih okoljskih investicij.
3. OCENA STANJA IN PRIČAKOVANIH SPREMEMB OKOLJA
3.1 Ocena stanja po področjih7
Stanje posameznih sestavin okolja se je po naglem slabšanju v
obdobju najhitrejše povojne industrializacije in urbanizacije ustalilo, vendar
na stopnji, ki terja bistveno uspešnejši in učinkovitejši odziv družbe. Po
osamosvojitvi države se je delno izboljšala kakovost površinskih voda in zraka,
kakovost nekaterih podtalnic pa se slabša. Problematično ostaja ravnanje s komunalnimi
in industrijskimi odpadki. Na izboljševanje kvalitete površinskih voda je
najbolj vplivalo zmanjšanje obsega fizične proizvodnje (zaprtje nekaterih
večjih onesnaževalcev), pri zraku pa so pozitivni rezultati odsev pospešenega
prehoda na uporabo okolju prijaznejših goriv in sistemov ogrevanja ter
izvedenih projektov odžveplevanja v termoenergetskih objektih. V Sloveniji še
niso obvladani vzroki ogrožanja biotske in krajinske raznovrstnosti ter
elementov nežive narave, zaradi česar je ogrožen pomemben vir nadaljnjega
obstoja in razvoja družbe. Pri tem se stanje še slabša. 
Sistematičnih raziskav o povezavi med onesnaženostjo okolja
in zdravstvenim stanjem prebivalstva v Slovenije še ni. Tudi sicer so take
raziskave redke, čeprav razmeroma dobro poznamo kakovost posameznih sestavin
okolja, kot tudi zdravstveno stanje prebivalstva v posameznih najpogosteje
prizadetih območjih (npr. Celje, Velenje, Mežica, Zasavje ...)8. Več
pozornosti je veljalo raziskovanju povezav med pogoji dela in zdravjem delavcev
v različnih industrijah, kar pa je zunaj okvira NPVO9. Na
organizacijski ravni je eden bistvenih pogojev učinkovitega ukrepanja
koordiniran informacijski sistem zdravje – okolje, ki ga še ni. 
Vode. Največ površinskih vodotokov je prekomerno onesnaženih
(29% v 3. in 4. razredu), pri čemer se onesnaževanje širi v povirja rek. V
zadnjem času se slabša kakovost podtalnice. 
Točkovni viri onesnaževanja voda niso sanirani v želenem
obsegu. Čiščenje odpadnih voda poteka na različne načine pri ca. 75%
prebivalstva10, pri čemer ima 80% slovenskega prebivalstva
zagotovljeno organizirano javno oskrbo s pitno vodo. Znaten del industrije še
vedno izpušča odpadne vode v vodotoke brez čiščenja. Na pospešeno iskanje
rešitev že vpliva leta 1995 izdana uredba o taksi za obremenjevanje vode
(Uradni list RS, št. 41/95, 44/95 in 8/96), s katero so povzročitelji z
ekonomskim mehanizmom prisiljeni v iskanje ustreznih rešitev. 
Med razpršenimi viri onesnaževanja voda je potrebno posebej
navesti intenzivno kmetijstvo, del industrije, promet ter razpršeno poselitev z
neurejenim odvajanjem odpadnih voda. Kmetijstvo je odgovorno za pretežni del
onesnaževanja podtalnic z nitrati, fosfati in pesticidi (problematično predvsem
zaradi intenzivnega poljedelstva v SV Sloveniji) ter organskimi snovmi in
amonijevimi spojinami z živinorejskih farm. Industrija nosi največji del
odgovornosti za onesnaževanje s težkimi kovinami (tudi promet), fenoli in
organskimi topili. 
Zrak. Kakovost se je v Sloveniji v zadnjih letih na
splošno nekoliko izboljšala. Najopazneje se je zmanjšala onesnaženost z
žveplovim dioksidom (SO2), predvsem v mestih (plinifikacija11
, toplifikacija ...). V bližini elektrarn je opaziti izboljšanje stanja
(Šoštanj, Ljubljana). Od leta 1980, ki velja kot referenčno leto, se je skupna emisija
SO2 v Sloveniji do leta 1995 zmanjšala za preko 50% (od preko
250.000 na 120.000 ton/leto). V skladu s prevzetimi mednarodnimi obveznostmi bi
se morala do konca leta 1993 že zmanjšati za 30%. Na nekaterih izpostavljenih
lokacijah na vplivnem območju termoelektrarn se ob najneugodnejših vremenskih
razmerah še pojavljajo koncentracije škodljivih snovi v zraku, ki močno
presegajo kritične imisijske koncentracije in utegnejo celo vplivati na
povečano smrtnost izpostavljenega prebivalstva. 
Onesnaženost zraka z dušikovimi oksidi (NOx), s
katerimi je najbolj obremenjena neposredna bližina prometnih cest in
energetskih objektov, narašča. V letih 1990 in 1991 se je emisija NOx
začasno znižala zaradi zmanjšanja prometa in proizvodnje, od takrat pa hitro
narašča. V primerjavi z referenčnim letom 1987, je skupna emisija NOx
v letu 1997 večja za pribl. 23%. Protokol o zmanjšanju NOx zahteva
ohranitev emisij NOx na ravni 1987. 
K emisiji SO2 največ prispeva elektroenergetika
(81%), k emisiji NOx pa promet (66%). Promet z motornimi vozili je
glavni povzročitelj emisij svinca ter hlapnih organskih spojin (VOC), ki so
sposobne proizvajati fotokemijske oksidante, katerih znaten del prispeva tudi
industrija. 
V poletnem času koncentracije ozona v prizemni plasti, na vseh
stalnih merilnih mestih v Sloveniji, skoraj vsakodnevno presegajo mejne
vrednosti. Visoke koncentracije ozona neugodno vplivajo na ljudi in rastline.
Veliko ozona se tvori v Sloveniji zaradi transporta od drugod, vendar sedanja
merilna mreža ne zadošča za ugotavljanje obsega onesnaževanja. 
Kiotski protokol h konvenciji Združenih narodov o spremembi
podnebja (Uradni list RS, št. 13/95 – MP, št. 59/95) obvezuje Slovenijo k
8-odstotnem zmanjšanju toplogrednih plinov glede na izhodiščno leto 1986.
Emisije ogljikovega vodika (CO2), najpomembnejšega toplogrednega
plina, so se po letu 1986 začele zmanjševati predvsem zaradi gospodarskih
težav. Po ponovnem zagonu gospodarstva in oživitvi transportnih poti od leta
1992, emisije CO2 strmo naraščajo, tako da so leta 1997 že presegle
emisije izhodiščnega leta 198612 . Največji delež pri emisijah CO2
imata elektroenergetika13 (35%) in promet (32%). Pri toplogrednem
učinku sodelujejo v večji meri tudi emisije metana (CH4) in
didušikovega oksida (N2O), kjer so glavni viri kmetijstvo, ravnanje
z odpadki, premogovništvo in promet. Kiotski protokol zajema tudi delno
halogenirane fluorovodike (HFC), perfluoroogljike (PFC) in žveplove fluoroide
(SF6), katerih toplogredni prispevek pa je manjši. 
Program zmanjševanja emisij toplogrednih plinov je v začetni
fazi izdelave. Prve ocene kažejo, da bo zmanjševanje emisij toplogrednih plinov
za Slovenijo težka naloga, a hkrati izziv, ki ga Slovenija lahko izkoristi kot
dodatno vzpodbudo pri prestrukturiranju slovenske energetike in industrije
tako, da bo v prihodnje zagotavljal večjo ekonomsko učinkovitost. Prilagoditi
je potrebno tudi način življenja in prekiniti povezavo naraščanja življenjskega
standarda z večjo porabo energije. Ključnega pomena za izpolnitev Kiotskega
protokola bo stabilizacija emisij toplogrednih plinov iz prometa. 
Zaradi dolgoletnega onesnaževanja ozračja, posredno pa tudi
tal s snovmi (SO2, NOx), ki povzročajo kisle padavine, je
prišlo do propadanja gozdov v večjem delu Slovenije ter do ogrožanja biotske
raznovrstnosti. 
Poraba snovi, ki ogrožajo ozonski plašč (ODS) se je močno
zmanjšala. Uporaba klorofluoroogljikovodikov (CFC) pri proizvodnji izdelkov se
je opustila, poraba delno halogeniranih klorofluoroogljikovodikov (HCFC) pa je
v obdobju 1989–1996 naraščala in je v letu 1996 obsegala 16% dopustne ravni
porabe. 
Sedanja avtomatska merilna mreža za onesnaženost zraka ni
prilagojena spremenjeni vrsti onesnaženja zraka, posebno zaradi motornega
prometa in ne tudi novim zakonskim predpisom. 
Dolgoročne strategije za varstvo zraka Slovenija še nima.
Strategija bo morala odgovoriti na vprašanja, kako bo Slovenija zagotavljala
kvaliteto zraka (lokalno in splošno) v okviru mednarodno priznanih standardov
kakovosti (npr. Svetovna zdravstvena organizacija) in pri tem omogočati
potreben razvoj v proizvodnem, storitvenem in drugih sektorjih. 
Tla in gozd. Obdelovalna tla v Sloveniji predstavljajo
približno 32% površine, gozd pa več kot 50% površine. Z intenzivno
industrializacijo in kmetijsko proizvodnjo, pa tudi zaradi gostega prometa in
poselitve, so plodna tla in gozdovi po drugi svetovni vojni, predvsem pa v
zadnjih 20 letih, utrpeli veliko škode. Kmetijskim zemljiščem zaradi
neučinkovite zakonodaje spreminjajo namembnost. Slabšanje proizvodne
sposobnosti tal pospešujejo onesnaženo ozračje in onesnažene površinske vode.
Pri intenzivnem kmetijstvu prihaja pogosto do preobremenjevanja tal s hranili
(npr. z nitrati, deloma s fosfati) in rastlinskimi zaščitnimi sredstvi
(pesticidi)14. Neugodno vpliva tudi fizikalna degradacija tal zaradi
uporabe težke mehanizacije. Organizacijski ukrepi za te grožnje okolju še niso
vzpostavljeni (nadzorna služba za spremljanje kvalitete oz. onesnaženosti tal
in kmetijskih izdelkov, svetovalna služba za smotrno uporabo gnojil in
pesticidov, uvajanje sonaravnih proizvodnih metod itd.). Evidenca stanja
onesnaženosti tal je samo fragmentarna (Celje, Ljubljana, Dravsko polje, Krško
polje, Koper, Jesenice). Potrebno bo dokončati pregled stanja onesnaženosti tal
in za kritična mesta (predvsem na vodonosnih oz. proizvodno najpomembnejših
področjih) izvršiti potrebno sanacijo. Sedanja opazovalna mreža gozdov je
preredka na območjih z večjo stopnjo poškodovanosti dreves. Za potrebami
zaostajajo ukrepi pri spodbujanju sonaravne živinoreje (npr. uveljavljanje
prakse porabe odpadkov v ekonomskem obsegu farme ali njihove druge ustrezne
obdelave; ta problem je v Sloveniji precej pereč predvsem pri prašičjih
farmah). Uporaba blata iz čistilnih naprav, kompostov in muljev iz rečnih strug
in jezer v kmetijstvu je urejena s posebno uredbo o vnosu nevarnih snovi in
rastlinskih snovi v tla (Uradni list RS, št. 68/96). 
Poškodovanost slovenskih gozdov zaradi onesnaženosti zraka
(predvsem z SO2 in zakislinjevanje) je precejšnja, posebno iglavcev
(jelka, smreka). Tudi naravne nesreče ogrožajo gozd in škodo še povečujejo.
Zaznavno ogroženost predvsem na kraškem območju povzročajo gozdni požari.
Številčnost populacij nekaterih vrst rastlinojedih divjadi ni usklajena z
naravno zmogljivostjo gozda. Škoda, ki jo na drevju v sušnih in toplejših letih
povzročajo podlubniki, je velika. Gozd napadajo tudi različne bolezni.
Negativno pa vplivajo na stanje gozda tudi ekonomsko neustrezna raba gozda in
zmanjšana vlaganja v obnovo in nego gozda. Zakon o gozdovih iz leta 1994, ob
vrsti drugih predpisov, mednarodnih konvencij in ukrepov na vseh ravneh, pomeni
osnovo za postopno sanacijo slovenskih gozdov. 
Biotska raznovrstnost. Slovenija sodi po oceni
strokovnjakov med območja z nadpovprečno biotsko raznovrstnostjo15 .
Posebej značilni so gozdni, podzemni in vodni ekosistemi, mokrišča, morje,
alpski in gorski svet, suha travišča idr. Stanje biotske raznovrstnosti se
sicer ne spremlja sistematično, dosedanje sistematične ugotovitve (rdeči
seznami ipd.) pa potrjujejo osnovno oceno o resni ogroženosti rastlinskih in
živalskih vrst. Z ogrožanjem biotske raznovrstnosti je povezano neurejeno
področje ravnanja z genskim materialom. Povečuje se nevarnost nekontroliranega
vnosa tujih in spremenjenih organizmov, kar predstavlja nevarnost za biotsko raznovrstnost.
Morska obala je v pretežni meri grajena, 25% večjih rek je delno ali v celoti
reguliranih, neonesnaženi so samo še res izjemni deli vodotokov v povirjih.
Osušeni so mnogi močvirni travniki, na velikih kmetijskih površinah se kopičijo
ostanki kemikalij, življenjske selitvene poti živali sekajo številni
komunikacijski objekti. Za takšno stanje je več vzrokov: neusklajenost med
sektorji in prevlada ekonomsko močnejših sektorjev, pomanjkljiva zakonodaja in
njeno neučinkovito izvajanje, skromna sredstva za ohranjanje biotske
raznovrstnosti, za ključne bazične in aplikativne raziskave, podrejenost tega
segmenta tradicionalno bolje uveljavljani skrbi za klasična področja varstva
okolja idr. Ratifikacija Konvencije o mokriščih (Uradni list RS, št. 15/92), ki
so mednarodnega pomena (Pariški amandma še ni ratificiran), nalaga Sloveniji
ustreznejšo zaščito mokrišč. Vedno bolj so ogroženi tudi gozdni in gorski
ekosistemi. S podpisom Konvencije o varstvu Alp (Uradni list RS, št. 5/95 – MP,
št. 19/95) pa je narejen pozitiven korak v smeri zmanjševanja te ogroženosti. V
Sloveniji je statusno zavarovanega 8% ozemlja (od tega 4,2% kot naravni parki –
Triglavski narodni park, Spominski park Trepče). V zadnjih dveh letih je več
rezultatov na področju varstva narave – zavarovanje naravnega parka Škocjanske
jame in naravnega rezervata Škocjanski zatok. Glede na naravne danosti pa bi
bilo potrebno zavarovati okoli 30% ozemlja države. 
V zadnjem času se zaostruje problematika povsem neobvladane
trgovine (npr. trgovanje z neavtohtonimi, eksotičnimi živalskimi vrstami),
vnašanje tujih vrst pa ima lahko nepredvidljive posledice v naravnih
ekosistemih. Z uredbo o zavarovanju ogroženih živalskih vrst (Uradni list RS,
št. 57/93) ter uredbo o zavarovanju gliv (Uradni list RS, št. 45/94) se je
sicer bistveno razširilo dotedanje varstvo, kljub temu pa dejansko ohranjanje
vrst ni zadovoljivo. Z ratifikacijo Konvencije o biološki raznovrstnosti
(Uradni list RS, št. 7/96 – MP, št. 30/96), Bernske konvencije o varstvu
prostoživečega evropskega rastlinstva in živalstva ter naravnih habitatov
(Uradni list RS, št. 55/99 – MP, št. 17/99) ter Bonnske konvencije o varstvu
selitvenih vrst prostoživečih živali (Uradni list RS, št. 72/98 – MP, št.
18/98), je Slovenija naredila dodaten normativni korak, ki bo zahteval tudi
izvedbo v praksi. Čaka nas še ratifikacija Washingtonske konvencije o
mednarodni trgovini z ogroženimi vrstami živali in rastlin. V ta sklop
problematike sodi tudi iznos genskega materiala (semen) in opravljanja
poizkusov na način, ki v razvitih državah ni dovoljen. 
Ena od prepoznavnih značilnosti Slovenije je tudi krajinska
raznovrstnost, ki se je izoblikovala na stiku naravnih pokrajinskih enot, kot
posledica rabe prostora in načina življenja naših prednikov. Tradicionalno kmetovanje
je povzročilo nastanek določenih tipov drugotnih habitatov, ki imajo tudi
izreden pomen pri ohranjanju biotske raznovrstnosti. Značilno krajinsko
raznovrstnost ogroža opuščanje kmetijske rabe na nekaterih območjih (kraške
košenice in pašniki, visokogorski pašniki in intenzifikacija kmetijske
proizvodnje), zaradi česar se spreminjata videz krajine in biotska
raznovrstnost (izginjanje mokrotnih in suhih travišč). Na drugi strani je
raznovrstnost krajine pod pritiskom posledic neurejene prostorske politike in
urbanizma, sprememb v načinu kmetovanja ter preusmerjanja iz kmetijstva v druge
panoge (npr. turizem). Poseben problem so veliki posegi v prostor (avtocestni
križ) in to s svojim neposrednim vplivom (degradacija krajine, sekanje
biokoridorjev) kot tudi s potencialnim vplivom na prostor, zaradi objektivno
izboljšane dostopnosti in težav, ki izvirajo iz tega. 
Slovenija je bogata z elementi nežive narave (minerali,
fosili), z geomorfološkimi in hidrološkimi pojavi, ki tvorijo fond naravnih
vrednot (soteske, jame, slapovi itd.). Njihova atraktivnost je podlaga za hiter
razvoj različnih dejavnosti, ki temeljijo na izkoriščanju tega fenomena, to pa
je povezano s posegi na praviloma najobčutljivejša področja, posledica česar je
ogrožanje temeljnega fenomena samega ter biotske raznovrstnosti. 
Ravnanje z odpadki. Ravnanje z odpadki je ena
najslabše rešenih nalog v okviru varstva okolja v Sloveniji. Odlaganje na
lokalne (občinske) deponije je praktično edina možnost ravnanja s komunalnimi
in pretežno tudi z industrijskimi odpadki, pri čemer pa so ta odlagališča
pogosto neprimerno locirana, tehnično neustrezna (netesnjena, neodplinjena,
poplavna oz. v dosegu talnih vod ...), povrh vsega pa že pretežno zapolnjena. V
Sloveniji je 50.000–60.000 divjih odlagališč odpadkov. Posledica neustreznega
ravnanja z odpadki je tudi prekomerno sproščanje metana iz odlagališč odpadkov,
kar prispeva okoli 5% k celotni emisiji toplogrednih plinov v Sloveniji. Mnogo
deponij nima ustrezne dokumentacije in urejenega pravnega statusa16.
Ločeno zbiranje komunalnih odpadkov po gospodinjstvih imajo organizirano le v
nekaterih občinah. Problem predelave ločeno zbranih odpadkov ni ustrezno rešen.
Industrija največkrat odlaga svoje odpadke skupaj s komunalnimi, razen v
posameznih primerih, ko imajo podjetja svoja odlagališča za nekatere vrste
nevarnih odpadkov ali posamezne monodeponije, npr. halde za razne jalovine,
žlindre in pepele. Izvoz nekaterih vrst nevarnih odpadkov (npr. stare barve,
laki, topila...) v skladu s postopki Baselske konvencije (Uradni list RS, št.
48/93 – MP, št. 15/93) je za marsikatero vejo industrije edina možnost.
Nekatera podjetja imajo lastne sežigne naprave kot del tehnoloških postopkov.
Sežiga odpadkov v industrijskih termičnih procesih je zaradi odpora javnosti
malo, čeprav so ekološko sprejemljive tehnične možnosti za to velike (npr.
cementne peči). 
Zbiranje nekaterih sekundarnih surovin v industriji in
komunali je razmeroma tradicionalno in uspešno, čeprav se je zaradi izgube trga
nekdanje Jugoslavije promet s sekundarnimi surovinami nekoliko zmanjšal (indeks
1994/89 znaša 65%). Najuspešnejše je zbiranje železa, jekla, barvnih kovin,
stekla, papirja, tekstila in plastike. Glavni delež teh materialov nastaja in
se zbere v industriji, komunala prispeva malo. 
Za nekatere vrste komunalnih odpadkov, ki jih v EU že zelo
učinkovito zbirajo in reciklirajo, pri nas še nimamo urejenega zbiranja, npr.
aluminijaste pločevinke, polietilenske plastenke (oboje embalaža za pijače),
embalažni stiropor, lesene gajbice za sadje/zelenjavo, odpadna oblačila, belo
tehniko, aparate, ki vsebujejo elektronska vezja, stare avtomobile itd.
Embalažni del odpadkov se bo v bližnji prihodnosti moral radikalno zmanjšati
zaradi uveljavljanja nove smernice EU o embalaži (CD 94/62 EC, 1994). 
Na začetku je zbiranje in sortiranje nevarnih komponent, ki
so pomešane med komunalne odpadke (baterije in akumulatorji, ostanki
pesticidov, stare barve in organska topila, stara zdravila ipd). Ni še
definiran sistem za ravnanje z zbranimi materiali do dokončnega uničenja
oziroma reciklaže. 
Pomemben korak v smeri izboljšanja stanja predstavlja
dokument Strateške usmeritve Slovenije na področju ravnanja z odpadki –
Problemi in specifičnost pri približevanju Evropi (sprejet na Vladi RS 1.
avgusta 1996) s katerim so opredeljene osnovne usmeritve in cilji na področju
odpadkov ter hierarhija možnih načinov ravnanja z odpadki, ob upoštevanju
razvoja gospodarstva in vključevanja v evropske integracijske procese.
Strateške usmeritve so sestavni del NPVO, ki v programskem delu samo povzema
bistvene cilje in usmeritve ter ukrepe za izboljšanje stanja. 
Sevanja. Ionizirna sevanja v širšem okolju se
pojavljajo predvsem zaradi odpadnih radioaktivnih materialov. Od
visokoradioaktivnih odpadkov v Sloveniji redno nastajajo izgoreli gorivni
elementi v Nuklearni elektrarni Krško (NEK), ki se hranijo v posebnem vodnem
bazenu; njegova velikost omogoča shranjevanje do leta 2005. Tudi srednje in
nizkoradioaktivni odpadki iz NEK se shranjujejo pri povzročitelju in sicer v
posebnih sodih. NEK ima, kot edini objekt v Sloveniji, stalni monitoring
radiološke onesnaženosti okolice. Rudnik urana Žirovski vrh ima na deponiji
Boršt 660 kt jalovine, ki radiološko ogroža vodne izvire. Precej kontaminiranih
materialov in opreme se nahaja tudi v rudniku oz. predelovalnih obratih. Tudi
drugi povzročitelji (bolnišnice, inštituti, industrija ...) hranijo nizko in
srednjeradioaktivne odpadke v prehodnih skladiščih (dolgoživi izotopi v
Podgorici, ilegalno skladišče v Zavratcu ...) dokler razpad ni v okviru
dopustnega za odlaganje med komunalne odpadke (kratkoživi izotopi). Poseben
problem so radioaktivne snovi (predvsem izotopi joda) v odpadnih vodah iz
bolnišnic (predvsem Klinični center Ljubljana), ki se neprečiščene izpuščajo v
Ljubljanico in jo radiološko močno onesnažujejo. Nosilca dejavnosti
obvladovanja ionizirnih sevanj sta Uprava republike Slovenije za jedrsko
varnost ter Agencija za radioaktivne odpadke. 
V okolju se neionizirna sevanja pojavljajo predvsem
kot posledica delovanja raznih naprav (električni visokonapetostni daljnovodi,
transformatorske postaje, RTV-oddajniki, radarji, monitorji ...). Njihov vpliv
na bivalno in življenjsko okolje se pri nas še ne ugotavlja. Evropska unija
(EU) je leta 1994 izdala resolucijo o ugotavljanju in preprečevanju škodljivih
učinkov elektromagnetnih sevanj (A3-0238/94), ustrezna uredba je bila v
Sloveniji izdana leta 1996. 
V zadnjem času se kot poseben problem pojavlja svetlobno
onesnaževanje, ki ga povzroča osvetlitev naravnega okolja v nočnem času iz različnih
izvorov in zaradi katere prihaja do neželenih vplivov na posamezne rastlinske
in živalske vrste. 
Hrup. Zunanje življenjsko okolje Slovenije je zmerno
obremenjeno s hrupom. Povzročajo ga predvsem promet in proizvodne dejavnosti.
Razvoj manj hrupnih prometnih sredstev, omejevanje hitrosti vožnje in gostote
prometa (npr. v nočnem času), gradnja novih prometnic, odmaknjenih od bivališč,
namestitev protihrupne zaščite na hrupne objekte (ceste, železnice,
industrija), ugodno vplivajo na zmanjševanje povprečne obremenitve s hrupom.
Problemi se kažejo v starih prometnih sredstvih na starih prometnicah,
speljanih praviloma skozi naselja, in povečevanje osebnega in tovornega
prometa. Naši predpisi so za hrup v naravnem in življenjskem okolju dokaj
usklajeni s splošno priznanimi tujimi normami, medtem ko pri hrupu na delovnih
mestih zaostajamo za razvojem v EU. 
Okoljska tveganja. Naraščajoča ekonomska aktivnost,
povezana s proizvodnjo, transportom in distribucijo kemikalij in goriv oz.
snovi, ki potencialno ogrožajo zdravje ljudi in obremenjujoče vplivajo na
ekosisteme, pomeni tudi neprestano nevarnost nesreč (izpusti nevarnih snovi v
vodotoke in v podtalje, emisije škodljivih snovi v zrak, neustrezno ravnanje
ali dispozicija nevarnih in jedrskih odpadkov, prevozi goriv, nevarnih snovi in
odpadkov itd.). Slovenija je ratificirala Baselsko konvencijo o nadzoru gibanja
nevarnih odpadkov preko meja ter njihovega odlaganja (Uradni list RS, št. 48/93
– MP, št. 15/93). Predvidena je ratifikacija Helsinške konvencije o prekomejnih
vplivih industrijskih nesreč. 
Okolje in zdravje. Onesnaženo okolje (onesnažen zrak,
prekomeren hrup, uživanje onesnažene pitne vode, neustrezno ravnanje z odpadki
ter izpostavljenost ionizirajočemu in neionizirajočemu sevanju) vpliva na
nastanek številnih bolezni in bolezenskih stanj. Posebej ogrožene so občutljive
skupine prebivalcev (bolniki, otroci in starejši ljudje). Največji problem je
onesnažen zrak, kjer so glavne snovi, ki onesnažujejo žveplov dioksid, dušikovi
oksidi, ogljikov monoksid, ozon in trdni delci. Celovitih podatkov o
obolevnosti oziroma umrljivosti, ki je posledica onesnaženega zraka, še ne
zbiramo sistematično. Onesnaženost pitne vode in vnos različnih polutantov v
organizem je, zaradi velikosti prizadete populacije, pomemben zdravstveni
problem. V zadnjem času kažejo rezultati fizikalno-kemičnih analiz na
poslabšanje, posebno v vodovodnih sistemih, ki preskrbujejo veliko število
ljudi. Od dejavnikov okolja, ki vplivajo na zdravje, so pomembni še čezmeren
hrup, sevanje in onesnaženost zraka v zaprtih prostorih. Podatki o teh
dejavnikih, razen za radon, so skromni.
3.2 Pričakovane spremembe in problemi
Napoved pričakovanih stanj in problemov v okolju je zaradi
neznank, povezanih s procesom preoblikovanja proizvodnje in potrošnje, težko
določljiva. Po ocenah iz Strategije gospodarskega razvoja Slovenije, ki jo je
obravnaval tudi Državni zbor (EPA 1107, Poročevalec 19/95) bo predvidena hitra
gospodarska rast vplivala na raven onesnaženosti17 okolja18.
Te prognoze opozarjajo na pomen tehnološke prenove v funkciji
zmanjšanja obremenitev okolja ter smotrne rabe naravnih virov. Ekonomski učinki
aktivne politike varstva okolja na gospodarsko rast so večstranski. Po eni
strani bodo stroški sanacije in plačila okoljevarstvenih dajatev zavrli
nekatere, po drugi strani pa vzpodbudili druge dejavnosti. Varovanje okolja in
gospodarski razvoj sta cilja, ki se na strateški ravni vzajemno podpirata. 
Tendenca postopnega približevanja proizvodni strukturi
razvitih malih evropskih držav se kaže v povečanem deležu storitvenih
dejavnosti na račun zmanjšanja obsega industrije in delno kmetijstva. Po
scenariju pozitivnega gospodarskega razvoja Slovenije (+) naj bi se delež
industrije ustalil na okoli 38% BDP, kmetijstvo bi ohranilo delež okoli 4% BDP,
storitvene dejavnosti pa bi do leta 2000 dosegle 58% BDP. 
Povprečna letna rast produktivnosti v industriji do leta 2000
je ocenjena na 5,8% ob nadaljnjem zmanjševanju zaposlenosti za okoli 24.000
oseb. Scenarij negativnega gospodarskega razvoja Slovenije (-) predvideva mnogo
manj ugodna dogajanja, ki dosegajo 4-odstotno povprečno letno rast
produktivnosti, vendar ob več kot še enkrat večjem zmanjšanju števila
zaposlenosti. 
Kmetijstvo bo ob danih naravnih možnostih pridelave v
naslednjih letih povečalo predvsem poljedelsko proizvodnjo, medtem ko se bo v
živinoreji ta nekoliko zmanjševala. To bo spodbujala tudi država z večjimi
subvencijami v programe dezintenzifikacije kmetijske proizvodnje
(kmetijsko-okoljski programi – uredba EU 2078/92). Velike razlike v stopnji
rasti kmetijstva po obeh scenarijih ni. 
V nadaljevanju so prikazani
dejavniki stopnjevanja in zmanjševanja pritiskov na okolje


Dejavniki
  stopnjevanja pritiskov na okolje 
 
•  oživljanje gospodarstva z nevarnostjo vzpostavitve
  podobnega onesnaževalnega vzorca kot pred odobjem gospodarske krize, 
•  intenzifikacija primernih in opuščanju manj primernih
  površin lahko ogrozi tradicionalna občutljiva razmerja med človekom in
  naravo, 
•  pričakuje se povečan vnos genetsko spremenjenih
  organizmov v okolje, 
•  povečana ogroženost rastlinskih in živalskih vrst
  zaradi hidrotehničnih in agrotehničnih posegov, izgradnje avtocest, vnašanja
  tujih rastlinskih in živalskih vrst, 
•  naraščanje rekreacije ter nevarnost okoljsko
  neobvladanega prodora turizma na območja najobčutljivejših (in turistično
  atraktivnih) ekosistemov itd, 
•  sproščanje zasebne iniciative, ki bo terjala nove
  lokacije in bo brez vzpostavljanja državne funkcije varstva okolja vodilo v
  nadaljnje ogrožanje okolja in biotske raznovrstnosti, 
•  podrejanje okoljskih ciljev drugim, predvsem
  kratkoročnim (socialnim in drugim) interesom, 
•  povečan pritisk na tranzitni tovorni promet in s tem
  povečevanje emisij iz prometa, 
•  povečan promet bo po ocenah prispeval k povečanju
  emisij v ozračje, 
•  poskusi vnosa "umazanih" in cenejših
  tehnologij zunanjih investitorjev 
 
 

Dejavniki
  stopnjevanja pritiskov na okolje 
 
•  oživljanje gospodarstva z nevarnostjo vzpostavitve
  podobnega onesnaževalnega vzorca kot pred odobjem gospodarske krize, 
•  intenzifikacija primernih in opuščanju manj primernih
  površin lahko ogrozi tradicionalna občutljiva razmerja med človekom in
  naravo, 
•  pričakuje se povečan vnos genetsko spremenjenih
  organizmov v okolje, 
•  povečana ogroženost rastlinskih in živalskih vrst
  zaradi hidrotehničnih in agrotehničnih posegov, izgradnje avtocest, vnašanja
  tujih rastlinskih in živalskih vrst, 
•  naraščanje rekreacije ter nevarnost okoljsko
  neobvladanega prodora turizma na območja najobčutljivejših (in turistično
  atraktivnih) ekosistemov itd, 
•  sproščanje zasebne iniciative, ki bo terjala nove
  lokacije in bo brez vzpostavljanja državne funkcije varstva okolja vodilo v
  nadaljnje ogrožanje okolja in biotske raznovrstnosti, 
•  podrejanje okoljskih ciljev drugim, predvsem
  kratkoročnim (socialnim in drugim) interesom, 
•  povečan pritisk na tranzitni tovorni promet in s tem
  povečevanje emisij iz prometa, 
•  povečan promet bo po ocenah prispeval k povečanju
  emisij v ozračje, 
•  poskusi vnosa "umazanih" in cenejših
  tehnologij zunanjih investitorjev 
 


4. OSNOVNI CILJI VARSTVA OKOLJA V SLOVENIJI
4.1 Razvrstitev ciljev po pomenu
Na podlagi izvedenega postopka
identifikacije so bili problemi v okolju19 razvrščeni po pomenu in
iz njih izpeljani osnovni strateški cilji kot podlaga za izdelavo akcijskega
programa. Cilji sami in njihova razvrstitev po pomenu so seveda predmet
preverjanja in dopolnjevanja v procesu sprejemanja in spremljanja izvajanja
NPVO. Za vsako tematsko področje je podan seznam po pomenu razvrščenih ciljev:
 
VODNO OKOLJE
VO1) Zmanjšanje emisij iz točkovnih virov - odpadne vode iz
industrije, živinorejskih farm in komunalne odpadne vode
VO2) Zmanjšanje emisij iz razpršenih virov - intenzivno
kmetijstvo, razpršena poselitev brez urejenega čiščenja odpadnih voda, promet
VO3) Sanacija starih bremen, ki ogrožajo vodno okolje
VO4) Sanacija in preprečitev neustreznih posegov v vodno
okolje
 
RAVNANJE
Z ODPADKI
ODP1) Zmanjšanje nastajanja in nevarnostnega potenciala
odpadkov pri izvoru
ODP2) Povečanje snovne in energetske izrabe odpadkov ter zmanjševanje
emisij toplogrednih plinov
ODP3) Vzpostavitev učinkovitega sistema ravnanja z odpadki
ODP4) Postopna odprava starih bremen
 
BIOTSKA
RAZNOVRSTNOST IN GENSKI VIRI
BIO1) Preprečevanje zmanjševanja biotske raznovrstnosti na
ravni ekosistemov (in habitatnih tipov), vrst (in habitatov) ter genomov (in
genov)
BIO2) Preprečevanje nadaljnjega ogrožanje naravnega
ravnovesja zaradi neustreznega izkoriščanja rastlinskih in živalskih vrst
 
ZRAK
ZR1) Zmanjševanje onesnaževanja zraka iz industrijskih
virov
ZR2) Zmanjšanje emisij iz termoelektrarn
ZR3) Obvladovanje onesnaževanja zraka zaradi prometa
ZR4) Zmanjševanje emisij iz individualnih in skupinskih (kotlovnice)
kurišč v naseljih
ZR5) Zmanjševanje vzrokov za pojav fotokemijskega smoga in
troposferskega ozona
ZR6) Odprava uporabe CFC
ZR7) Zmanjšanje emisij toplogrednih plinov (Kioto)
ZR8) Obvladovanje problemov onesnaževanja zraka na velike
razdalje
 
TLA
IN GOZD
TLA1) Omejevanje kemičnega onesnaževanja tal in izvedba
nujnih sanacij
TLA2) Omejevanje fizikalne degradacije tal (zbitost,
erozijo...)
TLA3) Omejevanje nadaljnje degradacije gozdnih tal
 
HRUP
HR1) Zmanjšanje hrupa zaradi cestnega prometa
HR2) Zmanjšanje hrupa iz ostalih virov
 
SEVANJA
IONIZIRNA SEVANJA
SEV1) Zagotavljanje učinkovitega ravnanja z radioaktivnimi
odpadki
SEV2) Obvladovanje radioaktivnega sevanja v zunanjem
okolju
NEIONIZIRNA
SEVANJA
NIS1) Identificiranje in postopoma obvladovanje posameznih
virov neionizirnih sevanj
 
TVEGANJA
TVE1) Zagotovitev ustreznih postopkov ravnanja s
kemikalijami in gensko spremenjenimi organizmi v proizvodnji, prometu in
uporabi
TVE2) Uveljavitev ustreznega
skladiščenja, transporta in odlaganja kemikalij
4.2 Izbor strateške usmeritve
Ena od značilnosti politike okolja v preteklosti so
sorazmerno skromni rezultati varovanja okolja. Razlogi za to so številni, eden
od njih je tudi nejasno razmejevanje med bolj in manj pomembnimi problemi
okolja. Nejasnost je vodila v pretirano drobitev skromnih sredstev za okolje.
Določitev prioritet ne pomeni odstopa od celovitega pristopa k problemom
okolja, ampak je predvsem orodje osredotočanja na kritične točke oz. področja
in s tem učinkovitejše porabe virov, ki so na voljo. 
V procesu priprave NPVO so bile pretehtane štiri strateške
možnosti: 
1.     
Med posameznimi področji varstva okolja ni razlik. Vsa področja so enako
pomembna; 
2.     
Osredotočiti se je potrebno na eno področje in ga rešiti; 
3.     
Osredotočiti se je potrebno na nekaj strateško pomembnih področij; 
4.     
Z odločitvijo za vstop v EU so prioritete določene. 
Na podlagi številnih razprav je bila sprejeta odločitev za
tretjo možnost z naslednjo utemeljitvijo: 
1.     
Prva možnost ni bila sprejeta zaradi nevarnosti pretirane drobitve
skromnih sredstev ter dobrih izkušenj z osredotočenjem na ključne probleme, kot
je bil to primer na področju varstva zraka. 
2.     
Druga možnost ni bila sprejeta iz konceptualnih in praktičnih razlogov.
Problemi okolja so povezani, zato praktično ni mogoče izbrati samo ene
možnosti. Takšno prakso je poznala npr. Japonska na prehodu v sedemdeseta leta,
ko je vso pozornost usmerila samo na odpravo najnevarnejših polutantov (npr.
težke kovine). Za podoben način reševanja v Sloveniji ni realnih osnov in bi
izbor takšne možnosti lahko pomenil stagnacijo na vrsti področij, kjer
Slovenija že dosega spodbudne rezultate. 
3.     
Izbrana tretja možnost je podpirala četrto možnost, ne da bi bilo treba
zaradi tega odstopiti od ciljev, ki jih zahteva stanje v okolju. Primerjava
stroškov, potrebnih za izvedbo projektov za uskladitev z zahtevami EU20
z izbranimi prioritetami NPVO, je pokazala, da je ca. 89% sredstev iz naslova
aproksimacije neposredno usmerjenih na tri izbrana prednostna področja. Analiza
povezav med osnovnimi cilji varstva okolja in cilji iz naslova približevanja
zahtevam EU je pokazala: 
- 
Vse investicije iz naslova pridruževanja EU podpirajo cilje NPVO. Zunaj
neposrednega vpliva zahtev EU so predvsem področja varstva krajine, tal in
gozda, ki so v Sloveniji programsko pokrita s Prostorskim planom Republike
Slovenije (v pripravi) ter dolgoročnimi programi gospodarjenja z gozdovi in
kmetijstva (že sprejeti). 
- 
Investicije v varstvo okolja, ki jih zahteva samo pridruževanje EU,
presegajo danes razpoložljiva sredstva za varstvo okolja, zato zahtevane naloge
ne bo mogoče izpeljati drugače kot z izdatno pomočjo EU. Hkrati to tudi pomeni,
da obseg nalog, ki jih zahteva približevanje, predstavlja praktično maksimum
možnih investicij v naslednjih desetih letih. Sredstva, ki so na voljo v
proračunu, bo potrebno tako nameniti predvsem za inštitucionalno krepitev na
državni in lokalni ravni ter za tista področja, kjer ni mogoče sklepati na
prekrivanje interesov z EU. 
4.     
V preteklosti je bila v Sloveniji ena največjih težav onesnaženost
zraka, ki je ogrožala nekaj nad 40% prebivalcev in močno pripomogla k obsežnemu
propadanju gozdov. Zaradi tega ni presenetljivo, da je bila prva v praksi
uveljavljena prioriteta izboljšanje kakovosti zraka. V desetih letih je bila
izvedena obsežna zamenjava uporabe premoga z drugimi za okolje ustreznejšimi
energenti in energetskimi sistemi. Izvedena je bila uspešna sanacija enega
bloka v TE Šoštanj in že začeta sanacija tudi petega bloka, ljubljanska TE-TO
je pričela uporabljati premog z bistveno manjšo vsebnostjo žvepla. Strokovna
analiza stanja in predvsem trendov v okolju ter ocena primerjalnih strateških
prednosti Slovenije v evropskem prostoru je pokazala, da se bo treba v prihodnje
najbolj posvetiti skrbi za vodo, ustreznemu ravnanju z odpadki ter ohranitvi
biotske raznovrstnosti, ki je pomembna strateška primerjalna prednost
Slovenije. 
Prednostni cilji Slovenije na
prehodu v tretje tisočletje so:
-       
uspešno dokončanje zastavljenih programov varstva zraka, in njihovo
dopolnitev s programi zmanjševanja imisijskih koncentracij troposferskega ozona
in drugih škodljivih snovi ter emisij toplogrednih plinov,
-       
izboljšanje stanja vodnega okolja,
-       
uveljavitev sodobnih oblik ravnanja z odpadki,
-       
ohranjanje in varstvo biotske raznovrstnosti in genskih virov.
Prav tako je treba poudariti, da
je prednostni cilji tudi
-       
krepitev inštitucij varstva okolja na vseh ravneh,
kar je osnovni pogoj za dosego ciljev tega NPVO.
5. NPVO – ISKANJE POTI MED ŽELENIM IN MOŽNIM
5.1 Temeljna načela prihodnjega urejanja okoljskih vprašanj
Zasuk k trajnostnemu razvoju 
Čas prehoda je predvsem priložnost za spremembe po načelu
trajnosti. Koncept trajnosti razvoja v tem dokumentu razumemo predvsem kot
vzvod spreminjanja sedanjih vzorcev proizvodnje in porabe, oziroma, v najširšem
pomenu, sedanjega razmerja med naravo in družbo. Cilj trajnostnega razvoja ne
bo dosežen s tem nacionalnim programom, vendar pa bo izvedba opredeljenih
ukrepov in predvsem zamišljen sistem rednega spremljanja izvajanja pomemben korak
v uresničevanju tega načela21. Med drugim to predpostavlja tudi22:
-       
trajnost aktivnosti človeka in nemoteni razvoj v prihodnosti sta odvisna
od ustreznega gospodarjenja z okoljem in naravnimi viri; 
-       
zaloge naravnih virov in zmogljivosti so končne, kar zahteva smotrno
obvladovanje tokov snovi in energije v celotnem ciklusu, od pridobivanja do
uporabe; 
-       
vsak posameznik se mora zavedati neobnovljivosti nekaterih naravnih
virov in tega, da gre vsaka poraba naravnih virov na račun nekoga drugega. 
Skrb za trajnostni razvoj je izrecno opredeljena kot vse pomembnejša
strateška naloga države23, ki mora najti svoje mesto v okviru
razvojnih usmeritev vseh razvojnih sektorjev. 
Bolje preprečevati kot zdraviti 
Sodobni koncepti varstva okolja temeljijo na preprečevanju
pojava obremenjenosti okolja. V Sloveniji smo pred obsežno nadomestitvijo
zastarelih tehnologij, kar je pomembna priložnost, če jo bomo izkoristili na
okolju sprejemljiv način, z doslednim upoštevanjem načela preventive.
Modernizacija in optimizacija tehnoloških procesov je pomembna tudi zaradi
pozitivnega ekonomskega učinka ob racionalnejši uporabi surovin in energije. Ob
tem že pri samem viru prihaja v ospredje problem ravnanja z odpadki, s tem pa
nujnost razvoja ekonomskega in zakonodajnega sistema, ki zagotavlja smotrno
rabo surovin in energije z minimalizacijo emisij. 
Uvajanje novih tehnologij in procesa racionalne uporabe
surovin in energije je proces, ki je neločljivo povezan z izobraževanjem in
zagotovljenimi informacijami. 
Sporazumno reševanje naj ima prednost 
V skladu z načelom sodelovanja24 daje NPVO
prednost sodelovanju pred neposrednim urejanjem zadev s strani države in
opredeljuje osnovne okvire za spodbujanje sodelovanja vseh zainteresiranih
partnerjev, državne uprave, gospodarstva in javnosti, za sklepanje
prostovoljnih dogovorov povsod, kjer je tak način urejanja varstva okolja
učinkovitejši od zakonsko predpisanega. Takšna odločitev temelji na primerjalni
analizi obeh skrajnih pristopov (slika 1). Uveljavitev načela pa zahteva tudi
dostopnost do informacij, možnost preverjanja podatkov in njihove
interpretacije s strani neodvisnih inštitucij. Peti akcijski program EU do leta
200025 pomeni velik korak naprej v tej smeri. Prostovoljne
aktivnosti znotraj industrijskega sektorja imajo pri tem ključno vlogo tudi v
Sloveniji26. Takšen pristop ne izključuje prisile, jo pa omejuje na
neodzivni segment povzročiteljev. Pogoj za uspešno delovanje mehanizmov te
vrste je zaupanje javnosti, ki pa ga ni mogoče doseči preprosto in hitro.
Zahteva stvarne cilje in pozitivno izkustvo, ki ga je v svetu dovolj (primer
Nizozemske), prav tako pa dobro poznavanje slabosti in omejitev tega sistema,
ki ne more v celoti nadomestiti sedanjih inštrumentov varstva okolja. 
Slika 1: SWOT Analiza
prostovoljnega in zakonodajnega pristopa
Deljena odgovornost za okolje 
Začetki politike varstva okolja v svetu so temeljili na
zakonodaji in neposrednem nadzoru. Praktično edina partnerja sta bila država na
eni ter onesnaževalci na drugi strani. To fazo je danes (v svetu) nadomestil
koncept deljene odgovornosti28, ki zahteva aktivno vključitev in
sodelovanje vseh relevantnih dejavnikov: državnih organov, javnih in privatnih
podjetij ter javnosti. NPVO je zasnovan tako, da opredeljuje osnovne dejavnike
varstva okolja: državo, privatna in javna podjetja ter javnost. 
a)    
Primarna vloga države ni osredotočena samo na zakonodajno
področje, ampak tudi na področje ekonomskega planiranja ter vzpostavljanja
razmer za gospodarski razvoj, rabo prostora in naravnih virov, zagotavljanje
dostopnosti do informacij, izobraževanje, spreminjanje razmer na trgu (z davki
ipd.). Država nastopa tudi kot lastnik nekaterih podjetij in je odgovorna za
njihove okoljske značilnosti ter kot pomemben investitor, ki mora ne samo
spoštovati okoljske zahteve, ampak z investicijami posredno ali neposredno
maksimirati tudi okoljske cilje. V skladu z veljavno ureditvijo, je država
odgovorna za dejavnost nekaterih javnih služb varstva okolja29. V ta
sklop sodi tudi raven lokalne samouprave s svojimi pristojnostmi na
področju varstva okolja, ki so sicer obravnavane v posebnem poglavju. 
b)    
Podjetja različnih dejavnosti vplivajo na okolje, kot porabnik
naravnih virov ali z vplivi na okolje, v vseh fazah proizvodnega ciklusa. Glede
na to se delijo v dve skupini in sicer na podjetja, ki v varstvu okolja iščejo
poslovni interes za izboljšanje položaja na trgu in podjetja, ki še vedno
dajejo prednost maksimiranja dobička na račun okolja. NPVO opredeljuje cilje in
ukrepe za obe skupini s t. i. dvojnim pristopom, ki vključuje tako koncept
prisile in koncept spodbude30. Poudariti je treba, da se obravnava
podjetij ne zaključi z obvladovanjem same dejavnosti, ampak vključuje tudi
obvladovanje in odgovornost za proizvod v tem smislu, da omogoči potrošniku
izbor med proizvodi glede njihovih okoljskih značilnosti (eco-labelling).
Vsak posamičen član družbe (javnosti) nastopa v treh
oblikah: kot zainteresirani posameznik za stanje okolja, kot onesnaževalec
v funkciji bivanja ali dela in kot potrošnik. Da bi posameznik lahko
odigral svojo vlogo aktivnega dejavnika na področju varovanja okolja, morajo
biti izpolnjeni naslednji pomembni pogoji: znanje, ozaveščenost, informiranost
in obstoj dejansko razpoložljivih, okolju prijaznejših opcij (primer: dokler ni
vzpostavljen sistem ločenega zbiranja odpadkov ali alternativna oblika
transporta, je vsaka širša akcija neuspešna). Ob posamezniku, je pri doseganju
ciljev varstva okolja pomembna vloga nevladnih in drugih za varstvo okolja
zainteresiranih organizacij, sindikatov, strokovnih združenj itd.
6. AKCIJSKI PROGRAM DO LETA 2008, Z OPREDELITVIJO KONKRETNIH
UKREPOV DO LETA 2003
Akcijski program je razčlenjen po posameznih področjih
politike okolja (posebej za prednostna ter druga območja), sektorjih dejavnosti
ter za posebej občutljiva območja. 
Po posameznih področjih politike okolja je program razčlenjen
v dve obdobji in sicer do leta 2008 (v skladu z zahtevo ZVO) ter do leta 2003
(kot predvideno leto vstopa v EU). Znotraj teh obdobij so opredeljeni posamezni
ukrepi, pri čemer so za daljše obdobje opisani okvirno, z možnostjo
prilagajanja novim razmeram, medtem ko so za kratkoročno obdobje navedeni samo
tisti ukrepi, ki so temeljni pogoj za strateške cilje, določene s tem programom.
Pri oblikovanju NPVO so bila upoštevana naslednja načela: 
1.     
Načelo hierarhije dokumentov je splošno načelo, da NPVO povzema in
operacionalizira načela in zahteve, ki izhajajo iz ZVO, prevzetih mednarodnih
obveznosti ter strategije pridruževanja EU. Odmik od tega načela je mogoč samo
v primerih, ko gre za opredelitev ukrepov, ki so, kot že navedeno, temeljni
pogoj za dosego strateških ciljev. 
2.     
Načelo restriktivnosti, po katerem so opredeljeni samo tisti ukrepi, za
katere je v tem trenutku mogoče oceniti vse potrebno za njihovo izvajanje. 
3.     
Načelo deljene odgovornosti, v skladu s katerim v NPVO niso opredeljeni
ukrepi, ki morajo biti locirani v okviru programskih dokumentov posameznih
sektorjev. Pri tem pa NPVO opredeljuje mehanizme nadzora nad vključevanjem okoljskih
ciljev v posamezne dejavnosti.
6.1 Prednostna področja
6.1.1 Skrb za boljše stanje vodnega okolja
Podrobna razčlenitev ciljev: Strategija gospodarjenja z
vodami - v pripravi (MOP)
Odgovorno
ministrstvo: Ministrstvo za okolje in prostor
Obilje voda, čeprav neustrezno razporejenih v prostoru in
času, je ena največjih primerjalnih prednosti Slovenije na pragu novega
tisočletja. Tudi zaradi tega je nujno zaustaviti slabšanje površinskih voda in
predvsem podtalnice. 
Problemi kakovosti in količin voda, ki jih obravnavamo na
pragu 21. stoletja, so drugačni in bolj zaskrbljujoči od tistih v preteklosti,
ki so pred nekaj desetletji spodbudili razvoj pionirskih okoljskih in
vodnogospodarskih politik. Prvotni pristop, ki je temeljil na lokalnem in
parcialnem obravnavanju posameznih vodnih virov, danes ne ustreza sodobnemu
razvoju varstva in optimalne rabe voda in vodnega okolja. Zagotoviti moramo
usklajeno zadovoljevanje realnih sonaravnih potreb energetike, industrije in
izkoriščanja naravnih surovin, prometa, kmetijstva in gozdarstva, turizma in
drugih, ki jih po zagotovitvi primarnih potreb (pitna voda) in ohranjanja
narave še smemo izkoriščati. Politika nadzora in zmanjševanja tveganja, kot del
optimalnega gospodarjenja z vodami, omogoča najti kompromis med nadaljevanjem
dejavnosti na vodah – pod določenimi pogoji – in s kompenzacijo negativnih
učinkov z zmanjševanjem možnosti, da se ti pojavijo. Vodilo pri načrtovanju
raznih posegov je, da se ti čim bolj prilagodijo naravi vode. 
Država, kot skrbnik celotnega
naravnega bogastva Republike Slovenije, je dolžna uveljaviti splošne principe
gospodarjenja z vodami na ekosistemskih in ekonomskih osnovah in upoštevati
vodo kot odločilni dejavnik za trajnostni razvoj.
VO1) Zmanjšanje
emisij iz točkovnih virov - odpadne vode iz industrije, živinorejskih farm in
komunalne odpadne vode
VO2) Zmanjšanje
emisij iz razpršenih virov - intenzivno kmetijstvo, razpršena poselitev brez
urejenega čiščenja odpadnih voda, promet
VO3) Sanacija
starih bremen, ki ogrožajo vodno okolje
VO4) Sanacija in
preprečitev neustreznih posegov v vodno okolje
6.1.1.1 Okvirni program do leta 2008
Težišče aktivnosti bo na zmanjšanju emisij industrije na
odvodnike oz. vodno okolje ter na sanaciji dotrajanih industrijskih
kanalizacijskih sistemov, boljšem vzdrževanju skladiščnih naprav za nevarne
snovi in ustreznejšem ravnanju s padavinskimi vodami z onesnaženih površin.
Neposreden nadzor bo osredotočen na obvladovanje vplivov na podtalnice ter
preprečevanje nekontroliranega skladiščenja in/ali odlaganja odpadkov, ki
vsebujejo nevarne snovi. 
Sistemi za zbiranje odpadnih voda bodo postopno dosledno
povezani z ustreznim načinom njihovega čiščenja. Sedanje stanje čiščenja
odpadnih voda prebivalstva je prikazano na sliki 2. S predpisi bo določena
raven čiščenja na vseh sedanjih napravah. Nujna je izgradnja novih
kanalizacijskih omrežij s čistilnimi napravami za naselja, ki še nimajo javnega
kanalizacijskega omrežja. Pri določanju prednostnih objektov je treba
upoštevati kriterije optimalnega celostnega gospodarjenja z vodami31
ter ločene stopnje čiščenja odpadnih vod, predvsem po imisijskem in ne le
emisijskem kriteriju32. Na ekološko in gospodarsko specifičnih
območjih Slovenije (kraško območje, alpski svet, Pomurje, področja s
specifičnimi krajinskimi vrednotami in turističnim pomenom) bo potrebna višja
stopnja čiščenja (terciarno čiščenje). 
Z boljšim obveščanjem, izobraževanjem izvajalcev ter nadzorom
nad prometom kemijskih pripravkov bo potrebno zmanjšati vplive kmetijstva na
podtalnice z nitrati, fosfati in pesticidi (problematično predvsem zaradi
intenzivnega poljedelstva v severovzhodni Sloveniji), z organskimi snovmi, s
spojinami dušika z živinorejskih farm, z blati čistilnih naprav,
biotehnološkimi odpadki (miceliji) ipd. 
Okvirne usmeritve in ukrepi do leta 2008 za dosego ciljev na
področju vodnega okolja so: 
-       
Izdelava strategije gospodarjenja z vodami33 ter vključitev
in uskladitev s strategijami v kmetijstvu, industriji, energetiki, prometu in
turizmu. Oblikovanje strategije za doseganje končnih ciljev na posameznih
povodjih z upoštevanjem optimalnih ekonomskih in okoljskih rešitev celostnega
izkoriščanja vodnega bogastva in načrtno izkoriščanje njegovih komparativnih
prednosti je ena od prioritetnih nalog v državi. 
-       
Sprejetje zakonodaje s področja voda s pripadajočimi podzakonskimi
predpisi, ki bodo dopolnili sedanjo zakonodajo v skladu s smernicami EU.
Izdelava ekološko-tehnoloških standardov in kriterijev za uveljavljanje
Sloveniji primernih tehnologij čiščenja odpadnih voda, ravnanja z odpadnim blatom,
preskrbe s pitno vodo ter kriterijev za lociranje teh objektov bo dodaten
mehanizem doseganja ciljev na tem področju. 
-       
V prvi fazi izvajanja NPVO bo poudarek na izgradnji tistih čistilnih
naprav, ki so povezane z izpolnjevanjem zahtev slovenske zakonodaje ter smernic
EU. Predvsem v drugi fazi izvajanja NPVO, predvidoma po letu 2003, pa bo po
preliminarnih ocenah potekala intenzivna izgradnja čistilnih naprav za naselja,
manjša od 2000 ter naselja od 2000 do 15.000 prebivalcev. Njihova izgradnja je
v pristojnosti lokalnih skupnosti, zaradi česar ni mogoče oceniti obsega in
stroškov teh aktivnosti34. 
-       
Uveljavitve smotrne, upravičene rabe sladkovodnih virov, predvsem še
najkvalitetnejših, npr. z zapiranjem krogov tehnološke vode, uvajanjem suhih
tehnologij ipd. 
-       
V prakso varstva kakovosti voda vpeljava ekološko in ekonomsko
učinkovite metode za zaščito vodnega okolja s tehnologijami, ki so prilagojene
specifičnim naravnim razmeram in materialnim zmožnostim Slovenije. 
-       
Zagotovitev sistemskih in drugih pogojev za to, da bodo izvajalci javne
službe zbiranja in čiščenja odpadnih voda lahko prevzeli s tem programom
naložene naloge. Posebno pozornost je potrebno nameniti načinu uresničevanja
načela “onesnaževalec plača” (PPP), še posebej zaradi tega, ker so investicijski
stroški novih objektov za varstvo okolja za države v tranziciji35
visoki. 
-       
Z ukrepi na inštitucionalni in organizacijski ravni je potrebno
zagotoviti uporabo energetsko in ekološko optimalnih tehnik čiščenja voda. V
presoji projektov je potrebno zagotoviti selekcijo predlaganih rešitev in
uveljavljanje ekološko primernih in ekonomsko racionalnih načinov dispozicije
blata iz čistilnih naprav. Med organizacijske ukrepe, ki so pogoj za doseganje
ciljev, sodita: vzpostavitev organizacije po načelu regionalnega povezovanja
ter krepitev strokovnih in upravnih inštitucij na državnem nivoju za
zagotavljanje načel trajnosti pri gospodarjenju z vodnim bogastvom države36.
-       
Sedanje stanje raziskav je potrebno dopolniti z dolgoročno zastavljenim
znanstveno-raziskovalnim delom, povezovanjem tehničnih in naravoslovnih strok,
uveljavljanjem sodobnih metod in tehnologij zaščite in izkoriščanja voda ter
načrtnim vzpodbujanjem in usposabljanjem domačih strokovnih potencialov.
6.1.1.2 Program ukrepov do leta 2003
Program ukrepov do leta 2003 je prikazan v tabeli (Tabela 1).
Tabela
1 Program ukrepov na področju voda do leta 2003

6.1.2 Odpadki
Podrobna
razčlenitev ciljev: Strateške usmeritve RS za ravnanje z odpadki - EPA
1595/1996 (MOP) so integralni del NPVO
Odgovorno
ministrstvo: Ministrstvo za okolje in prostor
Odpadki so eno najslabše rešenih področij varstva okolja v
Sloveniji in pomemben vir onesnaževanja in ogrožanja vseh sestavin okolja.
Nakopičeni problemi pri ravnanju z odpadki so večplastni in izvirajo iz
dosedanjega družbenega odnosa do odpadkov in načina ravnanja z njimi, iz
pomanjkanja navpične in vodoravne upravne in strokovne usklajenosti in
organiziranosti, pomanjkanja pravnih predpisov in ekonomskih ukrepov, iz
geoloških in hidroloških značilnosti slovenskega prostora, značilnega vzorca
poseljenosti in za slovenski prostor čedalje značilnejših pojavov NIMBY (ne na
mojem dvorišču) in NIMET (ne v času mojega mandata). 
Prevladujejo neustrezne oblike ravnanja z odpadki vseh vrst.
Vsi dosedanji poizkusi reševanja problematike odpadkov niso dali opaznejših
rezultatov. Nekoliko boljši položaj je samo na področju zbiranja sekundarnih
surovin v industriji, vendar je v novih ekonomskih razmerah tudi ta sektor
zašel v krizo. 
Razreševanje problematike ravnanja z odpadki je pogoj za
dosego pomembnega dela ciljev na področju varstva okolja. Problematika je
kompleksna in zaradi omejenih virov terja selektiven pristop in ravnovesje med
organizacijskimi ter pravno-ekonomskimi ukrepi na eni strani ter konkretnimi
tehničnimi rešitvami na drugi. Ta dokument izhaja iz predpostavke, da dosedanje
oblike reševanja niso dale pravih rezultatov zaradi neselektivnosti pristopa in
poudarjanja tehničnih pred drugimi problemi. Strateške usmeritve Republike
Slovenije za ravnanje z odpadki, ki jih je Vlada Republike Slovenije že
sprejela, je najširši okvir reševanja problematike ravnanja z odpadki, zato jih
v tem dokumentu ne ponavljamo. Predlagani cilji in ukrepi so na načelni ravni
sicer skladni s strateškimi usmeritvami, na izvedbeni ravni pa NPVO samo vpenja
konkretne korake v širši okvir politike varstva okolja s ciljem doseganja
medsebojno dopolnjujočega učinka. 
Osnovni cilji so določeni s
Strateškimi usmeritvami Republike Slovenije za ravnanje z odpadki. Na globalni
ravni so osnovni cilji ravnanja z odpadki:
ODP1)   
Zmanjšanje nastajanja in nevarnostnega potenciala odpadkov pri izvoru,
ODP2)   
Povečanje snovne in energetske izrabe odpadkov ter zmanjševanje emisij toplogrednih
plinov,
ODP3)   
Vzpostavitev učinkovitega sistema ravnanja z odpadki,
ODP4)   
Postopna odprava starih bremen.
6.1.2.1 Okvirni program do leta 2008
Učinkovito in za družbo sprejemljivo ravnanje z odpadki
zahteva veliko število ukrepov in dejavnosti, ki so med seboj tesno povezani in
se dopolnjujejo. Postavljene cilje bo mogoče doseči ob najširšem razumevanju
vpliva problematike odpadkov na razvoj ter ob soglasju najširše javnosti pri
umeščanju objektov in naprav v prostor. Okvirne količine in sestava vseh
odpadkov, ocenjena napoved količin do leta 2000 ter gibanje v desetletju po
njem so prikazani na sliki 3. 
Količine komunalnih odpadkov bo mogoče zmanjšati z
ustreznim zbiranjem posameznih vrst odpadkov ter zagotovitvijo njihove snovne
in energetske izrabe (slika 4)45. Ločeno zbiranje nevarnih komponent
bo zmanjšalo nevarnostni potencial.

Na področju industrijskih odpadkov bo poudarek na
uvajanju ukrepov za vzpostavitev ravnanja z odpadki na ravni prakse EU. Ob teh
ukrepih bodo uvedeni tudi ukrepi na osnovi tržnih mehanizmov (npr. uvajanje
sistemov ravnanja z okoljem (EMS)), uvedba dajatev za imetnike – povzročitelje
odpadkov, višji stroški odlaganja odpadkov, olajšave v primeru uvajanja rešitev
ipd.), ki bodo spodbujali snovno in energetsko izrabo odpadkov ter zmanjševanje
njihove škodljivosti z razstrupljanjem, kemičnim/termičnim/biološkim
stabiliziranjem ipd. 
Realizacija Strateških usmeritev Republike Slovenije za
ravnanje z odpadki je izredno zahtevna in povezana z nizom skladnih ukrepov na
številnih področjih. Najpomembnejši bodo: 
-       
sprejem posodobljene zakonodaje z vsemi pripadajočimi podzakonskimi
predpisi, ki bodo zagotavljali z EU primerljive pogoje ravnanja z odpadki. S
predpisi bo potrebno opredeliti tudi pravila ravnanja z odpadno embalažo, 
-       
zagotavljanje organizacijskih in tehnično-prostorskih predpostavk
uveljavljanja rešitev (izdelava programov in odlokov za ravnanje z odpadki na
ravni lokalnih skupnostih; izdelava predinvesticijskih programov, prostorskih
aktov ipd.), 
-       
dosledno izvajanje obveznosti iz mednarodnih in bilateralnih pogodb
(Baselska konvencija (Uradni list RS, št. 48/93 – MP, št. 15/93)), 
-       
vzpostavitev informacijskega sistema za odpadke ter objekte in naprave
za obdelavo in končno oskrbo odpadkov, 
-       
uveljavljanje predlaganih rešitev bo temeljilo pretežno na ekonomskih
inštrumentih, ki bodo spodbujali minimaliziranje odpadkov pri izvoru ter k
zagotavljanju materialnih predpostavk za delovanje zamišljenega sistema, 
-       
ob ekonomskih inštrumentih bo na področju ravnanja z odpadki poudarek na
povezovanju povzročiteljev – imetnikov in odstranjevalcev odpadkov, 
-       
zaradi občutljivosti problematike in poudarjenega NIMBY učinka bo treba
posvetiti posebno pozornost trajnemu informiranju, izobraževanju in razvoju s
ciljem postopnega spreminjanja zavesti vseh prebivalcev.
6.1.2.2 Program ukrepov do leta 2003
Program ukrepov do leta
2003 je prikazan v tabeli (Tabela 2). 

6.1.3 Ohranjanje biotske raznovrstnosti
Podrobna razčlenitev ciljev: Strategija varstva narave - v
pripravi (MOP)

Odgovorno
ministrstvo: Ministrstvo za okolje in prostor
Za Slovenijo sta značilni pestra
in sorazmerno dobro ohranjena narava ter krajina (bogata biotska in geološka
raznovrstnost in krajinska raznolikost). Skupna odgovornost je, da te vrednote
ohranjamo, doživljamo, uporabljamo in predamo potomcem. Biotska raznovrstnost
je ena od prednosti naše države pred drugimi evropskimi državami. Poudarek
varstvenih prizadevanj v preteklosti je bil predvsem na naravni dediščini in
naravnih znamenitostih po zakonu o varstvu naravne in kulturne dediščine
(Uradni list SRS, št. 1/81 in 42/86 ter Uradni list RS, št. 8/90 in 26/92) in manj
na naravi kot celoti. Področje biotske raznovrstnosti in krajinske raznolikosti
je povezano s praktično vsemi problemi NPVO. Zaradi tega so vsi v tem dokumentu
navedeni osnovni cilji tudi osnovni cilji varstva biotske raznovrstnosti.
Osnovna specifična cilja sta:
BIO1)
Preprečiti zmanjševanje biotske raznovrstnosti na ravni ekosistemov (in habitatnih
tipov), vrst (in habitatov) ter genomov (in genov),
BIO2)
Preprečiti nadaljnje ogrožanje naravnega ravnovesja zaradi neustreznega izkoriščanja
rastlinskih in živalskih vrst
6.1.3.1 Okvirni program do leta 2008
Ključne so naslednje naloge: 
-       
priprava in sprejem državne strategije za biotsko raznovrstnost, varstvo
krajine in geološke dediščine, ki bo skladna s Panevropsko strategijo biotske
in krajinske raznovrstnosti; 
-       
priprava in sprejem zakona o varstvu narave s ciljem preurediti upravo,
pristojno za varstvo narave, na novo določiti pristojnosti in njihovo delitev
na krajevni, regijski in državni ravni ter zapolniti vrzeli pri varstvu vrst in
habitatov znotraj in zunaj zavarovanih območij, še posebno na krasu ter
zapolnitev vrzeli pri varstvu geološke in geomorfološke dediščine; 
-       
ratifikacija mednarodnih pogodb (Washingtonska konvencija). 
Zagotoviti bo potrebno: 
-       
koordinacijo regionalnih zavodov za varstvo naravne dediščine z
upravnimi enotami v drugih ministrstvih, ki skrbijo za upravljanje gozdov, lova
in ribolova; 
-       
krepitev upravljanja pri različnih vrstah zavarovanih območij z
ustanavljanjem uprav, odvisno od velikosti in pomembnosti območja; 
-       
postopno povečanje različnih kategorij zavarovanih območij na okoli 30%
državnega ozemlja (slika 5); 
-       
posebna strategija, ki jo zahteva Ramsarska konvencija (Uradni list RS,
št. 15/92), bo postala sestavni del državne naravovarstvene strategije; 
-       
pripravo seznama ogroženih mokrišč v skladu z določbami Ramsarske
konvencije; 
-       
na področju mednarodnega sodelovanja bodo osnovne naloge: vključevanje v
mednarodne programe s področja varstva narave (iz Unescovih npr.: MAB, WHC,
Ramsar) in projekte (mednarodni strukturni fondi, npr. GEF); umestitev v
mednarodne standarde (organizacija dejavnosti, pravnosistemski priključki
idr.); nadaljevanje in poglabljanje sodelovanja v mednarodnih organizacijah in
fondacijah (IUCN, WWF, Euronatur, Eurosite itd.); 
-       
pripravo inventarjev naravnih vrednot; 
-       
aktivnosti za aktivno vključitev varstva dediščine v okoljsko politiko s
ciljem zmanjšanja tveganj fizičnega propadanja dediščine zaradi onesnaževanja,
v skladu z zahtevo konvencije o varstvu stavbne dediščine in priporočili odbora
ministrov državam članicam sveta Evrope50.
6.1.3.2 Program ukrepov do leta 2003
Akcijski
program za obdobje do leta 2003 je prikazan v tabeli (Tabela 3). 

6.2 Druga področja politike okolja
6.2.1 Varstvo zraka in podnebja
Podrobna razčlenitev ciljev: Strategija varstva zraka -
dokument še ni v pripravi (MOP)
Program
zmanjševanja emisij toplogrednih plinov - dokument v pripravi (MOP)
Odgovorno
ministrstvo: Ministrstvo za okolje in prostor
V zadnjih nekaj letih se je onesnaževanje zraka iz
stacionarnih virov sicer znatno zmanjšalo, povečalo pa se je onesnaževanje zaradi
prometa. S postopnim oživljanjem industrijske dejavnosti se bodo ponovno
povečevale emisije iz teh virov, čeprav po ocenah znatno počasneje. Osnovna
usmeritev za naslednjih deset let je oblikovanje ukrepov za sočasno
obvladovanje stacionarnih in mobilnih izvorov onesnaževanja zraka. Osnovna
dolgoročna naloga na področju kakovosti zraka je učinkovita zaščita ljudi pred
zdravstvenimi tveganji zaradi onesnaženega zraka51 in zmanjševanje
emisij toplogrednih plinov. V obdobju do leta 2008 so prednostni cilji na
področju varstva zraka:
ZR1) Zmanjševanje onesnaževanja zraka iz
industrijskih virov,
ZR2) Zmanjšanje emisij iz termoelektrarn,
ZR3) Obvladovanje onesnaževanja zraka zaradi
prometa,
ZR4) Zmanjševanje emisij iz individualnih in
skupinskih (kotlovnice) kurišč v naseljih,
ZR5) Zmanjševanje vzrokov za pojav fotokemijskega
smoga in troposferskega ozona,
ZR6) Odprava uporabe snovi, ki ogrožajo ozonski
plašč (ODS),
ZR7) Zmanjšanje emisij toplogrednih plinov (Kioto),
ZR8) Obvladovanje problemov onesnaževanja zraka na
velike razdalje.
Okvirni cilji po polutantih so: 
-       
priprava in izvajanje ukrepov za zmanjšanje emisij toplogrednih plinov v
skladu z obveznostmi iz Kiotskega protokola – toplogredni učinek emisij CO2,
CH4, N20, HFC, PFC, SF6 je treba zmanjšati za 8% glede na leto 1986;
-       
Snovi, ki ogrožajo ozonski plašč (ODS): uveljavitev sprejetih predpisov.
Prepoved izpuščanja ODS v zrak in uvedba regeneracije ODS; 
-       
SO2: zmanjšanje emisij v okvir dopustnih obremenitev –
zmanjšanja obremenitve iz l. 1980 za 45, 60 oz. 70% do l. 2000, 2005 oz. 2010
(protokol o SO2 h Konvenciji o onesnaževanju zraka na velike
razdalje preko meja (Uradni list RS, št. 7/98 – MP, št. 29/98)); 
-       
NOx: doseči obremenitev 40.000 t/leto v skladu s protokolom o
NOx z izvajanjem ukrepov v termoelektrarnah in
termoelektrarnah-toplarnah in v prometu. 
-       
NH3: cilji bodo prilagojeni mednarodnim obveznostim52;
-       
Izvajanje ukrepov za zmanjšanje emisij hlapnih organskih snovi (VOC); 
-       
Težke kovine: znižanje emisij kadmija (Cd), živega srebra (Hg) in svinca
(Pb) v skladu z določili protokola o težkih kovinah; 
-       
Prah: uveljavitev sprejetih predpisov; 
-       
Drugi kontaminanti, npr. težko razgradljive organske snovi (POP):
opraviti bo treba analizo stanja. Konkretne cilje je mogoče določiti samo na
prizadetih lokacijah. 
Pogoji za dosego zastavljenih ciljev: 
-       
priprava dolgoročne strategije za varstvo zraka, 
-       
priprava programa za zmanjševanje emisij toplogrednih plinov, 
-       
izpolnitev prevzetih mednarodnih obveznosti: 
1.     
Konvencija Združenih narodov o onesnaževanju zraka na velike razdalje
preko meja (Uradni list RS, št. 9/92), ki vsebuje več protokolov (drugi se
nanaša na kontrolo žveplovega dioksida, pripravljajo pa se tudi novi, npr. za
VOC, SO2, NOx, težke kovine, POP ...). 
Slovenija je
sprejela obveznosti za zmanjšanje emisije SO2 po drugem žveplovem
protokolu (Uradni list RS, št. 7/98 – MP, št. 29/98), kar nas obvezuje, da
do leta 2005 zmanjšamo letno emisijo SO2 na skupno 93.000 ton, do
leta 2010 pa na 70.000 ton. Emisija v letu 1996 je znašala 110.000 ton, v letu
1997 pa se je povišala in je znašala 120.391 ton. Smernica EU predvideva
zmanjšanje za 35% od leta 1980 do leta 2000, kar je Slovenija dosegla v letu
1996 (slika 6).
Protokol
o lahkohlapnih ogljikovodikih predvideva do leta 1999 (EU do leta 2000)
30-odstotno zmanjšanje glede na leto 1988. Slovenija protokola še ni podpisala,
pomenil pa bi omejitev emisij hlapnih organskih snovi na 24.500 ton (zadnji
izračun emisije je bil narejen za leto 1990 in je znašal 35.000 ton). 
V pripravi je protokol
o dušikovih oksidih in sorodnih snoveh, ki bo omejeval škodljive učinke
zakisljevanja, fotokemičnega smoga in evtrofikacije. Pričakovati je, da bomo
morali zmanjšati emisije NOx za vsaj 30% glede na leto 1987, kar
pomeni dovoljeno letno emisijo 40.000 ton (v letu 1997 je znašala emisija NOx
70.600 ton). EU pa je predpisala zmanjšanje emisije za 30% v obdobju
1990-2000 (slika 7). V pripravi sta tudi protokola o težkih kovinah in
obstojnih organskih snoveh.
2.     
Konvencija o spremembi podnebja (Uradni list RS, št. 13/95 – MP,
št. 59/95). Kiotski protokol nalaga razvitim državam in državam v tranziciji
zmanjševanje emisij toplogrednih plinov. Obveznost Slovenije po tem protokolu
je zmanjšati emisije toplogrednih plinov (CO2, CH4, N2O,
HFC, PFC in SF6) v povprečju za 8% v obdobju 2008–2012 glede na
referenčno leto 1986. V letu 1986 je znašala emisija CO2 iz porabe
fosilnih goriv 15,1 mio ton in nato padala do leta 1991, ko je znašala 12,7 mio
ton. Od tedaj emisije CO2 zaradi porabe fosilnih goriv naraščajo,
tako da so leta 1997 dosegle 15,5 mio ton. Cilj EU na tem področju je
stabilizacija emisij CO2 na ravni iz leta 1990 do leta 2000 ter
njihovo nadaljnje zmanjševanje po letu 2000 (slika 8). Projekcije kažejo, da
bodo brez dodatnih ukrepov emisije zaradi porabe fosilnih goriv v letu 2010
glede na stopnjo gospodarske rasti med 15 in 19 mio ton CO2. Za
zadostitev obveznostim iz Kiotskega protokola bo potrebno pripraviti celovit
program zmanjševanja emisij toplogrednih plinov, ga izvajati hkrati s
spremljanjem učinkov ter periodično novelirati. Povsem bo potrebno izkoristiti
možnosti zmanjševanja tudi drugih toplogrednih plinov, nekateri sektorji, npr.
ravnanje z odpadki, imajo velike možnosti za zmanjševanje.
3.     
Montrealski protokol (in pripadajoči amandmaji) o opustitvi
snovi, ki škodljivo vplivajo na ozonski plašč (Uradni list RS, št. 76/98 – MP,
št. 19/98). 
V tem okviru prevzetih obveznosti bo potrebno zagotoviti: 
-       
uskladitev strategij predvsem v energetiki, industriji, prometu,
kmetijstvu in gozdarstvu ter ravnanju z odpadki s strategijo varstva zraka in
programom za zmanjševanje emisij toplogrednih plinov, 
-       
popolnoma izkoristiti medsebojno dopolnjujoče učinke povezanega
reševanja lokalne onesnaženosti zraka in zmanjševanja emisij toplogrednih
plinov, 
-       
uvajanje določil iz sprejetih mednarodnih protokolov v domačo
zakonodajo, 
-       
aktivno vlogo slovenskega komiteja za vprašanja podnebnih sprememb, 
-       
Za doseganje ciljev iz Kiota bo potrebno pripraviti inštrumente
(predvsem ekonomske) za minimaliziranje stroškov zmanjšanja emisij (ob
upoštevanju drugih relevantnih kriterijev). V skladu s tem se bo med sektorji
porazdelitev bremena zmanjševanja emisij oblikovala tako, da bodo čim bolj
izenačeni mejni stroški zmanjševanja vseh ključnih sektorjev. 
Drugi splošnejši pogoji so: 
-       
Uveljavljanje pogojev za zamenjavo ekološko nesprejemljivih surovin53.
Nadaljevanje izločanja okolju ali zdravju nevarnih snovi54 iz
uporabe – v skladu z zahtevami mednarodnih pogodb in/ali težo lokalnih problemov.
-       
Spodbujanje učinkovite in varčne rabe energije vseh vrst bo
zagotovljeno predvsem z ustrezno ceno energije (vključno s stroški varstva
okolja), ugodnejšimi krediti pri energetsko učinkovitejših investicijah ipd.
Individualno varčevanje z energijo bo potrebno spodbujati s stimuliranjem
izboljšav pri izolaciji zgradb in nakupov čistejših energentov, spodbujanjem
kogeneracije55 ipd. Bolj bo treba tudi izkoristiti možnosti uvajanja
sistemov zagotavljanja kakovosti (ISO 9000) in varstva okolja (ISO 14000).
Spodbujati bo potrebno porabo primarnih energentov v industrijskih termičnih
postopkih s kontroliranim sosežigom določenih odpadnih snovi (olj, topil, smol,
gum ...), za kar bo treba izdelati ustrezne tehnične in ekološke kriterije. 
-       
Uvajanje daljinskega ogrevanja in plinifikacija ter uvajanje ekološko
kvalitetnih goriv. Z ukrepi zaostrene zakonodaje, kontrole, uporabe
cenovnih mehanizmov ter povečane ekološke zavesti bomo spodbujali procese
zamenjave neprimernih energentov s kvalitetnejšimi. 
-       
Povečevanje deleža obnovljivih virov energije. Povečevati bo
treba oskrbo iz obnovljivih vrst energije, predvsem vodne energije, energije
sonca in vetra, hidrotermalne energije, lesa, biomase ter odpadkov, pri tem pa
skrbno upoštevati princip trajnostnega razvoja izkoriščanja teh virov56.
Pospeševati bo potrebno gradnjo zbiralnikov sončne energije (velike možnosti
predvsem v privatnem sektorju in v turizmu), uporabo lesa in lesnih odpadkov za
kurjenje, izkoriščanje deponijskega plina itd. 
Energetska oskrba iz NEK: Ob razmeroma zanesljivem
dosedanjem obratovanju, omejenih rezervnih zmogljivostih drugih energetskih
virov in malo verjetnemu skorajšnjemu zmanjšanju porabe energije ni realno
pričakovati predčasne ustavitve delovanja te elektrarne57. Njena
ustavitev bi povzročila potrebo po nadomestni energiji iz fosilnih goriv, kar
pa bi povečalo onesnaževanje zraka s CO2, NOx idr. in
otežkočilo izpolnjevanje mednarodnih obveznosti. 
Ukrepi za varstvo zraka po dejavnostih. Po posameznih
dejavnostih bo potrebno zagotoviti: 
-       
Energetika. Z izgradnjo čistilne naprave na 5. bloku TEŠ se bo
obremenjevanje ozračja s SO2 zmanjšalo za 70%. Na podlagi meritev bo
potrebno oceniti morebitna odstopanja od predpisanih emisijskih koncentracij in
uspešnost izvedenih ukrepov v primeru drugih TE-TO. Z izgradnjo čistilnih
naprav za NOx ob hkratnih ukrepih v prometu bi država zadostila
zahtevam protokola o dušikovih oksidih. Za izpolnjevanje obveznosti Kiotskega
protokola bo potrebno proučiti, ali obstajajo še kakšne možnosti za
zmanjševanje emisij toplogrednih plinov iz energetskih naprav, vključno z
emisijami metana pri izkopu premoga. 
-       
Industrija. Prednostna vlaganja bodo potrebna za energetsko
optimalizacijo in ekološko sanacijo največjih emitentov v industriji.
Najhitrejše učinke pričakujemo s prehodom na kvalitetna trdna in tekoča goriva
oz. plin ter/ali namestitvijo učinkovitih naprav za čiščenje emisij snovi v
zrak. Za boljšo izrabo goriv in s tem manjše emisije strupenih in toplogrednih
plinov bo potrebno zagotoviti razmere, ki bodo omogočale večji delež
kogeneracije v industriji. 
-       
Kmetijstvo. Gradnja anaerobnih čistilnih naprav za gnojevko z
zajemanjem in uporabo plina na vseh farmah, ki nimajo usklajenih tokov gnojevke
z odjemom v poljedelstvu. Ukrep je treba spodbujati prednostno na območjih z
majhno sprejemno sposobnostjo (območja pomembnejših podtalnic, kraška območja
idr.). Zmanjševanje emisij toplogrednih plinov v kmetijstvu bo mogoče doseči s
spodbujanjem sonaravnega kmetijstva, dodatnim zmanjševanjem rabe dušičnih
gnojil ob uporabi agrometeoroloških podatkov za povečanje učinkovitosti
gnojenja in zmanjšanju števila glav goveda ob hkratnem povečevanju mlečnosti. 
-       
Široka potrošnja. Načrtno uvajanje daljinskega ogrevanja na
področjih z večjo gostoto odjema toplote za ogrevanje in pripravo tople vode
ter plinifikacija individualnih kurišč na področjih s srednjo gostoto odjema.
Na drugih področjih doseči zamenjavo premoga s tekočimi gorivi, ki imajo že
zmanjšano vsebnost žvepla. Biomasa bo imela prednost na področjih, ki imajo
naravne možnosti za to. Nadzor nad vzdrževanjem kurilnih naprav, ukrepi za
zmanjševanje rabe energije pri renovacijah sedanjih in gradnji novih stavb ter
uvajanje energetsko varčne razsvetljave in naprav v gospodinjstvih bodo
prispevali k manjši lokalni onesnaženosti zraka in zmanjšanju emisij
toplogrednih plinov. 
-       
Promet. Za obvladovanje pričakovanega povečevanja emisij iz
prometa bo potrebno določiti kritične obremenitve prizadetih ekosistemov,
sistematično izvajati monitoring na gosto naseljenih in varovanih območjih ob
prometnicah, uvajati finančne, zakonske in tehnične omejitve za promet na
ogroženih območjih, predvsem v mestih, velikih stanovanjskih naseljih in na
občutljivih naravnih območjih. Zakonsko bo potrebno zagotoviti boljše
vzdrževanje motorjev vozil in z inštrumenti davčne politike doseči, da bodo
nova vozila energetsko varčna. Drugi ukrepi, ki jih bo potrebno uveljaviti za
zmanjševanje okoljskih obremenitev osebnega prometa so: modernizacija in
zagotavljanje privilegiranega položaja javnega transporta v okviru prometnih
ureditev mest, ureditev mirujočega prometa s primerno cenovno politiko,
povečanje obsega in ureditev varnih kolesarskih stez, omejevanje osebnega
prometa v mestnih središčih ter optimalizacija prometne infrastrukture zaradi
zmanjševanja prometnih zastojev. Izven mest bo mogoče omejevati emisije
strupenih in toplogrednih plinov prometa z omejitvijo hitrosti in dvigom cen
cestnin. Posebno pozornost moramo nameniti cestnemu tranzitnemu prometu, ki ga
je ob sodelovanju s sosednjimi državami potrebno preusmeriti na železnico
(oprtni vlaki). 
Akcijski program varstva zraka do leta 2003 je predstavljen v
tabeli (Tabela 4). 

6.2.2 Tla65
in gozd
Podrobna razčlenitev ciljev: Strategija varstva narave - v
pripravi (MOP) Strategija razvoja slovenskega kmetijstva - sprejeta (1993);
Program reforme kmetijske politike (sprejeta oktobra 1998 na Vladi); Program
razvoja gozdov v Sloveniji - Uradni list RS, št. 14/96 (MKGP)
Odgovorno
ministrstvo: Ministrstvo za okolje in prostor ter Ministrstvo za kmetijstvo,
gozdarstvo in prehrano
Tla so naravni vir, potreben za pridelavo hrane,
industrijskih surovin in pridobivanje energetskih virov, pa tudi naravna
vrednota, ki jo varujemo kot naravno dediščino. Kot naravni vir, naravna
vrednota in kot nosilec prostora, so za obstoj in razvoj človeštva
nenadomestljiva. Ohranitev naravnega vira tal pred fizičnim uničenjem in
onesnaževanjem ter ohranitev ravnovesja med tlemi in ostalimi deli ekosistema
je danes ena pomembnih aktivnosti v slovenskem prostoru. Gospodarjenje s tlemi
mora zagotoviti ohranjanje naravnih značilnosti tal in omogočiti ustrezno raven
življenja človeka. Cilj gospodarjenja je torej zagotoviti ravnovesje med
naravnimi danostmi tal in ukrepi za ustrezno življenje človeka. Trajnostni
razvoj zahteva ohranitev in varovanje vseh funkcij tal v kopenskih ekosistemih,
tako naravnih kakor grajenih (antropogenih), saj so poškodbe tal oziroma
spremembe v tleh pogosto neobnovljive. Ohranjanje in varstvo kmetijskih tal in
gozda sta torej dolgoročnega strateškega pomena za ohranjanje plodnega
potenciala slovenskih tal in proizvodno/reprodukcijske sposobnosti gozdov. 
Gozdovi so bistveni za ohranitev vseh oblik življenja, poleg
tega pa so pomembni tudi za gospodarski razvoj. So vir lesa, hrane ter zdravil
in so bogata skladišča velike količine bioloških proizvodov, med katerimi jih
veliko sploh še ni odkritih. Delujejo kot zbiralniki vode in ogljika, ki bi
sicer, sproščen v atmosferi v obliki CO2, deloval kot toplogredni
plin. V gozdovih domuje veliko število prosto živečih vrst, ki v celoti
pomirjujočega zelenja in v vzbujanju občutkov časovnih razsežnosti naravnega
razvoja izpolnjujejo človekove kulturne in duhovne potrebe. V Sloveniji je bil
leta 1993 sprejet zakon o gozdovih (Uradni list RS, št. 30/93), katerega cilj
je zagotovitev sonaravnega ter večnamenskega gospodarjenja z gozdovi, v skladu
z načeli varstva okolja in naravnih vrednot, trajno in optimalno delovanje
gozdov kot ekosistema ter uresničevanje njihovih funkcij. V Državnem zboru RS
je bil že sprejet program razvoja gozdov v Sloveniji, s katerim so določeni
nacionalna politika sonaravnega gospodarjenja z gozdovi, usmeritve za ohranitev
in razvoj gozdov ter pogoji za njihovo izkoriščanje oziroma večnamensko rabo.
Program razvoja gozdov v Sloveniji ima precej prvin okoljevarstvenega
dokumenta. NPVO ne ponavlja ciljev in ukrepov iz navedenih dokumentov, ampak se
ukvarja predvsem s problematiko ogrožanja gozdov zaradi onesnaževanja. 
Osnovni cilji do leta 2008 so:
TLA1) Omejiti
kemično onesnaževanje tal in izvesti nujno sanacijo,
TLA2) Omejiti
fizikalno degradacijo tal (zbitost, erozijo...),
TLA3) Omejiti
nadaljnjo degradacijo gozdnih tal.
Prvi pogoj uspešnega obvladovanja problematike onesnaženosti
tal in ohranjanja zemljišč v prvotni vlogi je poznavanje obsega in
intenzivnosti problematike ter priprava in upoštevanje ustrezne zakonodaje.
Glede na to, da trenutno poznamo podatke o onesnaženosti tal le za okoli 8%
ozemlja, je prednostnega pomena zaključiti raziskave onesnaženosti tal, kot jih
predvideva predhodna razporeditev vzorčnih lokacij na podlagi koordinatne mreže
(slika 9). Naslednji pogoj je vzpostavitev monitoringa onesnaženosti tal ter
talnega informacijskega sistema. 
V najkrajšem času bo potrebno izdati in uveljaviti predpise,
ki bodo uvajali pravila dobre kmetijske prakse in na njihovi podlagi zagotoviti
dosledno uveljavitev sonaravnih načel pri obdelovanju in agrarnih operacijah
zemljišč. Za dosego teh ciljev, ki bodo terjali bistveno spremembo v sedanjem
načinu gospodarjenja na kmetijskih in gozdnih površinah, bo potrebno
zagotoviti: 
-       
integracijo varstva tal in gozda v resorne programe dela: kmetijstva,
gozdarstva, industrije, prometa, turizma, gospodarjenja z vodami, prostorskega
planiranja, obrambe ipd.; 
-       
uskladitev in upoštevanje zakonodaje, ki bo povzela smernice EU in FAO; 
-       
preprečevanje nadaljnjega točkovnega in disperznega
onesnaževanja/obremenjevanja tal iz različnih virov – enako velja za
problematiko erozije tal; 
-       
izvedbo programov za sanacijo prekomerno onesnaženih tal; 
-       
vzpostavitev informacijskih in ekspertnih sistemov o onesnaženosti tal
ter njihovi optimalni rabi oz. učinkoviti sanaciji; 
-       
stabilne razmere za spremljanje učinkov onesnaženega zraka in drugih dejavnikov,
ki imajo negativen vpliv na gozdne ekosisteme; 
-       
zgoščevanje mreže in vključevanje novih metod bioindikacije v shemo
popisa poškodovanosti gozdov v Sloveniji ter podpora procesnim
vzročno-posledičnim študijam delovanja gozdnih ekosistemov; 
-       
vzpostavitev in vzdrževanje genskih bank ter postopna inventarizacija in
karakterizacija genske raznolikosti v gozdnih ekosistemih; 
-       
ohranjanje neokrnjenih velikih ekosistemov gozda ter zagotavljanje
usklajene rabe gozdnega prostora med gozdarstvom, kmetijstvom, vojsko,
prometom, vodnim in elektro gospodarstvom idr.
Akcijski program je podrobneje opredeljen v tabeli (Tabela
5). 
6.2.3 Hrup66
Podrobna razčlenitev ciljev: Strategija varstva pred hrupom
- še ni v pripravi (MOP)
Odgovorno
ministrstvo: Ministrstvo za okolje in prostor
Zunanje okolje Slovenije je zmerno obremenjeno s hrupom. Hrup
prizadene veliko število ljudi. Povzroča nevroze, nemir, utrujenost, slabo
počutje, deluje pa tudi na kardiovaskularni sistem67. Učinki so
jasno izraženi pri jakosti nad 50 dB (A). Glavni viri hrupa so cestni in
železniški promet, proizvodne dejavnosti ter drugi viri (gradbena mehanizacija,
zabavišča idr.). 
Po rezultatih meritev hrupa v mestih (Ljubljani) je razvidno,
da je najpomembnejši vir hrupa promet68. Poleg hrupa v zunanjem
okolju je pomemben hrup v notranjih prostorih. Človek preživi v zaprtih
prostorih več kot 90% vsega časa. Po priporočilih Svetovne zdravstvene
organizacije naj ta hrup ne bi presegal 30 dB (A). Tudi ta je nekoliko odvisen
od zunanjega, vendar se vse več pozornosti posveča hrupnim sosedom in tudi
slabim sosedskim odnosom, ki imajo pomembno subjektivno komponento pri
sprejemanju hrupa. Po nekaterih ocenah je takemu hrupu izpostavljeno ca. 6%
ljudi. 
Prednostni cilj v naslednjem obdobju je:
HR1) zmanjšati
hrup zaradi cestnega prometa,
HR2) zmanjšati
hrup iz ostalih virov.
Cilji bodo doseženi z: 
-       
inštitucionalno krepitvijo na področju varstva pred hrupom (oblikovanje
politike ter sprejem predpisov s področja varstva pred hrupom, vzpostavitev
katastra virov hrupa ter monitoringa stanja, opredelitev območij varstva ter
obremenjenosti s hrupom idr.); 
-       
doslednim aktivnim in pasivnim varovanjem pred hrupom ob vseh
novogradnjah (ceste, železnice, stanovanjske soseske); 
-       
upoštevanjem tehničnih zahtev pri nabavi novih vozil, gradbene
mehanizacije, proizvodnih naprav, kmetijskih obdelovalnih strojev; 
-       
zaščito bivalnih sosesk s protihrupnimi ukrepi ter z zmanjševanjem
negativnih učinkov hrupa z ukrepi pasivne zaščite. 
Za dosego ciljev na področju varstva pred hrupom so
aktivnosti v obdobju do leta 2003 opredeljene v tabeli (Tabela 6). 
6.2.4 Sevanja
Odgovorno ministrstvo: Ministrstvo za okolje in prostor
6.2.4.1 Ionizirna sevanja
Podrobna razčlenitev ciljev: Program jedrske varnosti (MOP
- UJV)
Problematika ionizirnih sevanj69 oz. odpadkov
sicer ne predstavlja splošnega in intenzivnega problema v okolju, vendar pa
stanje problematike in narava njenega reševanja na eni strani ter izredno
zanimanje javnosti, dajeta temu problemu dodatno dimenzijo. Dolgoročni cilj na
področju ionizirnih sevanj je obvladovanje vseh vrst nenaravnih sevanj v mejah,
neškodljivih za človeka in naravo. Prednostna cilja sta:
SEV1)
zagotoviti učinkovito ravnanje z radioaktivnimi odpadki,
SEV2)
obvladovati radioaktivna sevanja v zunanjem okolju.
Okvirni cilji in predpogoji za obvladovanje tega sklopa
problematike so: 
-       
opredelitev programa sistematičnega ohranjanja intenzivnosti nenaravnih
ionizirnih sevanj v okolju na dopustni meji; 
-       
odločitev o lokaciji objektov in naprav za zbiranje in odlaganje nizko
in srednje radioaktivnih odpadkov (NSRAO); 
-       
priprava programa sanacije sedanjih skladišč; 
-       
sprejem odločitve o nadaljnjem delovanju NEK; 
-       
priprava strokovnih podlag za odlaganje visokoradioaktivnih odpadkov,
povezanih z delovanjem in morebitno ustavitvijo NEK. 
Program jedrske varnosti. Zaradi visokega tveganja za
zdravje ljudi in kakovost okolja, ki ga predstavlja obratovanje nuklearne
elektrarne, je strateška usmeritev zagotavljanje visoke varnosti in obratovalne
ravni jedrske elektrarne Krško med obratovanjem in po ustavitvi ter postopno
ustvarjanje razmer za varno razgradnjo. Osnovni ukrep za varnost obratovanja in
ravnanja z radioaktivnimi odpadki je dosledno izvajanje programa ustreznega
ravnanja z NSRAO70, ki zajema stiskanje nizko- in
srednjeradioaktivnih odpadkov s spremenjeno tehnologijo in posledično
zmanjšanje nastajanja odpadkov ter zagotovitev prehodnega skladišča do konca
obratovanja s predvideno razširitvijo sedanjega skladišča. Dokončati in
izvajati bo potrebno strategijo odlaganja visokoradioaktivnih in radioaktivnih
odpadkov71. Podroben program do leta 2003 na širšem področju varstva
pred sevanji je prikazan v tabeli (Tabela 7). 
6.2.4.2 Neionizirna sevanja
Z vse večjim številom električnih naprav se intenziteta
neionizirnih sevanj72 povečuje. 
Dolgoročni cilj na tem področju je obvladovanje vseh vrst
virov sevanj, ob upoštevanju načela razumne preventive. Prednostni cilj za
obdobje naslednjih desetih let je:
NIS1) identificirati in postopoma obvladati posamezne vire
neionizirnih sevanj.
Okvirni cilji in pogoji za obvladovanje tega sklopa
problematike so: 
-       
inštitucionalna krepitev na področju varstva pred neionizirnimi sevanji
(sprejem in uveljavitev predpisov, vzpostavitev katastra sevalnih obremenitev
relevantnih virov); 
-       
dosledno izvajanje ukrepov za varstvo pred neionizirnimi sevanji ob vseh
novogradnjah ter rekonstrukcijah; 
-       
vzpostavitev nadzora nad UV-sevanji (sprejem predpisa, vpeljava
tehničnega in organizacijskega nadzora idr.). 
Podroben program do leta 2003 na širšem področju je prikazan
v tabeli (Tabela 8). 
6.2.5 Tveganja
Podrobna razčlenitev ciljev: Strategija ravnanja s
kemikalijami in gensko spremenjenimi organizmi (MZ, MOP, MNZ, MKGP, MEOR, MZT)
Odgovorno
ministrstvo: Ministrstvo za okolje in prostor ter Ministrstvo za zdravstvo
Slovenija je soočena s tveganji zaradi proizvodnje73
in transporta74 kemikalij vseh vrst kakor tudi zaradi različnih
oblik kemičnega onesnaževanja in neurejenih, predvsem aktivnih odlagališč
kemikalij. Znotraj posameznih industrijskih panog potekajo različni programi
varovanja pred nevarnimi kemijskimi snovmi, največ na področju kemične,
farmacevtske in gumarske industrije. Razdrobljenost in parcialni pristop k
reševanju problematike tega področja se tako kažeta na organizacijski ravni,
kakor tudi na področju zakonodajne urejenosti. Zbiranje nacionalnih podatkov o
kemikalijah poteka po različnih poteh in virih, prav tako je tudi dostop do
njih različen. Posebno pomanjkljivi so ekotoksikološki podatki, za katere
pogosto še ni standardiziranih testov. Postopki rednega informiranja javnosti
niso dodelani. 
Področje genske tehnologije pri nas še ni zakonsko urejeno.
Raziskovalcem v raziskovalnih inštitucijah je prepuščeno, da upoštevajo norme,
ki veljajo v Evropi ter v nekaterih zahodnih državah, predvsem ZDA. Glede na
velike možnosti, ki jih tehnologija rekombinantne DNK in deloma proteinsko
inženirstvo omogočata na raziskovalnem in, širše, industrijskem področju, lahko
pričakujemo precejšnje povečanje te dejavnosti pri nas75. 
Osnovni cilji na področju varstva pred tveganji zaradi rabe
ali transporta nevarnih snovi so:
TVE1)
zagotoviti ustrezne postopke ravnanja s kemikalijami ingensko spremenjenimi
organizmi v proizvodnji, prometu in uporabi,
TVE2)
uveljaviti ustrezno skladiščenje, transport in odlaganjekemikalij.
Trenutno v Sloveniji še nimamo vzpostavljenih pravnih načel
in norm na področju genske tehnologije, ki bi zagotavljale varnost človeka ali
narave pred mogočimi škodljivimi vplivi genetsko spremenjenih organizmov (GSO)
glede na ravnanje, obseg del in njihovega sproščanja v okolje ter prometa z
izdelki, ki so GSO, ali pa GSO vsebujejo. 
Slovenija mora zagotoviti izvajanje ukrepov za zagotavljanje
varnosti na področju kemijskih snovi in določiti t. i. ekotoksikološke
standarde za izvajanje biomonitoringa, pa tudi nadzor nad uporabo in namenskim
iznosom ter prometom (trženjem) GSO ob vključevanju javnosti tako, da se ob
hkratnem razvoju področij odvija tudi normalen pretok blaga. 
Na področju gensko spremenjenih organizmov je potrebno
določiti in uveljaviti v svetu sprejete standarde, oblikovati splošna pravila
za izdajanje dovoljenj za pričetek del z GSO, za sproščanje in dajanje v
promet. 
Cilj na področju tveganj je čim bolj povečati varnost in tako
zmanjšati tveganja ob upoštevanju dejavnikov ekonomskega razvoja, kar je
zagotovilo trajnostnega razvoja tako za državo kakor tudi za industrijo v
celoti. Da bi lahko dosegli ta cilj, je potrebno razviti sistem spremljanja in
ravnanja s kemikalijami v okolju, v katerega bodo vključeni vsi sektorji, z
določitvijo takšnih standardov kakovosti okolja tako za ravnanje s kemikalijami
kakor tudi za GSO in proizvode, ki bodo zagotovili ohranjanje biotske
raznovrstnosti. 
Podroben pregled aktivnosti na tem področju je prikazan v
tabeli (Tabela 9). 

6.3 Po izbranih sektorjih
Eno najpomembnejših izhodišč sodobnih konceptov upravljanja z
okoljem, ki so grajeni po načelih učinkovitosti, je, da vsaka dejavnost vpliva
na okolje in da nobena dejavnost ni vnaprej odvezana svoje odgovornosti do
okolja. To je izhodišče pristopa k obvladovanju problemov okolja od spodaj
navzgor (bottom-up70), ki dopolnjuje tradicionalni pristop od
zgoraj navzdol (top-down77). 
NPVO je osredotočen na pet ključnih sektorjev, in sicer na
industrijo, energetiko, kmetijstvo in gozdarstvo, promet ter turizem, ki so
objektivno največja grožnja okolju, oziroma, ključni nosilci razvoja, z vidika
zahteve uveljavljanja trajnostnega razvoja pa so še posebej pomembni. 
NPVO ne more in s sistemskega vidika tudi ne sme sprejemati
odločitev namesto ali v imenu posameznih sektorjev. V skladu z načeli
povzročitelja ter deljene odgovornosti, NPVO samo opredeljuje osnovne pogoje in
usmeritve, ki se jim bodo morale posamezne dejavnosti podrediti. V nobenem
primeru pa ta dokument ne želi samo ponavljati sicer okoljsko naravnanih,
morebiti že sprejetih, usmeritev posameznih dejavnosti, saj ni za to nikakršne
potrebe. Predlog ukrepov po posameznih dejavnostih je v prvem koraku namenjen
predvsem uskladitvi usmeritev posameznih dejavnosti z vidika zahtev Agende 21,
ZVO ter politike EU po posameznih področjih.
6.3.1 Industrija78
in rudarstvo
Matični programski dokument: Strategija gospodarskega
razvoja Slovenije - obravnavana v Državnem zboru RS (EPA 1107 Poročevalec št.
19/95)
Odgovorno
ministrstvo: Ministrstvo za gospodarske dejavnosti
Pritiski na okolje iz industrijskega sektorja so v Sloveniji
znatni. Razdelimo jih lahko na emisije škodljivih snovi in energije v okolje,
tveganja zaradi nesreč in na posledice rabe naravnih virov. Onesnaževanje
okolja iz industrijskih virov sovpada z urbanimi področji in večjimi mesti
(Ljubljana, Maribor, Celje, Kranj, Novo mesto, Nova Gorica, Koper). Kljub
relativni tehnološki zastarelosti opreme v primerjavi z vodilnimi
industrijskimi državami v svetu je opazno izboljšanje stanja v primerjavi s
preteklimi leti. Vzrok je pretežno v zmanjševanju industrijske proizvodnje in
strukturnih spremembah, povezanih z osamosvojitvijo, manj pa v izgradnji
čistilnih naprav ali uvajanju sodobnih, okolju prijaznejših tehnologij. V
Sloveniji v industriji nastane za desetino trdnih in plinastih odpadkov ter
polovico odpadnih voda. Tako je bila na primer v letu 1994 industrija odgovorna
za 7% skupne emisije SO2 (glavni viri: proizvodnja celuloze in
papirja, žveplove kisline in TiO2, elektroliza aluminija,
rafinerija). 
Slovenija po zaprtju mežiškega rudnika svinca in cinka,
idrijskega rudnika živega srebra in rudnika urana na Žirovskem vrhu nima več
podzemne mineralne rudarske proizvodnje. Na vseh omenjenih lokacijah potekajo
zapiralne aktivnosti, ki vključujejo tudi ekološko sanacijo nadzemnih in
podzemnih površin. Po zaprtju rudnikov rjavega premoga v Zagorju, Senovem,
Kanižarici in Laškem so preostali le še premogovniki lignita v Velenju in
rjavega premoga v Trbovljah in Hrastniku, ki so namenjeni proizvodnji
energetskega premoga za termoelektrarni v Šoštanju in Trbovljah. 
V Sloveniji je v obratovanju precej odkopov nekovinskih
mineralnih snovi, kamnolomov in peskokopov, ki s svojimi površinskimi kopi
degradirajo naravno okolje. Pridobivajo se naslednje mineralne surovine:
roženec, kremenov pesek, kalcit, jezerska kreda, bentonit, tuf (pucolan),
keramična in opekarska glina, surovine za apnarsko in cementno industrijo
(apnenec, lapor), naravni kamen, tehnični gradbeni kamen (apnenec, dolomit) ter
prod in pesek. 
V podjetjih se vlaganja v varstvo okolja še zmerom
obravnavajo kot strošek, ne pa kot dolgoročna naložba, ki lahko prinaša tržno
prednost. Zavestno vključevanje okolja v poslovanje se uveljavlja predvsem v
podjetjih, ki jih k temu sili mednarodna konkurenca. Zaradi izvozne naravnanosti
naše industrije je takšnih podjetij vse več. 
Doseganje ciljev trajnostnega razvoja je možno le v daljšem
časovnem obdobju in je povezano s spreminjanjem vzorcev potrošnje. Naloge,
potrebne za dosego ciljev, so globalnega značaja, zato npr. opuščanje snovno in
energetsko intenzivnih tehnologij, ob uvozu surovin ali polizdelkov od drugod,
ne pomeni rešitve problema, čeprav se nacionalni kazalci izboljšujejo.
Industrija bo morala tudi v prihodnje izpolnjevati svoji osnovni nalogi, to sta
dobava blaga za zadovoljevanje potreb družbe in zagotavljanje dohodka delu
prebivalstva, vendar ob bistveno manjšem vnosu snovi in energije. 
Osnovni cilj aktivnosti NPVO je postaviti takšne pogoje in
okvire industrijski dejavnosti, ki bodo v skladu z načeli trajnostnega razvoja
omogočali ekonomski in socialni razvoj brez takšnih posledic za okolje, ki bi
omejevale prihodnje generacije v zadovoljevanju njihovih potreb. V naslednjem
obdobju bodo ukrepi osredotočeni na: 
1.     
zagotavljanje trajnostne rabe naravnih virov, 
2.     
preprečevanje onesnaževanja z boljšim vodenjem in nadzorom, 
3.     
preprečevanje nastajanja in/ali varno odlaganje odpadkov, 
4.     
uveljavljanje trajnostnega obnašanja gospodarskih organizacij. 
Vsaj v prvem obdobju tranzicije je mogoče pričakovati, da bo
varstvo okolja zaradi težkega ekonomskega položaja na dnu lestvice prioritet.
Reševanje okoljskih problemov daje pozitivne učinke predvsem dolgoročno. Država
bo v tem obdobju morala posredovati, ko bo kakovost okolja resno ogrožena. Pri
tem bi morala uveljavljati takšne ukrepe, ki bodo gospodarstvo ekonomsko
motivirali za prehod na višjo raven gospodarjenja, v nasprotju z ozko
restriktivnimi ukrepi, ki praviloma samo zaostrijo ekonomske, socialne, pa tudi
ekološke razmere. 
Dinamična, tržno uspešna podjetja bodo morala zdržati
mednarodno konkurenco tudi s pospešenim uvajanjem sodobne okoljevarstvene
prakse. Varstvo okolja postaja neločljivi del poslovanja in postaja pomemben
mehanizem selekcije, še posebej v mednarodni trgovini ter eden največjih
poslovnih izzivov naslednjega obdobja. V praksi je potrebno preseči
tradicionalno tezo o nepomirljivem razmerju med industrijo in okoljem.
Slovenska industrija je izvozno naravnana in ne potrebuje dodatnih ukrepov za
spoštovanje na tujih trgih uveljavljenih okoljevarstvenih zahtev. Glede na
pretežno izvozno naravo industrije je tudi mogoče sprejeti sporočilo evropskega
okoljskega programa, da industrija ni samo del problema, ampak tudi del
rešitve problema. 
Kot osnovni pristop pri obvladovanju okoljske razsežnosti
proizvodnje prevzemamo t. i. dvojni pristop, ki predpostavlja
kombinacijo visokih standardov ter pozitivnih spodbud, ki bodo aktivno posegle
v vse faze industrijskega procesa, od raziskav do problema ravnanja s proizvodi
po končani uporabi. Varstvo okolja mora postati del izobraževalnega in
poklicnega usposabljanja vseh akterjev, udeleženih v verigi od razvoja,
proizvodnje, trženja, uporabe izdelkov in ravnanje z njimi po končani
življenjski dobi. 
Obvladovanje bolj uravnoteženega razmerja med okoljem in
industrijo bo doseženo z: 
-       
zamenjavo vhodnih surovin in materialov (uporabo manj strupenih snovi
ter materialov z daljšo življenjsko dobo); 
-       
spremembami v tehnološkem postopku (zamenjava tehnologije ali delov
proizvodnega procesa); 
-       
modifikacijami opreme (spremembami sedanje opreme in pripomočkov, s
katerimi je mogoče izvajati procese učinkoviteje in z manjšimi izgubami); 
-       
boljšim vodenjem postopkov (uporabo delovnih procedur, navodili za delo
z delovnimi stroji in napravami, učinkovitim nadzorom in knjigovodstvom zaradi
učinkovitejšega in okolju primernejšega poteka proizvodnje); 
-       
dobrim gospodarjenjem (optimalno vzdrževanje naprav in strojev); 
-       
ponovno uporabo odpadkov v istem postopku ali drugem postopku v okviru
podjetja; 
-       
proizvodnjo koristnih stranskih proizvodov (prilagoditvijo postopkov,
pri katerih nastajajo odpadki tako, da je možna njihova ponovna uporaba zunaj
podjetja); 
-       
spremembami na izdelkih (zaradi zmanjšanja porabe naravnih virov in
emisij snovi in energije v okolje). 
Odgovornost do okolja ni povezana z velikostjo podjetja.
Sistem odgovornosti za povzročeno škodo in nagrajevanja za odgovorno obnašanje
mora biti neodvisen od velikosti podjetja. Glede na to je potrebno: 
-       
uveljaviti načelo, da odgovornost za onesnaževanje nosijo vsa podjetja
ne glede na velikost; 
-       
zaostriti odgovornost velikih podjetij, da pri naročilih pri malih
podjetjih uveljavljajo tudi okoljske zahteve; 
-       
razviti programe hitrejšega uvajanja sodobnih sistemov vodenja podjetij
za mala in srednja podjetja, ki bodo morali tem zagotoviti enakopraven položaj
glede na velika podjetja. 
Prehod na trajnostni razvoj zadeva ob mnogo ovir, ki so
posledica tako pomanjkanja informacij, motivacije in znanj kot strukturnih
okoliščin. Prve je treba zaradi dolgega odzivnega časa obravnavati prioritetno
in nemudoma izboljšati okoljsko izobraževanje na vseh ravneh, od vajeniških
programov do tehničnih fakultet in seminarjev za vodstvene delavce. Strukturne
ovire obstajajo na več ravneh. Bistvena težava je v uvajanju celovite
proizvodno naravnane okoljske politike, ki bo v nasprotju s sedanjim parcialnim
obravnavanjem proizvodnega procesa, glede na njegov vpliv na posamezne elemente
okolja (zrak, vode, odpadki, hrup), omogočila celovito preprečevanje emisij in
odpadkov, vključno s presojo posledic uporabe izdelkov in njihovega
odstranjevanja po končani življenjski dobi. Formiranje centra za čiste
tehnologije bi lahko prispevalo k premagovanju navedenih ovir. 
V svetu je opazen premik k čistejši proizvodnji in večji
okoljski učinkovitosti (učinkovitejši izrabi virov) industrijskega sektorja.
Okoljske politike vzpodbujajo tržne partnerje k celovitejšemu pristopu na
osnovi presoje vplivov na okolje pri proizvodnji, uporabi in končni dispoziciji
proizvodov (načelo od “zibelke do groba”, namesto do sedaj prevladujočega načela
prečiščevanja in nevtralizacije odpadnih snovi pri proizvodnji, t. i. pristopa
“end-of-pipe”). Čistejša proizvodnja pomeni stalno izboljševanje industrijskih
postopkov in izdelkov v smeri manjše porabe snovi in energije, manjšega
onesnaževanja zraka, vode in tal, zmanjševanja nastajanja odpadkov pri viru in
čim manjšega tveganja za človeka in okolje.
6.3.2 Energetika
Matični programski dokument: Nacionalni program energetike
RS - še ni sprejet Resolucija o strategiji rabe in oskrbe z energijo - sprejeta
(Uradni list RS, št. 9/96)
Odgovorno
ministrstvo: Ministrstvo za gospodarske dejavnosti
Energetika v Sloveniji še vedno temelji pretežno na
izkoriščanju neobnovljivih virov energije, kar za Slovenijo pomeni odvisnost od
uvoza nafte in naftnih derivatov ter črpanje lastnih zalog premoga. V zvezi z
zmanjševanjem onesnaževanja s področja energetike, je potrebno omeniti predvsem
izgradnjo naprav za odžveplevanje v Termoelektrarni Šoštanj in uporabo
kvalitetnejšega premoga v TE-TO Ljubljana. Naprava na bloku 4 je prispevala k
zmanjšanju emisije SO2 iz TE Šoštanj za 35% (od 81.000 na 52.000
ton), delna uporaba uvoženega premoga v TE-TO Ljubljana pa je zmanjšala emisijo
za 57% (od 21.000 ton v letu 1990 na 9000 ton v letu 1996). Še večji učinek bo
imela naprava na bloku 5 TE Šoštanj, ki naj bi bila zgrajena do leta 2000.
Poteka pa tudi prehod na uporabo plina v individualnih kuriščih in nekaterih
toplarnah za daljinsko ogrevanje, s čimer se je bistveno izboljšala kakovost
zraka v večjih urbanih središčih. Spodbujanje teh investicij poteka z ugodnimi
posojili Ekološko razvojnega sklada in Svetovne banke. Nekoliko je k temu
prispevala tudi zakonodaja, ki je zaostrila standarde kvalitete tekočih goriv
glede vsebnosti žvepla. Uvedba CO2 takse že spodbuja učinkovitejšo
rabo energije ter prehod na vire z manj ali brez ogljika. S sprejemom novih
emisijskih standardov je pričela veljati obveza, po kateri se morajo sedanje
velike kurilne naprave uskladiti s predpisi do leta 2002 oziroma 2004. V okviru
Programa učinkovite rabe energije je bilo v zadnjih petih letih investirano 2
milijardi SIT proračunskih sredstev v obliki ugodnih kreditov ali nepovratne
pomoči v okrog 200 projektov v industriji, proizvodnji energije in
gospodinjstvih. Uvedene so bile tudi nekatere davčne olajšave pri davku na
dohodek in dobiček, če so bila sredstva investirana v učinkovito rabo energije.
V okviru Ministrstva za gospodarske dejavnosti je bila za pokrivanje in
spodbujanje tega segmenta v letu 1996 ustanovljena Agencija za učinkovito rabo
energije, vzpostavljena pa je tudi mreža energetskih svetovalnih pisarn. 
Za področje energetike bo ključno izpolnjevanje mednarodnih
obveznosti, ki so opredeljene v poglavju o zraku. 
Dolgoročna strateška usmeritev je povečanje energetske
učinkovitosti na vseh področjih rabe energije, temelji pa na teh ciljih: 
-       
dolgoročna zanesljivost in zadostnost oskrbe ter učinkovitost rabe; 
-       
sprejemljivost za zdravje, okolje in prostor ter čim manjše tveganje; 
-       
gospodarska učinkovitost in socialna ustreznost; 
-       
tehnološka učinkovitost in sposobnost prilagajanja. 
Uspešno uveljavljanje ukrepov za energetsko učinkovitost
zahteva upoštevanje medsebojnega vplivanja tehnoloških, gospodarskih in državno
pravnih dejavnikov, kot so: 
-       
uskladitev predpisov in standardov z evropskimi smernicami (toplotna
izolacija zgradb, tehnični pregledi vozil); 
-       
vključitev stroškov varstva okolja v cene energentov in uvajanje drugih
ekonomskih ukrepov, ki bodo spodbujali uporabo čistejših goriv in soproizvodnjo
toplote in električne energije ter zagotavljali sredstva za spodbujanje
investicij v učinkovito rabo in obnovljive vire energije79, ki so
odločilne za zmanjševanje emisij CO2 (npr. CO2 taksa); 
-       
ukinitev uporabe osvinčenega bencina najkasneje do leta 2000 (zmanjšanje
emisije svinca za 100t letno); 
-       
izgradnja odžveplevalne naprave v TE Šoštanj (blok V, zmanjšanje emisije
SO2 za 36.000t letno) in uvedba primarnih ukrepov za zmanjšanje
emisije NOx v TE Trbovlje in TE-TO Ljubljana za 300t letno (potrebna
investicijska sredstva znašajo 100 mio ECU); 
-       
prenova blokov 1, 2 in 3 TE Šoštanj; 
-       
reševanje ekološke problematike TE Trbovlje80 . 
Dolgoročni ukrepi (do leta 2015): 
-       
izgradnja savske verige hidroelektrarn (220 MW inšt. moči, 900 GWh
letno, investicijska vrednost 500 mio ECU); preučiti je treba tudi morebitne
druge potrebe za nadomestitev izpada 300 MW moči po zaprtju jedrske elektrarne
Krško ob upoštevanju obveznosti zmanjševanja emisij toplogrednih plinov; 
-       
izgradnja odlagališča za nizko- in srednjeradioaktivne jedrske odpadke
(80 mio ECU); 
-       
potrebno je omogočiti razpoložljivost zemeljskega plina v vseh
slovenskih regijah; 
-       
povečana raba obnovljivih virov, 365 mio ECU (male hidroelektrarne,
biomasa, geotermalna energija, toplotne črpalke, termična izraba odpadkov – 14
PJ dodatne energije letno), sežiganje komunalnih odpadkov; 
-       
v prometu doseči specifično zmanjšanje porabe goriva, z boljšim
vzdrževanjem vozil, preusmeritvijo tovornega prometa na železnico,
posodobitvijo in okrepitvijo javnega prometa idr.; 
-       
na lokalni ravni je treba razširiti izgradnjo sistemov daljinskega
ogrevanja, predvsem z uporabo soproizvodnje toplote in električne energije ter
plinifikacijo industrijskih in drugih kurišč. 
Z navedenimi ukrepi bo mogoče doseči zahtevano zmanjšanje
emisij SO2 do leta 2010, zmanjšanje emisij NOx za okrog 9% (glede na
1996) do leta 2003 (brez izkoriščanja potenciala denitrifikacije dimnih plinov
v termoelektrarnah, ki znaša 15%) in doseči potrebno zmanjšanje emisije
toplogrednih plinov v skladu s Kiotskim protokolom (2008–2012). Večje
zmanjšanje brez prehoda na druge vire energije (plinifikacija termoelektrarn)
ni možno. Vse to velja le v primeru, da ostane ta proizvodnja in poraba končne
energije zaradi učinkovitejše rabe v sedanjih okvirih, povečana le za nove
kapacitete iz obnovljivih virov. Ker nacionalni energetski program predvideva
opustitev jedrske tehnologije, bo potrebno nadomestiti izpad NEK po dekomisiji.
Doseganje cilja zmanjševanja emisije CO2 je možno le ob zaznavnem
zmanjšanju skupne porabe primarne energije in bistvenem zmanjšanju rabe premoga
na račun zemeljskega plina. 
Za izvedbo predvidenih ukrepov v energetiki bo
potrebno v naslednjih 5 letih zagotoviti 865 mio ECU (165 mio ECU za
kratkoročne ukrepe in približno tretjino potrebnih sredstev za dolgoročne
ukrepe, ki jih je treba pričeti izvajati že v prvih petih letih, kar znaša 700
mio ECU), do leta 2015 pa še dodatnih 1490 mio ECU. S takso na CO2
se je v letu 1996 zbralo 45 mio ECU, kar bi zadostovalo za približno 25%
potrebnih letnih vlaganj, če bi jo želeli uporabiti namensko. V tem primeru bi
bilo treba sredstva uporabljati v obliki javnih razpisov enega od sedanjih
skladov (Ekološko razvojni sklad ali Sklad za energetsko učinkovitost). 
Na področju učinkovite rabe energije (ugotovljeni potenciali
znašajo okoli 20% sedanje porabe končne energije) je osnovni cilj, pri istem
obsegu energetskih storitev, zmanjšati porabo končne energije v naslednjih 10
letih za petino (povečanje energetske učinkovitosti za 2% letno v prometu,
industriji in široki rabi). Za dosego omenjenega cilja je treba izvajati
stimulativno cenovno politiko, okrepiti izobraževanje in ozaveščanje javnosti
ter spodbujati investicijske naložbe v nove tehnologije.
6.3.3 Kmetijstvo in gozdarstvo
Matični programski dokumenti: Strategija razvoja
slovenskega kmetijstva – sprejeta (1993), Program reforme kmetijske politike
(sprejeta oktobra 1998 na Vladi), Program razvoja gozdov v Sloveniji - Uradni
list RS, št. 14/96
Odgovorno
ministrstvo: Ministrstvo za kmetijstvo gozdarstvo in prehrano
Kmetijstvo. Naravne danosti za intenzivno kmetijsko
pridelavo so v Sloveniji manj ugodne v primerjavi z državami zahodne in vzhodne
Evrope. Velika gozdnatost (več kot 50% vse površine) in majhen delež kmetijske
zemlje (manj kot 40% kmetijskih oziroma ca. 32% obdelovalnih zemljišč) v skupni
površini, neugoden relief in s tem povezan velik delež kmetijske zemlje na
območjih s težjimi pridelovalnimi razmerami ter obsežen delež absolutnega
travinja in majhen delež njiv v strukturi rabe kmetijske zemlje so naše glavne
značilnosti. Takšne naravne razmere nedvomno vplivajo na manjšo proizvodno
sposobnost kmetijstva ter dražjo pridelavo, kar zmanjšuje konkurenčno
sposobnost slovenskega kmetijstva. 
Po letu 1945 je bilo kmetijstvo v Sloveniji obravnavano in
razvijano kot del jugoslovanskega kmetijstva. Tudi zato je razvoj kmetijstva v
Sloveniji povzročil veliko neuravnoteženost proizvodov (presežki mesa
piščancev, veliko pomanjkanje žit itd.) in z naravo in njenimi zakonitostmi
neusklajeno kmetijstvo (velike prašičje farme, nesmotrna raba pesticidov in
gnojil). Problem so predvsem specializirani poljedelski obrati in
specializirane živinorejske farme (bivša družbena last). Pri teh je kroženje
snovi in energije prekinjeno – organski ostanki (predvsem živinska gnojila) se
ne vračajo na polja zaradi logističnih problemov (prevelika oddaljenost farm od
potrebne njivske površine ter zahtevno usklajevanje časa potreb rastlin po
gnojilu s časom potreb po praznjenju skladišč za gnojila) in stroškov, ki so s
tem povezani. Kolobar je močno zožen na poljščine, ki so tržno zanimive in
tehnološko lahko obvladljive zaradi kratkoročne ekonomske uspešnosti. Negativni
učinki na rodovitnost tal se pokažejo šele čez deset in več let. Slovenija ima
možnost, da z modelom družinskih kmetij, ki je opredeljen v Strategiji razvoja
slovenskega kmetijstva (1993) in v Programu reforme kmetijske politike (1998),
v prihodnje uredi kmetijstvo kot socialno, ekonomsko in okolju prijazno
dejavnost. 
Kmetijstvo ni samo dejavnost proizvodnje hrane in predmet
soočenja s svetovno konkurenco. Pri razvoju slovenskega kmetijstva, ki bo ob
pridelavi hrane za potrebe Slovencev opravilo tudi druge nepogrešljive naloge,
je najvažnejše: 
-       
ohranitev rodovitne zemlje z zmerno intenzivnim, ekološko sprejemljivim
kmetijstvom; 
-       
ohranitev poseljene in pestre kulturne krajine za oddih in razvoj
turizma. 
Slovensko kmetijstvo mora poiskati ravnotežje med socialnimi,
ekološkimi in tržnimi cilji. Koncept t. i. ekosocialnega kmetijstva mora biti
strateška usmeritev, v kateri se vse bolj uveljavlja okoljska dimenzija.
Strategija razvoja slovenskega kmetijstva je med dolgoročnimi cilji na področju
kmetijstva vključila tudi ohranjanje poseljenosti in kulturne krajine,
ohranjanje kmetijske zemlje (ohranitev proizvodnega potenciala za čas motene
oskrbe), ter varstvo kmetijskih zemljišč in voda pred onesnaženjem in nesmotrno
rabo. Z vidika približevanja EU bo potrebno z ukrepi zagotoviti uveljavljanje
zmernosti pridelave, ki ne bo preveč obremenjevala okolja. Cilji kmetijske
politike, kot so zapisani v Strategiji razvoja slovenskega kmetijstva, se sicer
ne razlikujejo bistveno od ciljev skupne kmetijske politike v EU, kjer je med
drugim tudi poudarjeno ohranjanje kmetijske zemlje ter varstvo kmetijskih
zemljišč in voda pred onesnaževanjem in smotrno rabo. Razlike se kažejo v
njihovem uresničevanju. 
Pomemben korak naprej za uresničevanje strategije je narejen
s sprejetjem Programa reforme kmetijske politike, ki usmerja slovensko
kmetijstvo v okolju prijazno pridelavo. Poleg ohranjanja enakomerno poseljenih
in obdelanih podeželskih območij, je posebna skrb namenjena prilagajanju
zahtevam varovanja in ohranjanja okolja in značilne podeželske krajine ter
ohranjanju tal in vode, ki predstavljata kvalitetno osnovo za kmetovanje in
preživetje. Reforma uvaja okoljevarstvene programe (EKO1, EKO2, EKO3), ki se
načrtujejo in izvajajo v skladu s principi trajnosti in sonaravnosti ter
upoštevajo zakonodajo s področja varovanja okolja. 
Osnovni ukrepi, ki izhajajo iz kmetijsko okoljskih programov
v naslednjem obdobju bodo zasledovali: 
-       
zmanjšanje uporabe gnojil in/ali pesticidov oziroma vpeljava metod
ekološkega kmetijstva; 
-       
prehod na bolj ekstenzivne oblike rastlinske pridelave oziroma spremembe
obdelovalne površine v ekstenzivno travinje; 
-       
zmanjšanje deleža ovac ali goveda na krmno površino; 
-       
izvajanje drugih kmetijskih postopkov, ki so združljivi z zahtevami
varstva okolja in naravnih virov, kot tudi ohranjanja podeželja in krajine
(spremembe obdelovalnih površin v ekstenzivno travinje, reja živali lokalnih
pasem, ki jim grozi izumrtje); 
-       
vzdrževanje kmetijskih zemljišč ali gozdov, na/v katerih je bilo
gospodarjenje opuščeno; 
-       
opuščanje obdelovanja kmetijskih zemljišč za najmanj 20 let zaradi
okoljskih učinkov, še posebno za osnovanje biotopskih rezervatov ali naravnih
parkov ali za zaščito hidroloških sistemov; 
-       
upravljanje z zemljišči, namenjenimi javnosti in dejavnostim v prostem
času. 
-       
izobraževanje ter uvedba zaščitnega znaka, v skladu z zahtevami uredbe
EU o označevanju kmetijskih proizvodov. 
Deloma je program zgoraj navedenih ukrepov z roki, oceno
stroškov in nosilci opredeljen v poglavju 7.2.2. Tla in gozd (tabela 5). 
Gozdarstvo. V Sloveniji pokriva gozd 53% površine,
večji delež gozda v skupni površini imata le Švedska in Finska. Motnje, ki
zmanjšujejo biološko in ekološko stabilnost gozdov, so: 
-       
naravne motnje (sušna leta, vetrolomi, žledolomi, prenamnožitev
podlubnikov in divjadi), 
-       
onesnaženost ozračja (NOx, ozon (O3), SO2),
-       
neusklajenost odnosov med rastlinskimi in živalskimi vrstami. 
Onesnaženost zraka izrazito negativno vpliva na zdravstveno
stanje oziroma stabilnost slovenskih gozdov, zato je njeno zmanjšanje prvi
pogoj za uspešno sonaravno gospodarjenje z gozdovi81. 
Dolgoročni cilji in strategija sonaravnega gospodarjenja z
gozdovi so zapisani v Programu razvoja gozdov v Sloveniji, ki temelji na
načelih trajnostnega razvoja oziroma trajnostnega gospodarjenja z gozdovi, zato
je treba tudi z okoljevarstvenega vidika dosledno zagotavljati njegovo
uresničevanje. Pri določitvi ciljev, usmeritev in ukrepov v tem dokumentu se ni
mogoče izogniti delnemu prekrivanju s strategijo, ki je določena v programu
razvoja gozdov, vendarle pa je smiselno in potrebno, da se v NPVO v skladu z
merili za trajnostno gospodarjenje z gozdovi, ki so bila sprejeta na
ministrskih konferencah o varstvu gozdov v Evropi, poudarijo usmeritve, po
katerih se je treba ravnati in ukrepi, ki jih je treba zagotoviti v zvezi z
okoljevarstvenim pomenom gozdov. 
Dolgoročni cilji temeljijo na izhodiščih zakona o gozdovih,
ki določa, da se s programom razvoja gozdov v Sloveniji zagotavljajo: 
-       
ohranitev in vzpostavitev naravne sestave gozdnih življenjskih združb in
krepitev vsestranske odpornosti gozdov; 
-       
gospodarjenje z gozdovi, ki ohranja vse funkcije gozdov in temelji na
uspešnem naravnem obnavljanju sestojev; 
-       
ustrezno izkoriščanje gozdnih rastišč v skladu z naravnim razvojem
gozdnih življenjskih združb; 
-       
medsebojno usklajenost gojenja gozdov, pridobivanja lesa ter drugih
gozdnih dobrin. 
Med dolgoročnimi cilji gospodarjenja z gozdovi sta pomembna
zlasti ohranitev in trajnostni razvoj gozdov zaradi njihove biotske
raznovrstnosti ter vseh okoljskih, socialnih in proizvodnih funkcij, kar
vključuje ohranitev naravnega okolja in ekološkega ravnotežja v krajini,
ohranitev poseljenosti in kultiviranosti krajine ter izboljševanje kakovosti
življenja na podeželju.
6.3.4 Promet
Matični programski dokument: o predlogu resolucije o
prometni politiki Republike Slovenije opravljena prva obravnava v Državnem
zboru RS (EPA 365, Poročevalec št. 6/1998)
Odgovorno
ministrstvo: Ministrstvo za promet in zveze
Promet je pomemben vir degradacije okolja, in sicer kot vir
onesnaževanja in kot pomemben porabnik prostora. Promet je leta 199282
na celotnem državnem cestnem omrežju emitiral na dan 142t CO, 23t HC, 67t NOx,
0,09t svinca ter 4t SO2 in letno 46.000 t emisij NOx (66%
letnih emisij v Sloveniji) in 4,9 mio ton CO2 (33% letnih emisij). V
strukturi celotnega cestnega prometa je okoli 15% zunanjega in 85% notranjega
prometa. Za področje prometa bo pomembno izpolnjevanje mednarodnih obveznosti,
ki so opredeljene v poglavju o zraku. Obvladovanje emisij toplogrednih plinov
iz prometa je ključnega pomena za zadostitev obveznosti iz Kiotskega protokola,
ki nalaga zmanjšanje emisij toplogrednih plinov za 8%. 
V Državnem zboru so že sprejeti ali pa so tik pred sprejemom
dokumenti, s katerimi je opredeljen razvoj avtocestnega sistema, posodobitve
železnic ter regionalnih in magistralnih cest. V teh dokumentih je vključen
tudi okoljski vidik, pri čemer pa je potrebno vso pozornost usmeriti na
spremljanje uveljavljanja rešitev v praksi. Prometna politika Republike
Slovenije je v postopku sprejemanja v Državnem zboru Republike Slovenije, in se
ob takšnih izhodiščih osredotoča na problem obvladovanja prometnih tokov glede
na razne omejitve, med katere sodi tudi zmogljivost okolja. Prostorski vidiki
prometa bodo obdelani v Strategiji razvoja v prostoru in prostorskega plana
države, zato ta vidik ni posebej obravnavan. 
Strategija gospodarskega razvoja Slovenije opredeljuje
prometno politiko Slovenije kot mehanizem, ki naj zagotovi doseganje boljše
kakovosti okolja z: 
-       
vodenjem take cenovne in davčne politike, da bodo cene transporta
odražale polno ceno pogonskih goriv in drugih stroškov uporabnikov in s tem
vplivale na značilnosti in obseg prometnih tokov; 
-       
odločnejšim preusmerjanjem prometa, predvsem tranzitnega dela s cest na
železnico; 
-       
vodenjem politike, ki bo usmerjala k večji uveljavitvi javnega
transporta (pospeševanje regionalnega lokalnega potniškega prometa); 
-       
upoštevanjem okoljevarstvenih in naravovarstvenih presoj pri izgradnji
prometne infrastrukture; 
-       
zagotavljanjem prehodnosti živali, ki jim prometnice sekajo selitvene
poti; 
-       
izogibanjem strnjenim naravnim kompleksom; 
-       
zaostrovanjem okoljevarstvenih standardov na področju prometa
(tehnologija motorjev, kakovost goriv, strokovna nastavitev motorjev); 
-       
omejevanjem potovalne hitrosti na raven, na kateri je poraba goriv
najučinkovitejša in znižanjem deleža mrtvega teka motorjev v potovalnem času. 
Ukrepi NPVO na področju prometa so oblikovani v treh smereh: 
-       
ekonomski, tehnični in drugi ukrepi za zmanjšanje onesnaženosti okolja
zaradi prometa, 
-       
uveljavljanje sonaravnega razvoja infrastrukturnega omrežja, 
-       
izboljšana varnost transporta nevarnih snovi. 
Zastavljeni cilji na področju zmanjšanja onesnaženosti okolja
zaradi prometa bodo doseženi z izvajanjem naslednjih ukrepov: 
-       
cenovno politiko energentov (stimuliranje porabe goriv glede na okoljske
učinke); 
-       
ukrepi za dvig atraktivnosti alternativ prevozu z osebnimi avtomobili
(posodabljanje železnic, gradnja kolesarskih stez, dvig kakovosti mestnega in
primestnega javnega prevoza); 
-       
modernizacijo javnega potniškega prometa in zagotavljanjem njegove
privilegirane vloge v okviru mestnih prometnih ureditev; 
-       
celovitim urejanjem mirujočega prometa v mestih, vključno s povečanjem
pristojbin za parkiranje in njihovo delno uporabo za subvencioniranje javnega
prometa; 
-       
učinkovitim izvajanjem presoj vplivov na okolje pri načrtovanju novih
posegov v prostor ob izgradnji infrastrukturnih objektov; 
-       
obvladovanjem ravnanja z odsluženimi vozili, rezervnimi deli ter
pomožnimi sredstvi; 
-       
posodobitvijo tehničnih standardov (vozila, goriva ipd.) in večja
učinkovitost ob kontroli skladnosti z zahtevami; 
-       
omejevanjem hitrosti vozil; 
-       
omejevanjem uporabe herbicidov proti zaplevljenosti prometnic; 
-       
uporabo soli kalcijevega klorida (CaCl2) za posipavanje cest
pozimi. 
Zastavljeni cilji na področju sonaravnega razvoja
infrastrukturnega omrežja bodo doseženi z izvajanjem naslednjih ukrepov: 
-       
rešitvam v okviru Prostorskega plana Republike Slovenije; 
-       
spodbujanjem kombiniranega transporta; 
-       
destimuliranje cestnega transporta in stimuliranjem prevozov tovorov po
železnici. 
Zastavljeni cilji na področju varnosti transporta nevarnih
snovi bodo doseženi z izvajanjem naslednjih ukrepov: 
-       
izboljšano tehnično varnostjo prometnih koridorjev; 
-       
opredelitvijo varnejših transportnih poti oz. zagotavljanje obveznega
spremstva za posebej nevarne prevoze; 
-       
doslednim uveljavljanjem odgovornosti za povzročeno škodo.
6.3.5 Turizem
Matični programski dokument: Resolucija o strateških ciljih
na področju razvoja turizma v RS s programom aktivnosti in ukrepov za njeno
izvajanje (Uradni list RS, št. 7/95)
Odgovorno
ministrstvo: Ministrstvo za drobno gospodarstvo in turizem
Potovanja in z njimi turizem so del sodobnega življenja. Le z
ustreznimi oblikami organiziranega sodelovanja in znanja za pripravo in prodajo
turističnih proizvodov je mogoče doseči optimalno izrabo vseh naravnih in
drugih virov, z upoštevanjem načela trajnosti. Razvoj turizma v Sloveniji bo
moral temeljiti na kakovostnem razvoju storitev, ki bo ovrednotil in ohranjal
naravno in kulturno dediščino ter okolje kot temelje turistične privlačnosti in
z izboljšanjem zadovoljeval pričakovanja in potrebe turistov. Sodobno
pojmovanje kakovosti v turizmu se namreč ne nanaša le na osnovno turistično
infrastrukturo, ampak na celotno bivalno oziroma življenjsko okolje. Zato je
potrebno v razvoju in pripravi ter promociji in prodaji turistične ponudbe
upoštevati celovitost in soodvisnost naravnih in ustvarjenih danosti na
določenem območju. 
Aktivnosti Slovenije bodo na področju turizma usmerjene
predvsem v: 
-       
razvijanje sonaravnih oblik turizma, ki omogočajo smotrno rabo prostora
ter okolju prijazne dejavnosti, objekte in naprave; 
-       
razvijanje turistične ponudbe, ki poudarja naravno in kulturno
identiteto v trženju; 
-       
razvijanje in spodbujanje aktivnosti prebivalstva in nevladnih
organizacij, ki prispevajo k varovanju in urejanju okolja ter razvoju turizma. 
Z vidika varovanja okolja so posebej pomembni naslednji
ukrepi: 
-       
uveljavljanje izdajanja koncesij za turistično rabo naravnih virov; 
-       
opredelitev kriterijev glede zmogljivosti prostora za turistično rabo na
posameznih območjih; 
-       
izpopolnitev tehničnih zahtev in normativov za prenovo in gradnjo
objektov, ki morajo ustrezati normativom ekološke neoporečnosti; 
-       
prilagoditev objektov turistične infrastrukture varovanju okolja in
ohranjanju naravne in kulturne identitete; 
-       
obvladovanje masovnega turizma, kjer to povzroča nesprejemljivo
degradacijo okolja.
6.3.6 Programski okvir aktivnosti po izbranih področjih
dejavnosti83
Tabela 10 Pregled
ukrepov po dejavnostih in vidikih
6.4 Občutljiva območja
Slovenija mora v naslednjih petih letih posebno pozornost
nameniti specifičnim okoljskim problemom obale, podeželja, krasa, gorskih
območij ter problematiki okolja v mestih. Osnovni dokumenti za razreševanje
problematike na teh območjih so Prostorski plan Republike Slovenije, programi
razvoja posameznih mest oz. naselij ter posamezni sektorski dokumenti. Kljub
temu so ta področja vključena v NPVO, ker predstavljajo specifična območja
zgostitve problemov okolja, ki terjajo obvladovanja iz naslova zagotavljanja
trajnostnega razvoja.
6.4.1 Obala
Obalno območje v Sloveniji je bilo v zadnjih desetletjih
izpostavljeno močnim razvojnim pritiskom, kar se kaže v hitrem naraščanju
prebivalstva, urbanizaciji, razvoju nekaterih gospodarskih sektorjev (prometa,
trgovine, turizma, predelovalnih dejavnosti, kmetijstva). Bistveno sta ogroženi
biotska raznovrstnost in kulturna raznolikost slovenske obale. Poslabšuje se
kakovost obalnega morja, pitne vode (s poudarkom na objektivni ogroženosti
izvira Rižane zaradi poteka transportnih poti), površinskih kraških voda Rižane
in Badaševice, onesnaženosti zraka itd. Osnovna komunalna infrastruktura je
nepopolna ali dotrajana, delovanje čistilnih naprav je pomanjkljivo ali
nepopolno, problem odlaganja odpadkov še vedno ni rešen. 
Zaradi omejenega prostora obstaja konflikt z vidika
zagotavljanja trajnostnega razvoja med praktično vsemi razvojnimi sektorji. Ob
okoljskih posledicah je obala prizadeta tudi zaradi neurejene cestne
infrastrukture in parkirišč; prenatrpanih cest, prometnih nesreč, hrupa idr.
Luka povzroča prostorske konflikte ob svojih mejah; okoljske probleme zaradi
pretovora snovi, ki obremenjujejo okolje (premog, fosfati, prah z odprtih
deponij onesnažuje zrak, vodo), živina (obremenjuje vode); možnost okoljskih
nesreč. Prostorska razporeditev industrije ni ustrezna, saj nekateri
industrijski objekti zasedajo dragocene lokacije neposredno na morski obali
(skladišča soli v Portorožu; Delamaris, ladjedelnica, Mehanotehnika v Izoli).
Zelo problematični so tudi neurejeni kanalizacijski izpusti, velika poraba
pitne vode, onesnaževanje okolja s škodljivimi snovmi. Razvoj turizma je še
vedno omejen predvsem na prostor oz. naselja neposredno ob obali. Posledice so
sezonska preobljudenost prostora in hrup. Melioracije dolin, graditev vodnih
zajetij, onesnaževanje tal in vodotokov z gnojili in pesticidi so povzročile
zmanjševanje biotske raznovrstnosti in zmanjševanje krajinske pestrosti. Zaradi
opisanega stanja je negotovo izpolnjevanje mnogih mednarodnih obveznosti, ki
jih je Slovenija prevzela. 
Temeljni cilj v naslednjem obdobju je zagotoviti varstvo
morja in obale ter pretežno kraškega zaledja po načelih trajnostnega razvoja,
na podlagi čim širšega družbenega konsenza in ob sodelovanju čim širšega kroga
udeležencev. V NPVO je opredeljena vrsta ukrepov za razreševanje nekaterih
posebej perečih problemov na tem območju. Ključni problemi, povezani z rabo in
namembnostjo prostora glede na številne uporabnike, bodo razrešeni v okviru
Prostorskega plana Republike Slovenije. Pomembne rezultate je pričakovati tudi
od projekta PHARE, ki je namenjen razreševanju problematike upravljanja z obalnim
območje. Ob naštetem je potrebno za zagotavljanje potrebnega učinka vseh
aktivnosti84: 
-       
izboljšati sodelovanje med ministrstvi, regionalnimi in lokalnimi
oblastmi ter 
-       
preučiti možnost uvedbe regionalne ravni javne uprave ali predpisati
postopek sodelovanja med občinskimi upravami ter njimi in državno upravo. 
Omenjeni usmeritvi sta v skladu z mnogimi mednarodnimi
priporočili, ki poudarjajo pomen boljše koordinacije ravnanja akterjev
različnih administrativnih ravni, ekonomskih akterjev in drugih. Predlagajo
bolj ali manj trdo formalizacijo take koordinacije. Prednostni projekti na
območju obale so vključeni v posameznih programskih sklopih NPVO (vodno okolje,
odpadki).
6.4.2 Podeželje
Zaradi splošnih družbenih razmer in industrializacije, je
podeželje že v preteklosti razvojno zaostajalo in postopno spreminjalo svojo
vlogo. Naselja, bližja urbanim centrom, so postala spalna naselja, kmetijska
zemljišča pa rezervat za ekspanzijo urbanega (suburbanizacija). Celotno
podeželje seveda ni enako občutljivo, vsaj za kraška območja velja, da so
posebna in zelo občutljiva. Iz metodoloških in praktičnih razlogov, kljub tej
navedbi, obravnavamo podeželje kot celoto, pri čemer je specifičnost
občutljivejših območij v NPVO izražena na ravni predlaganih ciljev in ukrepov. 
Podeželje oblikujeta dva, z vidika varstva okolja, problemska
tipa poselitvenih območij: 
1.     
Zgostitvena območja, kjer se mestna naselja širijo z
naselitvenimi sateliti na območje podeželja. V slovenskem prostoru se
zgostitvena območja postopoma oblikujejo na obsežnem, že starem urbaniziranem
območju Ljubljanske kotline, na Dravsko-Ptujskem polju, Celjski kotlini, ob
slovensko-italijanski meji od Pirana pa tja do Goriških Brd ter nasploh vzdolž
“slovenskega cestnega križa”. 
2.     
Območja praznjenja so območja z močnim razseljevanjem oziroma
depopulacijo, izrazitim staranjem populacije, degradacijo kulturne krajine. To
se kaže predvsem v vzhodni Sloveniji (Kozjansko, Dravinjske gorice, Haloze,
Slovenske gorice, Goričko), v predalpskem hribovju (Zasavsko hribovje, Kozjak,
obronki Pohorja, obrobje Slovenjegraške kotline, Škofjeloško-Cerkljansko
hribovje) in na podoljih Dolenjske in gorsko višinskih območjih. 
Posledica opisanih socialnih sprememb in močne rasti
prebivalstva v zunajmestnih naseljih, ki obkrožajo proizvodne, oskrbne in
zgostitvene centre, je močna dnevna migracija, kar vodi v preobremenjenost
infrastrukturnih sistemov in naprav ter obremenitev okolja, ki se kaže predvsem
v prekomerno onesnaženem ozračju. Z industrijskim in vsesplošnim ekonomskim napredkom
se je na podeželju pričela uveljavljati kultura mest in industrijska miselnost.
Posledice so: 
-       
degradacija okolja naselij in kulturne krajine, s katero so naselja v
prostoru zunaj mest (podeželje) tesno povezana, 
-       
v novo oblikovanih zunajmestnih naseljih nove stanovanjske hiše niso
prilagojene naravnim danostim in človekovemu načinu življenja in dela ter
potratno posegajo v nezazidan prostor in nasilno in neustrezno spreminjajo
stavbno dediščino; uporabljajo se neustrezni materiali in industrijski gradbeni
izdelki, merila za novogradnjo so v primerjavi s tistimi v preteklosti
neustrezna, neustrezno in agresivno je lociranje stavb v odnosu do vseh vrednot
tradicionalne gradnje v naseljih, 
-       
v ta okvir sodi tudi problem črnih gradenj, ki grobo posegajo v urejen
vzorec razmerij med človekom in naravo. 
Posledice opisanega nereda v urejanju zunajmestnih naselij so
različne, med bistvene gotovo sodijo: 
-       
nesmotrna sprememba namembnosti (pozidava) kmetijskih zemljišč (večina
novogradenj je v ravninskih predelih, kjer so zemljišča najprimernejša za
kmetijsko proizvodnjo); 
-       
zmanjšana produkcijska sposobnost kmetijskih zemljišč, saj se letno
spremeni namembnost približno 500ha kmetijskih zemljišč; 
-       
komunalna opremljenost je draga in nepopolna. Značilno je parcialno
reševanje problemov, ki je vodilo v mreže nefunkcionalno razpredenih
kablovodov, zasilno urejenih odtokov in kanalizacije itd., pri čemer večina
novih stanovanjskih hiš ni priključena na javno kanalizacijsko omrežje, temveč
se uporabljajo greznice, ki niso vodotesne. Veliko gospodinjstev pa odpadne
vode spušča kar v bližnji vodotok, vrtačo ali celo opuščen vodnjak. Raziskave
so pokazale, da na podeželju ne zastruplja naravnih danosti samo monokulturno
industrijsko kmetijstvo s pretirano uporabo pesticidov, temveč tudi poselitev z
množico odplak, kar je posledica pomanjkljive komunalne opremljenosti. 
Osnovni cilj na tem področju je zaustaviti in preusmeriti
opisana gibanja. Drugi cilji pa so: 
-       
ohranitev in razvoj regionalne identitete in regionalnih značilnosti; 
-       
enakomernejši, prostorsko uravnotežen in trajnostni razvoj poselitve z
varovanjem okolja, ki temelji na zmanjšanju gostote poselitve prebivalstva v
okolici večjih mest in izseljevanju iz razvojno zapostavljenih podeželskih
območij. 
Prostorski plan Republike Slovenije ter prostorski dokumenti
na nižjih ravneh upravljanja bodo morali opredeliti ukrepe za: 
-       
funkcionalno, estetsko, kulturno in ekološko trajnostni razvoj krajine; 
-       
prednost pred novogradnjami bosta imela vzdrževanje in prenova sedanjega
stanovanjskega fonda v vseh zunajmestnih naseljih, gradnja bo mogoča predvsem
na prostih zemljiščih znotraj naselij, pri tem bo poselitev usmerjena na
stavbna zemljišča in območja s prometno in komunalno infrastrukturo, oziroma na
območja, kjer je infrastrukturno in komunalno opremljenost možno najbolj
gospodarno in s stališča varstva okolja najustrezneje zagotoviti ob racionalnem
izkoriščanju prostih zemljišč, ohranjanju kmetijskih površin in naravnega
okolja; 
-       
prenavljanje in sanacijo manj kakovostnih, degradiranih predelov; 
-       
povečano transportno-energijsko učinkovitost pri zadovoljevanju potreb,
kar pomeni, da je potrebno stanovanja in delovna mesta razmestiti tako, da se
bodo zmanjšale dnevne migracije, onesnaževanje okolja in raba energije. 
Prednost bodo imeli naslednji konkretni ukrepi: 
-       
zagotavljanje ugodnih kreditnih pogojev ter cenejših ekološko
prijaznejših gradbenih materialov za organizirano gradnjo stanovanj; 
-       
ukrepi za spodbujanje izkoriščanja sedanjega stavbnega fonda; 
-       
ukrepi za usmerjanje gradenj na stavbna zemljišča znotraj naselij; 
-       
izdelava ustreznih rešitev na regionalni oz. lokalni ravni, ki bodo
povečale dostopnost do delovnih mest ter oskrbnih, storitvenih in kulturnih
središč (predvsem z zagotavljanjem dovolj pogostih zvez javnega potniškega
prometa, s čimer bi zmanjšali prevoze z osebnimi avtomobili idr.), pri tem bodo
posebne pozornosti deležna ogrožena območja na krasu; 
-       
stimuliranje uporabe ekološko manj problematičnih in ustreznih
alternativnih virov energije (daljinsko ogrevanje, plin, toplotne črpalke,
sončna energija, uporaba izolacijskih materialov pri gradnji objektov ...).
6.4.3 Gorska območja
Vzdrževanje gorskih in hribovskih ekosistemov je za
prebivalstvo v Sloveniji bistvenega pomena. Gorske in hribovske krajine igrajo
poglavitno vlogo pri preskrbi z obnovljivimi viri energije in omogočajo
možnosti za rekreacijo. Gorski in hribovski gozdovi so še posebej pomembni za
ohranjanje tal, vodnega režima in zaščito pred nevarnostmi. Gorska in hribovska
območja se v Sloveniji močno spreminjajo zaradi razvoja turizma in rekreacije,
zmanjševanja poselitve, erozije tal, plazov itd. Gorska območja so praviloma
ekonomsko in socialno ogrožena, kar samo še poglablja probleme. V Sloveniji so
posebej ogrožena zahodni, jugozahodni del in del severnega območja. Ogroženo je
praktično celotno obmejno gorsko območje in območje krasa. Na teh območjih je
vrsta močno onesnaženih in prizadetih lokacij (Krupa, Zavratec, Žirovski vrh,
Anhovo, Mežica, goloseki gozdov ob hrvaški meji idr.) 
Gorska območja so tudi v mednarodnih razsežnostih deležna
posebne pozornosti. Poudarek v svetu je na ohranjanju identitete gorskih in
hribovskih prebivalcev in skupnosti ter njihove bistvene vloge pri trajnostnem
gospodarjenju z okoljskimi viri, omogočanju uživanja v okolju in izdelovanju
visokokakovostnih izdelkov. Predvsem sta pomembni vzdrževanje in izboljševanje
gorskega in hribovskega okolja za prihodnje generacije. 
Slovenija je kot podpisnica Konvencije o varstvu Alp (Uradni
list RS, št. 5/95 - MP, št. 19/95) storila pomemben korak za zmanjševanje
ogroženosti gorskega prostora, sprejela obveznost varovanja in zagotavljanja
trajnostnega razvoja v Alpah in se zavezala k temu, da bo zagotavljala enotno
politiko za ohranitev in varstvo Alp s preudarno in trajno rabo virov ter
upoštevala načela preventive, povzročiteljeve odgovornosti in sodelovanja. 
Osnovni ukrepi za približevanju cilju razvoja gorskih območij
po načelih trajnosti so: 
-       
bistveno povečati naložbe v teh območjih ter pri tem zagotavljati in
ohranjati identiteto gorskih in hribovskih prebivalcev in skupnosti ter njihovo
bistveno vlogo, ki jo igrajo pri trajnostnem gospodarjenju z naravnimi viri,
omogočanju uživanje v okolju in izdelovanju visokokakovostnih izdelkov; 
-       
spodbujati ekološki način kmetovanja ter turizma, ki hkrati omogoča
pridelavo kvalitetnejše hrane; 
-       
omejiti promet v gorskih in hribovskih področjih; 
-       
spodbujati uporabo obnovljivih virov energije, za kar je na teh območjih
praviloma več možnosti; 
-       
zagotavljati podporo gorskim in hribovskim skupnostim.
7. UKREPI ZA PODPORO IZVAJANJA NPVO
Nezadostno razvit kompleks ukrepov za doseganje ciljev
varstva okolja, ki obsega celoten spekter inštrumentov od zagotavljanja
učinkovite inštitucionalne ureditve, zakonodaje, informacijskega sistema do
ukrepov za krepitev vloge in vpliva zainteresirane javnosti, je osnovni vzrok
premajhne učinkovitosti sedanje politike okolja. NPVO temelji na načelni
usmeritvi zagotavljanja trajnega ravnotežja med stopnjo organiziranosti in
cilji, ki jih želimo v določenem časovnem razdobju doseči. Na ta način želi
premostiti razkorak med cilji in sedanjo organizacijo, ki že povzroča pojav
spirale nezaupanja v uspešnost politike okolja. Zaradi pomena tega sklopa ni
mogoče govoriti o prioritetah znotraj tega sektorja, ker so vsi segmenti
ukrepov enako pomembni. Predlog konkretnih aktivnosti pa je prilagojen dinamiki
opredeljenih ciljev in ukrepov za njihovo dosego in se ujema z osnovnimi
smernicami evropskega okoljskega programa.
7.1 Večja učinkovitost uprave
Primarna vloga države ni osredotočena samo na zakonodajno
področje, ampak tudi na področje ekonomskega planiranja ter vzpostavljanja
razmer za gospodarski razvoj, rabo prostora in naravnih virov, na zagotavljanje
dostopnosti do informacij, izobraževanje, spreminjanje pogojev na trgu (z davki
ipd.), fiskalne politike in na druga področja. Država nastopa tudi kot lastnik
nekaterih podjetij in je odgovorna za njihove okoljske značilnosti ter kot
pomemben investitor, ki mora ne samo spoštovati okoljske zahteve, ampak z
investicijami posredno ali neposredno maksimalizirati tudi okoljske cilje. Peti
akcijski program EU do leta 2000 temelji na predpostavki, da industrija želi
pridobiti prednost pred konkurenco na trgu z izboljšanjem svojih okoljskih
značilnosti in skladno s tem moč države nadomešča z močjo partnerstva. Podobno
je z drugimi dejavniki varstva okolja, ki se udejanja s konceptom deljene
odgovornosti85. Ta zahteva aktivno vključitev in sodelovanje vseh
relevantnih dejavnikov: državnih organov, javnih in privatnih podjetij ter javnosti
v vlogi tako državljanov kot potrošnikov. Takšno sodelovanje je eden od pogojev
pri iskanju ravnotežja med praviloma kratkoročnimi posamičnimi in dolgoročnimi
interesi družbe kot celote. Tega ravnotežja ne more zagotoviti prisila, ampak
samo sodelovanje vseh ob jasni delitvi vlog in odgovornosti. Takšna opredelitev
zahteva širjenje spektra inštrumentov varstva okolja kot dopolnitev državne
regulative. 
Praktično vse državne inštitucije bi morale spodbujati
uvajanje novih življenjskih stilov, ki so v skladu z načeli trajnosti in ki v
življenje prinašajo nove kvalitete. Agenda 21 za Slovenijo v posebnem poglavju
“Pravna država” podaja cilje in naloge s spremljajočim opisom stanja. Vendar se
v večji meri ozira na zakonodajni in civilnopravni vidik državne uprave, manj
pa na sistem uprave, njene organizacijske in druge vidike. Agenda 21 poudarja
globalno naravo okoljskih problemov, obenem pa tudi pomen lokalne ravni in
dejavnosti na lokalni ravni pri njihovem reševanju. 
Slovenija ima, podobno kot druge države srednje in vzhodne
Evrope premalo učinkovito upravo ter pomanjkanje usposobljenih kadrov na
področju varstva okolja. Na drugi strani je bistveno bolje organizirana
industrija, ki s samostojnim odzivom na dogajanje na trgu deloma kompenzira
problem učinkovitosti uprave. Hkrati pa država težko uveljavlja tiste rešitve,
ki niso skladne z neposrednimi poslovnimi motivi podjetij. 
Slovenija se spopada z razkorakom med nalogami, ki izhajajo
iz ZVO ter sedanjo organizacijo uprave. Razpoložljivi potenciali in dolgoročne
usmeritve Strategije gospodarskega razvoja Slovenije, ki govori o “vitki
upravi”, niso naklonjeni krepitvi upravnega aparata. To pomeni, da so
tradicionalno zapostavljeni sektorji, med katere sodi tudi varstvo okolja, v
objektivno slabem položaju. 
Z vidika uvajanja zahtev sodobnih inštrumentov varstva okolja
je posebej kritična kadrovska, delna ali popolna nepokritost vrste področij –
najpogosteje pravnih in ekonomskih vidikov okolja. 
Posledice takšnega stanja so: 
-       
položaj (moč) MOP za izvajanje ciljev varstva okolja znotraj državne
uprave je sorazmerno šibak in ni skladen z novimi potrebami časa; 
-       
zaradi operativnih potreb so nekateri ključni posamezniki in sektorji
preobremenjeni na račun izvajanja dolgoročnih in strokovno zahtevnih nalog; 
-       
raziskovalno in strokovno delo za potrebe MOP ni organizirano na
stabilen način, kar otežuje zagotavljanje potrebne strokovnosti dela MOP; 
-       
zamuda pri uveljavljanju sodobne zakonodaje; 
-       
operativni problemi uvajanja z EU primerljive prakse pri razpisih,
vrednotenjih in spremljanju razpisanih projektov za pridobitev subvencij za
varstvo okolja (gre predvsem za investicije v komunalnem sektorju) iz državnega
proračuna; 
-       
zamude pri reševanju vlog za pridobivanje koncesij na področju naravnih
dobrin; 
-       
problemi pri vodenju kompleksnih projektov; 
-       
problem učinkovitosti okoljevarstvene inšpekcije, ki je glede na z ZVO
določene pristojnosti skromno kadrovsko zasedena in zadovoljivo obvladuje le
največje onesnaževalce.
Prednostni cilj na področju inštitucionalne krepitve je dvig učinkovitosti
uprave.
Inštitucionalna krepitev državne uprave v celoti in posebej
MOP-a je eden od bistvenih pogojev približevanja EU in obvladovanja problemov
okolja. Vrsta ukrepov, ki jih bo potrebno izpeljati v skladu s tem dokumentom,
bo terjala zaupanje čim širše javnosti v delovanje državne uprave in MOP. To
zaupanje je zaradi razkoraka med deklariranim in izvedenim omajano. Med naloge,
ki jih brez vzpostavitve zaupanja ne bo mogoče zadovoljivo izvesti, sodijo:
izvajanje strategije ravnanja z odpadki (efekt NIMBY), uvajanje višjih cen za
naravne dobrine in komunalne storitve (voda, plin, elektrika, kanalščina itd.),
morebitno zapiranje industrijskih objektov in drugih virov onesnaževanja
okolja, ki povzročajo stalne obremenitve okolja. 
MOP ima po ZVO vodilno vlogo pri koordinaciji in
uveljavljanju NPVO. Da bi lahko to organizacijsko in strokovno zahtevno nalogo
izpeljal, je potrebna njegova krepitev, saj bi podaljševanje sedanjega stanja
in razmerij ogrozilo izvajanje NPVO. 
Osnovni ukrepi do leta 2008 morajo biti usmerjeni v: 
-       
razmejitev upravnih in administrativnih nalog ter jasno delitev med
posameznimi notranjimi enotami ministrstva; 
-       
delitev dela po načelih specializacije in projektnega povezovanja med
področji okolja, prostora in narave; 
-       
kadrovsko zapolnitev deficitarnih področij (ekonomski in pravni vidiki,
inšpekcija) ter boljši izkoristek sedanjih potencialov; 
-       
ojačano sodelovanje znotraj organov državne uprave in z lokalno ravnijo.
Reševanje problema inštitucionalne krepitve oz. povečevanja
učinkovitosti uprave bo vsaj v prvih letih potekalo pri omejenih virih in
objektivno omejenih možnostih za zapolnitev kadrovskih vrzeli. Empirično
izkustvo uvajanja učinkovitih organizacijskih sprememb kaže, da zaradi narave
problema hitrih rešitev ni. Pri tem vsaj v prvem obdobju ni pričakovati
bistvenih sprostitev dodatnih virov za kadrovsko in tehnično krepitev uprave.
Zaradi tega bo v prvem obdobju ključnega pomena iskanje optimalnega
izkoriščanja kadrovskih in drugih virov. Predlagani so tisti ukrepi, ki so
finančno manj zahtevni in temeljijo predvsem na boljšem izkoristku notranjih
rezerv (Tabela 11). 
Tabela 11 Pregled
ukrepov na področju inštitucionalne krepitve
7.2 Raziskovanje in razvoj (R & R)
Raziskave v Sloveniji so razdrobljene in neusklajene,
manjkajo dolgoročno usmerjene strateške in interdisciplinarne raziskave,
usmerjene v spoznavanje osnovnih procesov z namenom obvladovanja sedanjih in
prihodnjih okoljskih problemov. Deficitarna so področja proučevanja družbenih,
pravnih, ekonomskih in zdravstvenih vidikov varstva okolja, zaradi česar je na
teh področjih tudi kritično pomanjkanje kadrov. Prenos tujega znanja in
tehnologij je premalo kritičen in učinkovit. 
Povezava med politiko okolja in raziskovalno sfero je kljub
napredku s projekti CRP prešibka, še slabši je položaj pri vključevanju stroke
v gospodarstvu. 
Opisani problemi se bodo brez načrtnega posega samo še
poglabljali, predvsem ob nadaljnjem zmanjševanju sredstev za R & R na
področju varstva okolja. Posledica bo vedno večja podrejenost tujemu znanju in
vse manjša motiviranost domačih raziskovalcev, zaradi pomanjkanja trdne
perspektive. Brez vključitve stroke v vodenje politike je mogoče pričakovati
merljive negativne gospodarske učinke zaradi nedomišljenih pravnih ali upravnih
rešitev. 
Izboljšanje stanja je mogoče samo na podlagi dolgoročno
zasnovanih sprememb, ki morajo zajeti tako materialno razsežnost kot tudi
vzpostavljanje vezi med državo, raziskovalno sfero na vseh ravneh (inštituti,
gospodarstvo) ter industrijo.
Osnovni cilj je obvladovanje celotnega ciklusa okoljevarstvenih
raziskav, ki obsega identifikacijo problemov, simulacijo procesov in
oblikovanje predlogov rešitev ter spremljanja učinkovitosti predlogov.
Dolgoročni cilji in usmeritve pa so: 
-       
stabilna dolgoročna povezava države z vsemi kvalificiranimi subjekti R
& R; 
-       
oblikovanje raziskovalnih skupin, ki bodo sposobne izvajati projekte,
potrebne za vodenje učinkovite politike okolja; 
-       
oblikovanje in razpisovanje interdisciplinarnih projektov za podporo
vodenja učinkovite politike do okolja; 
-       
aktiviranje specifičnih programov, kot so programi, ki zagotavljajo
nizke emisije CO2, biomasa, obnovljivi viri energije, programi
biotehnologije (npr. integralna kontrola pesticidov) idr.; 
-       
razširitev programov, npr. čistih tehnologij, reciklaže in ponovne
uporabe materialov; 
-       
trajna skrb za vključevanje raziskovalcev v mednarodne projekte s
prednostnim ciljem usposabljanja deficitarnih kadrov; 
-       
maksimalno vključevanje usposobljenih kadrov v gospodarstvu. 
Ukrepi za dosego teh ciljev so prikazani v tabeli 12. 
Tabela 12 Pregled
kratkoročnih ukrepov na področju raziskovanja in razvoja
7.3 Informacijski sistem varstva okolja
Republika Slovenija je prevzela mnogo mednarodnih obveznosti,
ki se navezujejo na informacijski sistem varstva okolja. V večini primerov
imamo opraviti s pravicami podeljenimi posamezniku do osnovnih človekovih
pravic in v pravici dostopa do informacij ter pravici sodelovanja pri procesih
okoljskega odločanja. Pri skupnem informacijskem sistemu na evropskem nivoju
ima veliko vlogo in odgovornost Evropska agencija za okolje – EEA z novo
nastajajočim globalnim omrežjem EIONET (European Environment Information and
Observation Network), v katero se vključuje tudi Slovenija. Aktivnosti
povezovanja Slovenije v omrežje EIONET že pospešeno potekajo, v letu 1998 se
pričakuje potrebna informacijska oprema in izvedba osnovnega izobraževanja za
delo na Internetu za EIONET. Od EEA se pričakuje pomoč, obenem pa prihajajo
nove obveznosti, ki jih je potrebno spoštovati in realizirati. 
Z ZVO so podane pravne podlage za vzpostavitev
informacijskega sistema varstva okolja (ISVO), in sicer v 69. (monitoringi),
73. (ISVO) in 74. členu (statistika). Po Zakonu o državni statistiki (Uradni
list RS, št. 45/95) bi moral MOP predložiti metode in načine zbiranja in
obdelave podatkov, Statistični urad pa podati mnenje na ta predlog. Določbe
niso operacionalizirane. V nekaterih segmentih je povezanost informatizacije
uspešna: npr. HMZ, podatkovna baza za posebne odpadke itd. V nobenem primeru pa
ni mogoče govoriti o usklajenem in celovitem sistemu, ki bi upošteval tudi
zahteve EU (npr. Eurostata). 
Bazične podatkovne zbirke, kot so osnovne evidence, registri
in katastri, so najpomembnejši del informacijskih sistemov in zaradi njih se
tudi gradijo. Osnovni namen teh zbirk je, da so osnova za ugotavljanje stanja
in trendov onesnaženja okolja, spoznanj in vedenj o ekosistemih ter naravnih
dobrinah, povezanih s socioekonomskimi kazalci. Drug namen je tudi zagotoviti
relevantne podatke za podporo procesom odločanja, informiranju javnosti in
pripravi okoljskih izobraževalnih programov. Poleg tega so te zbirke podatkov
osnova za izdelavo okoljskih statistik in analiz, za potrebe najrazličnejšega
publiciranja in drugih elektronskih oblik obveščanja (npr. preko globalnega
omrežja Internet) ter sporočanja javnosti.
Osnovni cilj je vzpostavitev informacijskega sistema, ki bo
zagotavljal učinkovito vodenje politike okolja in ki bo skladen z zahtevami EU
ter pri tem izkoristiti nekatere prednosti, ki jih imamo pred drugimi državami:
-       
številne administrativne registre z delujočim evidenčnim povezovalnim
jedrom in z najboljšo možnostjo geokodiranja v Evropi; 
-       
novo centralno naloženo bazo podatkov pisnega dela zemljiškega katastra;
-       
kakovostne monitoringe in baze podatkov; 
-       
nekaj kakovostnih statistik, ki so v skladu z zahtevami EU in izkušenj
iz tradicionalnih zbiranj in posredovanj okoljskih podatkov (poročilo o stanju
okolja); 
-       
dovolj dobrih, čeprav neustrezno povezanih in usmerjenih strokovnjakov. 
Pri tehnični izvedbi informacijskega sistema varstva okolja
bo potrebno: 
-       
jasno opredeliti način zbiranja okoljskih podatkov in pri tem poiskati
optimalno razmerje med posrednimi podatki, zbranimi po sistemu prijav
produkcijskih rezultatov ter podatki, zbranimi neposredno z razširitvijo mreže
monitoringa (državnega in pri onesnaževalcih); 
-       
vzpostaviti z EEA primerljivo slovensko inštitucijo kot osrednjo
inštitucijo za zbiranje, obdelavo in objavljanje podatkov (ta mora prevzeti vse
funkcije, potrebne za izgradnjo z evropskim skladnega sistema, ki bo zbiral,
obdeloval in objavljal podatke, potrebne za informiranje javnosti, za
sprejemanje pomembnih okoljskih odločitev in za spremljanje učinkovitosti teh
korakov); agencija mora opravljati tudi vsa strokovna dela, povezana s postopno
izgradnjo informacijskega sistema varstva okolja (ISVO), v tesnem sodelovanju z
drugimi resorji in Statističnim Uradom Republike Slovenije; 
-       
pri vzpostavitvi z EU kompatibilnega in našim potrebam prilagojenega
ISVO je potrebno upoštevati načelo formalne pristojnosti za področje varstva
okolja in področje zbiranja statističnih podatkov ter načelo strokovne
usposobljenosti za izvajanje posameznih opravil. 
Ukrepi za dosego teh ciljev so prikazani v tabeli 13. 
Tabela 13 Pregled
kratkoročnih ukrepov na področju ISVO
7.4 Prilagoditev zakonodaje EU
Republika Slovenija in EU sta 10. junija 1996 sklenili
Sporazum o pridružitvi (Uradni list RS, št. 44/97, MP št. 13/97). Tako
imenovani evropski sporazum določa okvire in pogoje za postopno vključitev Slovenije
kot enakopravne članice EU. Eden od temeljev sporazuma je vsebovan v 70. in 71.
členu, ki določata, da bo Slovenija postopno uskladila svojo zakonodajo z
zakonodajo EU. Ena od takšnih določb, ki se izvaja izredno intenzivno in je za
proces vključevanja ključna, je vsekakor usklajevanje zakonodaje. 
Ministrstvo za okolje in prostor ima z usklajevanjem
zakonodaje na področju varstva okolja dolgoletne izkušnje, saj je že leta 1989
izdalo t. i. belo knjigo, v kateri je bila začrtana usmeritev na področju
spreminjanja zakonodaje, čeravno v političnih, ekonomskih in tudi pravnih
okvirih bivše SFRJ in bivšega družbenopolitičnega sistema. Vendar je bila
usmeritev na področju okoljske zakonodaje nedvoumna (prilagoditev evropski
zakonodaji), saj je bila ta v tistem času s stališča varstva okolja modernejša,
po drugi strani pa so se že kazali možni znaki samoizolacije (dumping ipd.), če
se ne bi odločili za sprejemanje in usklajevanje evropske okoljevarstvene
zakonodaje. Že prvi pravni akt, ki je bil sprejet v neodvisni in samostojni
Sloveniji (zakon o varstvu okolja, 1993), je bil docela usklajen z nekaterimi
ključnimi smernicami EU na področju varstva okolja. Z osamosvojitvijo in
dejansko odločitvijo za vstop v EU je postal ta pristop nepovraten in
vseobsegajoč. Vseobsežnost pristopanja je postala na področju zakonodaje vidna
že na terminološki ravni – ne gre več za proces usklajevanja okoljske (in
druge) zakonodaje, temveč za popolno prestavitev evropske zakonodaje v
slovenski pravni red in njeno uresničevanje. 
V procesu prilagajanja slovenske zakonodaje evropski je
Komisija EU pripravila t. i. belo knjigo, v kateri so našteti pravni akti, ki
so s stališča prostega pretoka blaga, kapitala in storitev najpomembnejši in
jih je treba najhitreje sprejeti v državni pravni red. 
Na področju varstva okolja takšnih aktov ni pretirano veliko,
neprimerno obsežnejša je evropska okoljevarstvena zakonodaja izven bele knjige,
ki tvori skupaj pravni red EU ali acquis communautaire. Kaj kmalu se je
učvrstilo stališče, da bo treba za vstop v EU izvesti transpozicijo ne le
pravnih aktov bele knjige, temveč vse zakonodaje EU. Zakonodaja iz bele knjige
je resda prednostna, vendar bo morala biti ob vstopu v EU v notranje pravo
sprejeta in izvajana vsa zakonodaja EU. 
Poleg ostalih bolj ali manj inštitucionaliziranih struktur,
katerih naloga je usklajevanje zakonodaje, ima posebej pomembno nalogo vsekakor
vsako posamično ministrstvo kot nosilec zakonodajnih projektov. Na ministrstvu
za okolje in prostor poteka analiza pravnih aktov bele knjige in ostalega
pravnega reda na področju okolja in njihove usklajenosti z domačo zakonodajo.
Za posamezne pravne akte se izdeluje t. i. tabela usklajenosti (table of
concordance), ki bo služila kot pripomoček za določanje prednosti in
zakonodajnega programa ter za konkretno oceno usklajevanja pri izdelavi
predpisov. Te tabele bodo služile kot osnova tudi za izpolnjevanje pogojev za
polnopravno članstvo v EU, kot je določeno v omenjenih členih evropskega
sporazuma. Poglavitno delo na MOP pa poteka seveda v vsakodnevnem pripravljanju
posameznih predpisov, ki morajo v celoti vsebovati zahteve ustreznih pravnih
aktov EU.
7.5 Ekonomski vidiki varstva okolja
Sanacija velikih virov onesnaženja, ki povzročajo glavne
okoljske in zdravstvene probleme je tesno povezana s privatizacijo in prehodom
na tržno gospodarstvo87. Ob klasičnih problemih sanacije starih
žarišč88 bosta aktualna predvsem dva sklopa nalog: 
-       
zagotavljanje delovanja javnih služb89; 
-       
iskanje optimalnih poti za spodbujanje t. i. “win-win” rešitev ter
spodbujanje rešitev po načelu dobrega gospodarjenja zaradi manjših izpustov
emisij vseh vrst kot posledice težnje gospodarstva k zmanjševanju stroškov. 
Na podlagi mednarodnih primerjav90 je Slovenija
država z najmanj razvitimi tržnimi inštrumenti na področju varstva okolja ne
samo v primerjavi z EU, ampak tudi v primerjavi z državami srednje in vzhodne
Evrope. Osnovne značilnosti stanja so: 
-       
od celotnega nabora možnih ekonomskih inštrumentov sta uvedeni samo
taksacija za obremenjevanje okolja z odpadnimi vodami ter taksacija za
onesnaževanje zraka z emisijami CO2 (CO2 taksa); za del
takse, za katerega je predložen investicijski program za projekte zmanjšanja
obremenitev odpadnih voda, je povzročitelj obremenitve oproščen plačila takse;
CO2 taksa je v celoti prihodek integralnega proračuna; 
-       
nekoliko boljše je tudi stanje na področju prostovoljnih inštrumentov,
predvsem pri vodenju podjetij z vidika varovanja okolja91 . 
Od drugih problemov kaže poudariti: 
-       
cene komunalnih storitev se še vedno ne formirajo na način, ki je
uveljavljen v EU, čeprav je z ustreznim odlokom o oblikovanju cen storjen odmik
od togega administrativnega določanja cen; 
-       
ni zagotovljenega stabilnega sistemskega vira sredstev iz naslova
onesnaževanja; 
-       
internalizacija eksternih stroškov onesnaževanja je prepočasna; 
-       
ekološko računovodstvo še ni operativno; 
-       
Ekološko razvojni sklad RS je finančno prešibak. 
Posledice stanja so naslednje: 
-       
prestrukturiranje v sektorjih proizvodnje ter javne in osebne porabe v
korist zmanjševanja okoljske obremenitve je prepočasno; 
-       
gospodarski sektor nima jasno opredeljenih dolgoročnih pogojev
gospodarjenja, kar objektivno onemogoča postopno prilagajanje gospodarstva
novim zahtevam; pri tem je približno 70% slovenskega gospodarstva pretežno
izvozno usmerjenega in je jasnost pogojev gospodarjenja s stališča varstva
okolja za večino podjetij pogoj za preživetje na razvitih trgih92; 
-       
brez sprostitve cen naravnih dobrin (npr. vode in energije) praktično ni
mogoče uporabiti tega v svetovni praksi najmočnejšega vzvoda racionalnejše rabe
naravnih virov in energije. 
NPVO razume uvedbo raznih ekonomskih inštrumentov v dvojni
vlogi, kot vir sredstev za izvajanje programov varstva okolja ter kot
motivacijo za vse subjekte varstva okolja glede uveljavljanja načela dobrega
gospodarja. Na ta način ekonomski inštrumenti nadomeščajo toge vzvode
direktivnega varstva okolja, ki je sicer uspešnejše, vendar bistveno manj
učinkovito, predvsem pa ne zagotavlja trajnostnega razvoja.
Ekonomski inštrumenti zagotavljajo vključitev okoljskih
stroškov v poslovne stroške ekonomskih subjektov93. Sistem
ekonomskih spodbud mora biti zasnovan tako, da proizvajalce in potrošnike
spodbuja k bolj "ekološko uspešni" uporabi sredstev.
Uporaba
ekonomskih inštrumentov predstavlja vir prihodkov, ki jih je mogoče  racionalno
uporabiti za izdatke za varstvo okolja 94.
Dolgoročne usmeritve, ki se nanašajo na ta segment politike
varovanja okolja, so: 
-       
izdatki za varstvo okolja bodo obravnavani kot naložbe; 
-       
lokalne skupnosti bodo imele večjo avtonomijo; 
-       
tržni inštrumentarij bo prednostno usmerjen v okoljsko spremembo
strukture končne porabe; 
-       
zagotovljeno bo neposredno sodelovanje pri odločanju o razvojnih
potezah; 
-       
država bo postopoma večala obseg sredstev za saniranje velikih virov
onesnaženja, ki so v njeni lasti. 
Pri uvajanju rešitev ločimo glede na uporabljene inštrumente
dve področji95, gospodarsko (industrijsko) področje privatnega
sektorja ter področje javnih in državnih podjetij, vključujoč komunalo, velike
državne sisteme, kot je npr. železnica itd., ki se vsaj v bližnji prihodnosti
ne bodo privatizirali. 
Gospodarsko (industrijsko) področje. Poglavitni cilj
je zagotoviti jasne pogoje gospodarjenja vsaj za srednjeročno obdobje. Prednost
bo imelo uvajanje naslednjih inštrumentov: 
-       
uveljavitev povečanih obremenitev za emisije posameznih polutantov, vsaj
do ravni primerljive z EU; 
-       
postopno povečevanje cen specifičnih energentov in surovin (časovno
progresivna obdavčitev energentov s primerjalno večjimi emisijami in enaka
obdavčitev naravnih neobnovljivih virov)96; 
-       
sprostitev cen za rabo vode, obremenitev odpadne vode in storitev
ravnanja z odpadki; 
-       
diferenciacija taksacijskih stopenj med različnimi gorivi (bolj
obdavčena goriva z večjimi emisijami CO2); 
-       
ukinitev subvencij za premog in za intenzivno kmetijstvo (kompenzacije
za cenovna neskladja, subvencije za semena, za investicije v tekočo
proizvodnjo, zagotovljen odkup oziroma državni krediti za letino pšenice,
najnižja stopnja prometnega davka za kmetijsko mehanizacijo ter pesticide in
umetna gnojila); 
-       
uvedba subvencij za ekološko (biološko) kmetijstvo ter uvedba
specifičnih davčnih olajšav za uvedbo tehnologij za učinkovito rabo energije
ter za visoko donosne investicije v ekološko varčno opremo; uvedba drugih
olajšav za podporo t. i. win-win rešitev – npr. povečanju energetske
učinkovitosti oziroma učinkovite rabe energije, uvajanje tehnologij z malo
emisijami itd.; 
-       
uvajanje državnih garancij ali poroštev za infrastrukturne projekte; 
-       
zagotoviti za državo in podjetja sprejemljiv in uspešen način porabe
sredstev97 in postopek upravljanja ekoloških rezervacij. 
Področje javnih in državnih podjetij, vključujoč komunalo
deluje v okviru sistema javnih financ v širšem smislu. Dodatno financiranje v
tem segmentu bo potrebno zagotoviti s sredstvi iz naslova onesnaževanja in
njihovo vračanje v varstvo okolja preko: 
-       
Ekološko razvojnega sklada98 (potrebna bo razširitev
sistemskih virov sklada, sklad bi moral prevzeti bančni servis dodeljevanja
subvencij, ki ostanejo sicer v izključni pristojnosti MOP, sklad bo prilagodil
merila za vse oblike pomoči glede na NPVO); 
-       
integralnega proračuna v obliki subvencij oz. dotacij (tehnična izvedba
lahko poteka preko Ekološko razvojnega sklada); 
-       
taksacij, ki se uporabijo neposredno za zmanjševanje emisij v okolje (na
podoben ali enak način, kot je predvideno v uredbi o taksaciji za onesnaževanje
voda); 
-       
povečanih cen komunalnih storitev99; 
-       
davčnih olajšav za posamezne proizvode in/ali storitve, ki se namesto
zbiranja v integralnem proračunu zbirajo in uporabljajo neposredno za
zmanjševanje emisij v okolje (posredno financiranje neprofitnih segmentov, ki
so organizirani na koncesijski način); 
-       
financiranja ravnanj in/ali služb na podlagi inštrumenta depozita in
povračila100 za še ne povzročeno onesnaževanje. 
Prednostni cilji do leta 2003 na področju ekonomskih
vidikov okolja so: 
-       
spodbuditi povečanje ekonomskih virov naložb v projekte varstva okolja
in proračunske porabe ter s tem posredno vplivati na zmanjševanje
onesnaženosti; 
-       
ovrednotenje naravnih virov za oceno nacionalnega bogastva; 
-       
razvoj in vpeljava indikatorjev za obnovljive vire; 
-       
pospešiti uvedbo davčnih olajšav za investicije v okoljevarstvene
projekte; 
-       
razvoj in aplikacija prakse okoljskega računovodstva; 
-       
vpeljava sistema pologa in povračil v povezavi s sistemom taksacij
(avtomobili, embalaža, avtomobilski plašči ipd.).
7.6 Javne službe varstva okolja
Kompleksnost okoljevarstvene problematike narekuje reševanje
problemov posameznih sestavin okolja po posameznih dejavnostih. Pri tem ni
vedno nujno, da so vse dejavnosti organizirane kot gospodarske javne službe
varstva okolja, čeprav pomensko prevzemajo v posameznih sektorjih (industrija,
rudarstvo, energetika, kmetijstvo, gozdarstvo, promet in turizem) to nalogo.
Enako velja tudi za institucionalno podporo izvajanju politike varstva okolja,
kakor tudi za upravne strukture na nacionalnem, regionalnem in lokalnem nivoju.
Izjema nista niti raziskovalno delo niti prostorsko urejanje, ki je tudi sicer
tesno povezano z varstvom okolja. 
NPVO ne obravnava okoljevarstvenih vsebin in ukrepov, ki
morajo biti sestavni del posameznih sektorskih programov, zato tudi ne posega v
urejanje gospodarskih javnih služb, ki so v pristojnosti teh sektorjev.
Sektorji sami odločajo o tem, katere dejavnosti se bodo izvajale v okviru javnih
služb. 
Izvajanje dejavnosti v obliki gospodarskih javnih služb je
prisotno predvsem v sektorjih energetike (daljinsko ogrevanje, plinifikacija
itd.), kmetijstva, gozdarstva in prometa. Dejavnost komunalnega gospodarstva je
v javne službe varstva okolja vključena predvsem na lokalni ravni. 
Področje komunalnega gospodarstva obsega naslednje sklope:
zagotavljanje funkcionalne in obratovalne sposobnosti komunalnih oskrbovalnih
sistemov; ekonomijo obsega in poslovno sposobnost lokalnih skupnosti za zagotavljanje
komunalne oskrbe; povezovanje na višji ravni (medobčinski oz. regionalni) ter
kataster komunalnih naprav. 
Osnovni problemi stanja so: 
-       
marsikje se ne zagotavlja tekoče, kot tudi ne investicijsko vzdrževanje
komunalnih oskrbovalnih sistemov, za kar je več vzrokov: zamrznitev cen
komunalnih storitev v letu 1992, v tem segmentu nedomišljena reforma lokalne
samouprave ter divja privatizacija najdonosnejših delov nekdanjih komunalnih
podjetij; 
-       
zaradi odprtih vprašanj razmerij med različnimi ravnmi in subjekti je
ogrožena dinamika vlaganj v komunalne naprave, kar je posledica izvedene
reforme lokalne samouprave brez poprejšnje analize sposobnosti za izvajanje
nalog na področju komunalnega gospodarstva in brez natančnih opredelitev
pristojnosti in dolžnosti teh skupnosti; tudi ni jasna razmejitev med lokalnimi
in republiškimi javnimi službami, predvsem njihova odsotnost onemogoča
nadaljnji razvoj; 
-       
vse aktualnejši je problem katastra komunalnih naprav, ki je osnova za
odločanje v zvezi z vzdrževanjem, gospodarjenjem in upravljanjem s komunalnimi
napravami, ki predstavljajo osnovno infrastrukturo za reševanje okoljskih
problemov, izvirajočih iz celotne komunalne sfere, torej celotne populacije101.
Brez hitrih in učinkovitih rešitev bo prihajalo do zaostrovanja
naštetih problemov v naslednjih nekaj letih102. Problemi bodo
nastajali predvsem na lokalnem nivoju, ki pa bo hitro in lahko preraščal na
regionalni in državni ter ob ožjih, sanitarno-higienskih in okoljskih, dobival
tudi politično dimenzijo, s težko napovedljivimi posledicami. Državo lahko v t.
i. dumpinški položaj103 privede že neizkazovanje podatkov o okolju,
kar je lahko tudi zaradi neurejenega stanja v celotni komunalni sferi. 
Osnovni cilj je zagotoviti doseganje komunalnih oz. okoljskih
standardov, ki zagotavljajo prehod v EU. Izvedbeni cilji so: 
-       
zagotoviti funkcionalno in obratovalno sposobnost komunalnih
oskrbovalnih sistemov z izdajo podzakonskih predpisov: o minimalnih
standardih vzdrževanja in zagotavljanja funkcionalne sposobnosti komunalnih
objektov; o obračunavanju in uporabi amortizacijskih sredstev za te naprave ter
za prenos pristojnosti oblikovanja cen komunalnih proizvodov in storitev na
lokalne skupnosti; 
-       
zagotoviti je potrebno upoštevanje ekonomije obsega in opravilne
sposobnosti lokalnih skupnosti za zagotavljanje komunalne oskrbe, kar bo
doseženo z izdajo normativnega akta o finančni in drugi pomoči države pri
združevanju v večje oskrbovalne sisteme in z opredelitvijo širših regij
komunalne oskrbe v Prostorskem planu RS; 
-       
vzpostaviti je potrebno kataster komunalnih naprav, kar je
povezano s spremembo Zakona o katastru (Uradni list SRS, št. 26/74) komunalnih
naprav ter izdajo uredbe o uskladitvi podatkov katastra z dejanskim stanjem na
terenu.
7.7 Ukrepi za uveljavljanje načela integracije
Stanje in problemi. Od ustanovitve slovenske države 1991 do
danes je parlament sprejel že veliko število raznih dokumentov razvojnega
značaja (nacionalne programe, posebne razvojne zakone, strateške usmeritve in
strategije). Osnovna ugotovitev je, da dokumenti niso med seboj usklajeni z
vidika zahtev varstva okolja. Vsi dokumenti tudi še ne upoštevajo sprejetih
usmeritev Agende 21. 
Po ZVO se nacionalni program varstva okolja pripravlja za
deset let, usklajuje pa se z nacionalnimi programi in plani na drugih
področjih. Položaj je takšen, da NPVO dosledno sledi in povzema usmeritve
Strategije gospodarskega razvoja Slovenije. Iz že sprejetih dolgoročnih
usmeritev sektorjev so povzeti tisti cilji, ki niso v nasprotju z NPVO. 
Problem usklajevanja posameznih razvojnih dokumentov je v
celotni državni upravi in ne samo pri pripravi NPVO. Nekonsistentnost med
programi ima lahko različne posledice, ki se kažejo bodisi preko zmanjšanega
učinka razpoložljivih virov bodisi preko medsebojnega ogrožanja substance dejavnosti
ali pa se izrazijo na politični ravni, kar praviloma vodi v poglabljanje
nesorazmerij zaradi objektivno nujno izsiljenih rešitev. 
Dolgoročna rešitev tega problema je mogoča samo na podlagi
uveljavljanja prakse usklajenega programiranja razvojnih vizij sektorjev s
potrebnimi inštitucionalnimi spremembami na ravni državne uprave. Da bi ta cilj
dosegli, je potrebno: 
-       
zagotoviti učinkovito delo Sveta za trajnostni razvoj; 
-       
opraviti revizijo sektorskih programov glede na zahteve ZVO ter
prevzetih mednarodnih obveznosti; 
-       
pripraviti strategije za posamezna področja varstva okolja ter rabo
naravnih virov (zrak, odpadki, hrup, vode ipd.); 
-       
vpeljati sistem spremljanja izvajanja specifičnih in sektorskih
programov.
7.8 Vzgoja in izobraževanje
Slovenija ima razmeroma dolgo tradicijo na področju javnega
ozaveščanja v odnosu do narave in okolja. Pomembna je bila vloga nekaterih
vplivnih nevladnih organizacij, ki so te naloge vključevale v svoje programe. V
prejšnjem stoletju je bilo aktivno Slovensko planinsko društvo, med obema
vojnama Muzejsko društvo za Slovenijo in Prirodoslovno društvo Slovenije, po
drugi svetovni vojni pa še Zveza tabornikov Slovenije, Zveza društev za varstvo
okolja, od 80. let pa mnoga gibanja in društva. Vendar ob vseh teh bogatih aktivnostih
ni prišlo do povezave vseh dejavnikov v enoten nastop na področju ozaveščanja v
odnosu do okolja. 
Sam izobraževalni sistem v Sloveniji je dobro organiziran,
strukturiran in praktično na vseh stopnjah vključuje tudi okoljsko
izobraževanje. Žal je še vedno preskromno splošno izobraževanje, ki naj bi
vključevalo spremembe vedenjskih vzorcev in obveščanje o vsebinah, ki so
podlaga za aktivno udeležbo posameznika pri vključevanju v oblikovanje okoljske
politike. Premalo je tudi poudarka na kritičnem pristopu k problematiki in
sočasnem iskanju rešitev, preveč pa na golem prepoznavanju problemov in jalovi
kritičnosti. Na višjih stopnjah izobraževanja je velik deficit v okoljskem
izobraževanju strokovnih profilov pravne, ekonomske, administrativne in interdisciplinarne
okoljske usmeritve, kar se kot problem vrača v sam izobraževalni proces
(pomanjkanje kadrov), v državno upravo, javna podjetja (komunala itd.) in
gospodarstvo. Tudi zaradi tega prihaja do problemov v zvezi s koordinacijo
programov, informacij in vseh aktivnosti, povezanih z okoljskim izobraževanjem
in vzgojo. 
Zahodni donatorji sicer aktivno podpirajo vse vrste in oblike
okoljskih izobraževanj104, seveda predvsem v interesu zahodnih držav
(zaposlitev njihovih strokovnjakov) kot dolgoročnih (zmanjševanje nelojalne
konkurenčnosti vzhodno in srednjeevropskih proizvajalcev in tudi zmanjševanje
neposrednih emisij polutantov iz držav srednje in vzhodne Evrope v države EU).
Problematika je dolgoročna in pomembna predvsem z vidika spreminjanja življenjskih
vzorcev ter sprejemanja dejstva, da je onesnaženje okolja posledica človekovih
dejavnosti. Trendi okoljskega izobraževanja in vzgoje so sicer bolj ali manj
pozitivni, problem pa se lahko pojavi ob preveliki količini informacij vseh
vrst, ob podaljševanju opisanih problemov. Okoljska vzgoja, ki je danes del
vsebine različnih predmetov, bo po prenovi osnovne šole postala izbirni
predmet, celostnemu vidiku okoljskega izobraževanja bo potrebno nameniti večjo
pozornost na vseh ravneh izobraževanja ter v podjetjih in ustanovah.
Dolgoročni cilj je okoljska vzgoja, ki bo omogočala pridobitev
znanja, veščin in spretnosti ter okoljske zavesti, ki jih bodo učenci
pridobivali od osnovne šole do fakultete.
Izvedbeni ukrepi za dosego teh ciljev so prikazani v tabeli 14.
Tabela 14 Pregled
kratkoročnih ukrepov na področju vzgoje in izobraževanja
7.9 Okoljska zavest in sodelovanje javnosti
Pri uresničevanju načel trajnostnega razvoja je ključna
najširša udeležba javnosti pri oblikovanju politike varstva okolja. Posamezniki,
skupine in organizacije morajo poznati ekološke in razvojne odločitve, posebno
tiste, ki vplivajo na njihove skupnosti, in sodelovati pri njihovem
sprejemanju. Za zrele odločitve je potrebno omogočiti dostop do vseh ustreznih
informacij, ki zadevajo okolje in razvoj. 
Pomemben kazalec okoljske zavesti družbe je delovanje
nevladnih organizacij, ki pri nas in v svetu delujejo že vrsto let in so
pomemben dejavnik uveljavljanja okoljskega interesa. 
Eden od pogojev uspešnega izvajanja NPVO je vzpostavljeno
komuniciranje z javnostjo, ki ne pomeni le predstavljanje in razlaganje vladne
okoljevarstvene politike, temveč mora postati sestavni del okoljevarstvene
politike. Pomembne družbene spremembe, ki jih narekuje trajnostni razvoj,
zahtevajo podporo in sodelovanje širše javnosti. Poteka redna komunikacija, ki
obsega informiranje javnosti (sporočila za javnost, novinarske konference,
intervjuji itd.) ter vrsto drugih aktivnosti (redne in priložnostne
publikacije, organizacija javnih dogodkov idr). Zainteresirana javnost lahko
sodeluje pri pripravi splošnih pravnih aktov in strateškoplanskih dokumentov. 
Osnovni cilji so naslednji: 
-       
razviti različne oblike ozaveščanja in usposabljanja za vse družbene
skupine kot pogoj za oblikovanje okoljske in etične zavesti ter razvoj vrednot
in odgovornega odnosa do okolja; 
-       
zagotoviti zainteresirani javnosti enostaven dostop do informacij ter
vzpostaviti javno dostopne zbirke podatkov; 
-       
vzpostaviti permanentne komunikacijske kanale z vsemi potencialnimi
partnerji; 
-       
povečati odgovornost javnosti za uresničitev trajnostnega razvoja z
aktivnejšim sodelovanjem javnosti pri inštitucionalnem urejanju varstva okolja
ter s tem porazdeliti odgovornost med vse aktivne subjekte družbe (državna
oblast, lokalne oblasti, interesne skupine, NVO, lokalna podjetja in
gospodarstvo, znanstvene in raziskovalne inštitucije, prebivalci, finančne
ustanove in razvojni skladi ...). 
Tabela 15 Pregled
kratkoročnih ukrepov na področju spodbujanja okoljske zavesti in sodelovanja
javnosti
7.10 Mednarodno sodelovanje
Na področju mednarodnega sodelovanja so problemi in naloge
Slovenije deloma podobni kot v sosednjih in drugih bližnjih državah, deloma pa
so odraz naših posebnosti ter politične in gospodarske dediščine. Poznavanje in
upoštevanje specifičnosti slovenskih razmer je pri opredeljevanju ciljev in pri
izvajanju slovenske mednarodne okoljevarstvene politike pomembno zato, da v
njej lahko zagotovimo zadostno uresničevanje izvornih slovenskih interesov. Pri
tem pa posebnosti oz. specifični nacionalni interesi ne smejo in ne morejo biti
izgovor za pomanjkljivosti ali za neizpolnjevanje prevzetih mednarodnih
obveznosti. 
Slovenija je s sklenitvijo Evropskega sporazuma sprejela
temelje okoljevarstvene politike EU in se zavezala, da bo vzpostavila inštrumente
za njeno uveljavljanje. To zahteva aktivno spremljanje sprejemanja novih
okoljevarstvenih zahtev znotraj EU in vgraditev teh zahtev v slovenski pravni
sistem, pa tudi dograjevanje inštitucionalnega sistema za prenos teh zahtev v
prakso. 
Slovenija si mora zagotoviti primerno mesto v mednarodni
skupnosti: 
-       
z doslednim izpolnjevanjem finančnih in vsebinskih obveznosti Republike
Slovenije na podlagi njenega članstva oz. sodelovanja v mednarodnih povezavah; 
-       
s čimprejšnjo ratifikacijo relevantnih mednarodnih pogodb s področja
varstva okolja, narave in s področja varovanja mednarodnih voda; 
-       
s spremljanjem in, če je le mogoče, sodelovanjem pri nastajanju in
oblikovanju novih mednarodnih pogodb, ki obravnavajo področje varstva okolja
oz. trajnostnega razvoja; 
-       
z vgraditvijo načel trajnostnega razvoja v zunanjepolitično strategijo
Republike Slovenije; 
-       
s krepitvijo sosedskega sodelovanja na obmejnih območjih in skupnim
reševanjem okoljevarstvenih problemov s sosednjimi in drugimi državami, kjer je
to potrebno. 
Polnopravno članstvo v EU je osrednji in prednostni
kratkoročni cilj slovenske zunanje politike, ki zagotavlja ustrezno mesto naše
države v svobodni izmenjavi dobrin, storitev in znanja v okviru evropskih
držav. Takšen položaj (poleg usklajenih okoljevarstvenih predpisov in
standardov) terja od Slovenije aktiven odnos do dogajanja na področju varstva
okolja v širši mednarodni skupnosti in njeno aktivno vlogo pri globalni delitvi
bremen za reševanje sedanjih in preprečevanje novih problemov okolja. Gledano v
svetovnih razsežnostih, so človeške in finančne zmogljivosti Slovenije zelo
omejene. Vendar nas to ne odvezuje dolžnosti skrbnega spremljanja dogajanja v
mednarodni skupnosti in aktivnega sodelovanja v tistih procesih na tem
področju, za katere ima Slovenija na voljo človeške in finančne zmogljivosti. 
Skrbeti je potrebno za uveljavljanje slovenskih dosežkov na
področju varstva okolja v mednarodni skupnosti ter za vključenost slovenskih
strokovnjakov in inštitucij v mednarodno izmenjavo znanja in pridobljenih
izkušenj. Do formalne vključitve Slovenije v OECD je potrebno čim bolj
izkoristiti ponujeno možnost vključevanja naših predstavnikov v dejavnost
delovnih teles Odbora OECD za okoljsko politiko (EPOC) in se v njih uveljaviti
kot zanesljivi in koristni udeleženci. 
Za Slovenijo bo v nekaj letih veljalo, da je zaključila
obdobje svojega prehajanja v skupino razvitih držav, kar bo obenem pomenilo
dokončno prenehanje njene upravičenosti do različnih oblik razvojne pomoči iz
tujine. Pričakovanja bodo šla v smer vse močnejšega finančnega in siceršnjega
angažiranja Slovenije za pomoč državam v razvoju. Napovedani prispevek v sklad
GEF v letu 1998 je eden od pomembnih korakov, ki bodo Slovenijo v mednarodni
skupnosti postopoma postavili ob bok drugim razvitim državam in jo tako
uveljavili kot kompetentno sogovornico v procesu zagotavljanja trajnostnega
razvoja v svetu. Da bi to usmeritev ohranili in okrepili, je potrebno v
razvojni in zunanji politiki Republike Slovenije zagotavljati upoštevanje
vidikov trajnostnega razvoja. 
Zemljepisna lega Slovenije in gospodarske navezave na
evropski prostor močno determinirajo tudi prednostne cilje njene zunanje
politike na področju varstva okolja. Mnogo konkretnih rezultatov je mogoče
doseči pri neposrednem sodelovanju lokalnih skupnosti iz sosednjih držav na
obmejnih območjih. Kot najustreznejša raven za tovrstno neposredno sodelovanje
se v praksi kažejo regije. Da bi regijam sosednjih držav zagotovili na
slovenski strani ustreznega sogovornika, bi bilo treba razmisliti o smiselnosti
ad hoc povezovanja zainteresiranih slovenskih občin. Regionalizacija
Slovenije in vzpostavitev (samo)upravne ravni kot veznega člena med občinami in
državo bo nedvomno pripomogla k učinkovitosti sodelovanja Slovenije v tovrstnih
mednarodnih povezavah. 
Kljub prvenstveni usmerjenosti k reševanju okoljevarstvenih
problemov doma in v sodelovanju s sosednjimi regijami in državami, se v
prihodnje nikakor ne bi smeli odpovedati načrtovanju in ocenjevanju
mednarodnega nastopanja Slovenije v globalnih okvirih, še zlasti v odnosu do
držav v razvoju. Mnoge od njih so po eni strani najobčutljivejši členi v
svetovni verigi okoljskih problemov, po drugi strani pa dejavniki, ki utegnejo
v naslednjih desetletjih bistveno spremeniti svetovno razporeditev gospodarske
in politične moči. 
Slovenija ima dobre možnosti, da na področju okoljevarstvenih
dejavnosti postane aktivni vezni člen med EU in državami, ki so nastale na
ozemlju nekdanje Jugoslavije. Da bi lahko v lastnem interesu in v interesu
drugih sodelujočih držav to vlogo čim bolje opravljala, je potrebno oživiti in
izboljšati tiste izmed nekdanjih povezav, za katere bi potencialni sodelujoči
ugotovili, da so bile tvorne in perspektivne. Tovrstno sodelovanje kaže
spodbujati tako na področju znanstveno raziskovalnih dejavnosti, kot tudi na
področju poslovnega sodelovanja, državni organi pa naj imajo pri tem predvsem
vlogo katalizatorja. 
Prednostne razvojne naloge Slovenije v okviru globalne
delitve bremen pri zagotavljanju trajnostnega razvoja so: 
-       
zagotavljati, da bodo potrebe varstva okolja upoštevane tako kot druge
objektivne danosti, ki opredeljujejo razvojne in zunanjepolitične usmeritve
Slovenije; 
-       
zagotavljati uveljavljanje lastnih interesov v skupni zunanji politiki
EU in ohranitev uravnoteženosti med evropskim in globalnim vidikom pri
mednarodnem sodelovanju na področju varstva okolja; 
-       
aktivna udeležba Slovenije v mednarodnih inštrumentih pomoči državam v
razvoju, zlasti Mednarodne pomoči za razvoj IDA (International Development
Assistance), Globalnega sklada za okolje GEF (Global Environment Faciliy)
in inštrumentov, ki v ta namen delujejo v drugih organizacijah oz. na temelju
mednarodnih pogodb; 
-       
v mednarodni skupnosti promovirati in zagotavljati pretok naših izkušenj
na področjih, kjer so relativno dragocene tudi za druge države in regije sveta
(alpsko in obalno območje, ohranjanje biotske raznovrstnosti idr.); 
-       
pri vzpostavljanju pravnega sistema varstva okolja in narave zagotoviti
inventivnost in po potrebi vzpostaviti mehanizme, ki bodo v svojih zahtevah
presegali mednarodno sprejete obveznosti oz. pričakovanja (to lahko vpliva tudi
na podoben razvoj v drugih državah); 
-       
pri delovanju na področju varstva okolja krepiti bilateralno sodelovanje
in medsebojno pomoč z državami, kjer sta stanje in problematika okolja najbolj
primerljiva z razmerami v Sloveniji; pri tem je treba nameniti posebno
pozornost krepitvi sodelovanja pri varovanju in razvoju severnega Jadrana ter
postopnem širjenju tega sodelovanja tudi na druge jadranske države; 
-       
v okviru skupne zunanje politike EU uveljaviti relativno prednost
Slovenije glede poznavanja in razumevanja razmer na področju varstva okolja v
državah, nastalih na območju nekdanje Jugoslavije; spodbujati njihovo
vključevanje v evropske povezave in jim pomagati pri pridobivanju pomoči iz
sedanjih mednarodnih virov.
8. NUJNO POVEZOVANJE MED DEJAVNIKI VARSTVA OKOLJA
Uravnotežen razvoj je mogoče udejanjiti samo, če je
vzpostavljeno široko sodelovanje na najrazličnejših področjih znotraj in med
posameznimi nivoji uprave. Prav tako je potrebno sodelovanje med oblastjo in
ciljnimi skupinami ter z drugimi državami. Sodelovanje med različnimi nivoji
oblasti ni nov pojav, tudi sodelovanje med oblastmi in zasebnim sektorjem ne. 
Najširše sodelovanje je pogoj za učinkovito vključitev okoljskih
vidikov v vsa področja sektorskih politik, med katerimi so: prostorsko
planiranje, stanovanjsko gospodarstvo, tehnologija, trg in cene, energetika,
znanost, promet, fiskalna politika, kmetijstvo, pravosodje oziroma izvršna
oblast, izobraževanje, industrija idr. 
Trajnostni razvoj mora potekati na vseh ravneh. Pri tem
lokalne oblasti najprej zaznajo okoljske probleme in so tudi najbližje
državljanom, ki jih rešitev problemov najbolj zanima. Državljani so torej eden
ključnih dejavnikov v procesu spreminjanja življenja, proizvodnje, porabe in
prostorskih poselitvenih vzorcev. V evropskih državah se uveljavlja
prepričanje, da so mesta največja enota, v okviru katere je mogoče začeti
reševati številna porušena ravnovesja na področju urbane arhitekture, socialnega,
ekonomskega in političnega sistema na področju naravnih virov ter okolja, in
hkrati najmanjše merilo, ki omogoča smiselno reševanje problemov integrirano,
celostno in trajnostno. 
Občine in občinske uprave v Sloveniji imajo posebno pomembno
vlogo pri urejanju komunalnih problemov oziroma na področju lokalnih javnih
služb varstva okolja, največje pristojnosti občin pa so pri urejanju prostora.
Povezovanje med občinami je še posebej potrebno pri reševanju okoljskih
problemov. Kot trenutno regionalna raven ne obstaja, čeprav je za marsikatere
okoljske probleme nesporno potrebna (na primer ravnanje z odpadki, zaščita in
oskrba z vodo), je toliko pomembnejše sodelovanje občin pri skupnih problemih.
Uvedba regionalne ravni uprave bo pomenila tudi večjo decentralizacijo
pristojnosti pri reševanju okoljskih problemov z državne na regionalno raven. 
Inštitucionalna organiziranost in kadrovska struktura v
slovenskih občinah sta v splošnem šibki, čeprav so med posameznimi občinami
velike razlike. Večinoma se z varstvom okolja po občinah ukvarjajo oddelki ali
referati za varstvo okolja, v številnih občinah pa zadeve ureja župan ali
tajnik. Zavod za varstvo okolja so ustanovile 4 občine. V občinah se večinoma
(60% občin) z varstvom okolja ukvarja nekdo, ki ima hkrati še druge naloge,
enega ali več zaposlenih izključno za področje okolja pa ima le 14% občin. V
26% občin za to področje sploh nimajo zaposlenega. Nova delovna mesta na tem
področju predvideva tretjina občin. Samostojne nadzorne službe za varstvo
okolja imajo v 16% občin. Obenem se ugotavlja, da tudi izobrazbena struktura
zaposlenih na občinah ni najprimernejša za področje varstva okolja. Razlog za
tako organizacijsko strukturo in kadrovsko zasedbo je najverjetneje pomanjkanje
kadrov in manj pomanjkanje finančnih sredstev. 
Na lokalnem nivoju je aktivno politiko varstva okolja vodilo
samo nekaj občin, ki so obdržale kontinuiteto na tem področju tudi po reformi
lokalne samouprave. Občinska politika se praviloma omejuje na izgradnjo lokalne
(komunalne) infrastrukture. Predvsem manjše in redkeje poseljene občine se
praviloma osredotočajo selektivno na tisto, kar je za življenje občanov
najpomembnejše (voda, energija, dostopnost). Odpravljanje posledic lastnega
bivanja in dela je bolj izpostavljeno v urbanih območjih. Nadaljnjo stopnjo
spontanega razvoja lokalne politike je bilo zaznati šele s spoznanjem, da
večjih in kompleksnejših problemov, iskanj za okolje sprejemljivejših
sistemskih rešitev in vse večjih vlaganj v okolje ni mogoče reševati parcialno
in individualno po posameznih občinah. Zaradi tega je lokalna politika na
območjih oziroma v občinah, kjer so okoljski problemi za slovenske razmere
nadpovprečni, razvila že prve sorazmerno uspešne procese povezovanja. 
Medobčinsko sodelovanje na področju varstva okolja je dokaj
skromno. Kar slaba petina občin ne sodeluje z drugimi občinami, če pa
sodelujejo, je sodelovanje najpogosteje omejeno na eno ali dve občini.
Zasledimo primere, ko občine sodelujejo s prekomejnimi občinami, ne pa tudi s
svojimi sosedami v Sloveniji. Niso redki primeri, da novonastale občine ne
sodelujejo z občino, ki je sedež nekdanje občine. Z občinami iz drugih držav
sodeluje 15% občin, večinoma gre za obmejno sodelovanje z Avstrijo, Italijo in
Madžarsko. Z nevladnimi organizacijami sodeluje četrtina občin, evidentno pa
je, da občine zelo slabo poznajo nevladne organizacije in njihovo delo ter aktivnosti
na svojem območju106. 
Občine morajo sprejeti lasten okoljevarstveni program,
zagotoviti svoj delež sredstev ob spodbudah in drugih oblikah državne pomoči.
Tekoče spremljanje priprave in izvajanja lokalnih programov bo ključno za
doseganje ciljev. Zagotoviti bo potrebno izvedbo okoljskih programov ter
odpravljati vzroke nesodelovanja na višjih ravneh povezovanja. 
Problematika varstva okolja običajno presega lokalno
(občinsko) raven. Pri tem je glavna pomanjkljivost strukturiranosti uprave prav
odsotnost drugega nivoja uprave oziroma regionalnega nivoja. Primeri za to so
varovanje območij pitne vode, območja deponij odpadkov, čistilnih naprav itd.
Lokalni politiki navadno podprejo negativna, odklonilna stališča svojih
volivcev ali pa niso pripravljeni podpreti optimalnih, regionalnih projektov
zaradi svojih, pogosto sebičnih razlogov107. 
Na regionalni ravni je smiselno in potrebno reševati naloge
več občin. Izvedbo nalog na regionalni ravni - pri nesoglasju vseh - lahko
odredi država. Obenem bo bodoča regionalna raven oblasti, zaradi majhnosti,
neučinkovitosti, nezmožnosti ali nehotenja celovitega pristopa k varstvu
okolja, predvsem v manjših občinah, morala prevzeti v celoti ali delno
obveznosti občin na tem področju ali pa bodo občine obveznosti prenesle na
regionalni nivo. Na regionalno raven na račun občine kaže torej prenesti tiste
naloge, ki jih občine ne zmorejo, ne znajo ali nočejo izvesti.
9. FINANCIRANJE NPVO
Tradicionalen pogled na izvajanje programov okolja kot na
strošek, ki si ga revne države ne morejo privoščiti, je preživet. NPVO izhaja
iz predpostavke, da je varstvo okolja pogoj in gibalo nemotenega razvoja ter
eden od pogojev vključevanja v EU. 
Težave pri izvajanju NPVO bodo tako finančne, kot tudi
kadrovske in inštitucionalne. Res pa je, da je kriza prehoda lahko priložnost
za razvoj. Vstopanje na enotni trg EU bo zahtevalo posodobitev proizvodnje in
ravnanja v praktično vseh sektorjih.
9.1 Stroški izvajanja NPVO
Celotnih stroškov izvajanja NPVO ni mogoče oceniti: 
-       
NPVO se bo izvajal preko podrobno razčlenjenih sektorskih programov,
kjer bodo naloge in sredstva natančno opredeljena; 
-       
na ravni posameznih onesnaževalcev stroškov zaradi pomanjkanja podatkov
še ni mogoče oceniti. 
Ocena stroškov izvajanja niza ukrepov NPVO, ki je prikazana v
tabeli 16 znaša 263,51 milijarde SIT, upoštevani pa so samo ukrepi, ki
jih NPVO predvideva v naslednjem petletnem obdobju. Dinamika
porazdelitve predvidenih stroškov po letih je linearna; letno je predvideno
okoli 52 milijard SIT (kar je 1,5% BDP) za realizacijo omenjenih ukrepov.
Skoraj 85% sredstev za realizacijo ukrepov bo predvidoma potrebnih v sektorju
varstva voda in ravnanja z odpadki, sledi sektor varstva zraka z okoli 11%,
biotska raznovrstnost s skoraj 4% ter drugi sektorji, katerih delež ne dosega
niti 1% (slika 10). Glavni nosilec bremena stroškov je javni sektor, ki naj bi
po predvidevanjih kril 77% vseh stroškov, privatni sektor pa 23% (tabela 17,
slika 11). 
Tabela 16 Pregled
predvidenih stroškov izvajanja NPVO po sektorjih v obdobju od 1999 do 2003 v
mio SIT

Tabela 17 Porazdelitev
predvidenih stroškov izvajanja NPVO po posameznih sektorjih med javnim 108
in privatnim sektorjem

Natančneje je mogoče določiti stroške, ki izhajajo iz zahtev
približevanja EU. Ti stroški so ocenjeni na ca. 506 mlr SIT (2723 mio ECU)
(Tabela 18), pri čemer je največji delež sredstev namenjen varstvu voda in
ravnanju z odpadki, ki sta tudi dve od treh osnovnih usmeritev NPVO. 
Tabela 18: Ocena
stroškov približevanja evropski okoljski zakonodaji po posameznih sektorjih
Vir: Development of a
Costing Assessment for the Slovenian Environmental Approximation Strategy, 1998
9.2 Viri sredstev
1.1.1 Implementacija načela “onesnaževalec plača” (PPP)
Povzročitelj obremenitev krije celotne stroške zaradi
obremenjevanja okolja v skladu s predpisi. Stroški ne smejo biti podcenjeni
tako, da bi mu prinašali dobiček na račun skupnosti ali obremenjevanja okolja109.
Zaradi spodbujanja manjšega obremenjevanja okolja in
zagotavljanja uporabe manj škodljivih alternativ se lahko predpiše ekološki
davek glede na vsebnost okolju škodljive sestavine, surovine, energenta oziroma
izdelka, glede na škodljivost njihove uporabe, škodljivost obratovanja, opreme
oziroma škodljivost storitve za okolje ali glede na ustvarjanje odpadkov110.
9.2.2 Finančni viri111
Možni finančni viri za izvedbo programov NPVO so: 
1.     
Dolgoročne ekološke rezervacije, ki so jih podjetja v skladu z
Zakonom o lastninskem preoblikovanju podjetij (Uradni list RS, št. 55/92 in
7/93) rezervirala za sanacijo problemov varstva okolja, sodijo med pomembnejše
vire za dosego ciljev na področju varstva okolja. MOP je odobril 112 rezervacij
podjetij, ki so v otvoritvenih bilancah stanja uveljavljala dolgoročne rezervacije
za investicije v varstvo okolja v višini 26,2 milijarde SIT oziroma 435
milijonov DEM. Sanacijski programi so s stališča upravljanja okoljskih
rezervacij dokaj raznovrstni. V skladu z veljavno zakonodajo morajo biti
ekološke rezervacije oziroma sredstva za sanacijo okoljevarstvenih problemov
porabljena do konca leta 2003. 
2.     
Posojila Ekološko razvojnega sklada (nekomercialni krediti po
kriterijih izbranih prioritet v Nacionalnem programu varstva okolja,
subvencioniranje obrestne mere, odlog odplačila) 
3.     
Dolgoročni viri oz. mehanizmi: 
- 
posojila multilateralnih kreditorjev (IBRD, EBRD, EIB), 
- 
obveznice lokalnih skupnosti ali državne, 
- 
B. O. T.112 
4.     
Nepovratna sredstva EU za prilagajanje pridruženim članicam: 
- 
PHARE: 70% za investicijske projekte, 30% za krepitev inštitucionalnega
sistema, 
- 
kohezijski skladi EU, ki so na razpolago zgolj državam članicam EU
(področje varstva voda, izgradnja infrastrukturnih objektov), 
- 
strukturni skladi EU, ki so na razpolago zgolj državam članicam EU
(projekti povezave gospodarstva in okolja). 
-       
Proračunska sredstva RS: 
- 
sredstva za izvajanje nalog proračunskih porabnikov, 
- 
sredstva, namenjena izgradnji komunalne infrastrukture, 
- 
lastna sredstva za udeležbo pri projektih, sofinanciranih preko programa
PHARE. 
Za obdobje 10 let je nemogoče napovedovati delež sredstev v
državnem proračunu ali proračunih lokalnih skupnosti. Na sedanji stopnji
poznavanja stanja je mogoče oceniti, da bo prebivalstvo nosilo del stroškov
izvajanja NPVO preko višjih cen izvajanja javnih gospodarskih služb, pri čemer
je potrebno posebej poudariti, da sedanje cene odvoza odpadkov, odvajanja in
čiščenja odpadnih voda ter oskrbe s pitno vodo niso zadostne za doseganje
ciljev tega NPVO. 
1.     
Neposredne tuje investicije. Najpogosteje za modernizacijo
proizvodnje; ustvariti tržno zanimive razmere za investitorje, ki naj svoje
naložbe usmerijo v težko industrijo, ta je najbolj kritična z vidika
obremenjevanja okolja. 
2.     
Posojila komercialnih bank: 
- 
upravljanje portfelja kreditov Ekološko razvojnega sklada (v smislu
prevzemanja kreditnega tveganja), če je to v skladu s politiko sklada, 
- 
odpiranje kreditnih linij za posojila multilateralnih kreditorjev. 
3.     
Global Environmental Facility (GEF) 
- 
Za zmanjšanje toplogrednih plinov, zaščito biotske raznovrstnosti,
zmanjšanje ozonu škodljivih snovi, za razvoj in izboljšanje kakovosti
prekomejnih voda. 
4.     
Nepovratna sredstva donatorjev. 
5.     
Privatni kapital, predvsem v sektorju javnih služb. 
6.     
Subvencije kot vir pokrivanja potreb niso priporočljive113.
Poleg predvidenih proračunskih sredstev bodo za izvedbo
ciljev NPVO potrebna še druga dodatna finančna sredstva, katerih vire
predstavljajo predvsem sredstva občinskih proračunov, kreditna sredstva
Ekološko razvojnega sklada ter privatnega sektorja, kakor tudi tuji finančni
viri (krediti multilateralnih finančnih institucij in sredstev programov tujih
donacij). 
Ker so najvišji stroški implementacije predvideni na področju
varstva voda in ravnanja z odpadki predstavlja zelo pomemben vir financiranja
izgradnje infrastrukturnih objektov taksa za obremenjevanje voda in taksa na
odlaganje odpadkov, ki jo uvajamo v januarju leta 2000. Vendar pa so navedene
zgolj preliminarne ocene, ker je v skladu z veljavno zakonodajo davčni
zavezanec oproščen plačila takse, kolikor predloži investicijski program V
skladu z omenjenim se bo v naslednjem petletnem obdobju povečalo financiranje
izgradnje infrastrukturnih objektov na področju varstva voda iz naslova
oprostitev plačila taks, kar pomeni razbremenitev proračunskih odhodkov.
Podobno tendenco je mogoče pričakovati tudi na področju ravnanja z odpadki z
uvedbo takse na količino odloženih odpadkov na odlagališča, vendar je vsaj v
začetnem obdobju realneje pričakovati več proračunskih prilivov iz omenjenega
naslova; taksa na odlaganje odpadkov pa bo v kasnejšem obdobju postala pomemben
vir financiranja investicijskih projektov. 
Ob tem velja opozoriti tudi na naslednje predpostavke: 
-       
v predvidenih odhodkih državnega proračuna niso vključeni stroški plač,
kakor tudi ne stroški zaposlenih na MOP in v organih v sestavi MOP, 
-       
pri opredelitvi občinskih proračunskih sredstev kot možnega vira
sofinanciranja NPVO, je bila upoštevana udeležba v višini 20 odstotkov (ocena),
-       
dodaten možen vir financiranja je tudi cena komunalnih storitev, ki
vključuje stroške kapitala vendar pa je delež omenjenega vira težje opredeliti,
saj določitev cen komunalnih storitev ni v pristojnosti MOP, 
-       
ker je za odobritev koriščenja kreditnih sredstev Eko sklada potrebno
soglasje Ministrstva za finance, je realnost alokacije omenjenih in v sledečem
pregledu prikazanih sredstev zelo vprašljiva; v dosedanji praksi namreč črpanje
kreditnih sredstev ne dosega niti polovice razpisanih sredstev, prav zaradi
zakonsko določenega limita zadolževanja lokalnih skupnosti. 
V nadaljevanju sledi pregled predvidenih stroškov izvajanja
NPVO in možnih virov njihovega financiranja po najpomembnejših sektorjih
področja varstva okolja v naslednjem petletnem obdobju od leta 1999 do leta
2003. V strukturi so deleži sredstev predvidenih virov financiranja porazdeljeni
kot sledi: 
-       
proračunska sredstva: 22% 
-       
taksa za odpadne vode in taksa na odlaganje odpadkov: 33% 
-       
sredstva občinskih proračunov: 18% 
-       
tuja finančna sredstva: 15% 
-       
krediti Eko sklada: 4%. 
Ob tem velja poudariti, da MOP, skladno s cilji opredeljenimi
v NPVO pripravlja sektorske akcijske programe, ki bodo vsebovali detaljnejše
projekcije strukture finančnih virov potrebnih za implementacijo. V
nadaljevanju sledi prikaz predvidenih stroškov implementacije NPVO in možnih
virov financiranja (Tabele 19 do 24): 
Tabela 19: Pregled
predvidenih stroškov izvajanja NPVO na področju varstva voda v obdobju 1999 do
2003 in možnih virov njihovega financiranja v mio SIT
* poleg omenjenih sredstev
so za izvedbo ukrepov potrebna tudi sredstva drugih proračunskih porabnikov
(MPZ, MKGP) 
opomba: Ocena stroškov privatnega sektorja na področju varstva
voda je narejena na podlagi ocene stroškov implementacije evropske zakonodaje
na področju varstva voda, vendar ne vključuje vseh stroškov privatnega
sektorja. Podrobnega pregleda potrebnih vlaganj ni na voljo. 
Tabela 20: Pregled
predvidenih stroškov izvajanja NPVO na področju ravnanja z odpadki v
obdobju 1999 do 2003 in možnih virov njihovega financiranja v mio SIT
* poleg sredstev MOP so za
izvedbo ukrepov na tem področju predvidena tudi sredstva drugih proračunskih
porabnikov (MGD in MKGP) 
opomba: Ocena stroškov privatnega sektorja na področju
ravnanja z odpadki znaša 28 milijard SIT 
Tabela 21: Pregled
predvidenih stroškov izvajanja NPVO na področju biotske raznovrstnosti v
obdobju 1999 do 2003 in možnih virov njihovega financiranja v mio SIT
*poleg sredstev MOP so za
izvedbo ukrepov na tem področju predvidena tudi sredstva drugih proračunskih
porabnikov (MKGP) 
opomba: Na področju biotske raznovrstnosti ni predvidenih stroškov
privatnega sektorja 
Tabela 22: Pregled
predvidenih stroškov izvajanja NPVO na področju varstva zraka v obdobju
1999 do 2003 in možnih virov njihovega financiranja v mio SIT
*poleg omenjenih sredstev
so za izvedbo potrebnih ciljev potrebna še sredstva drugih proračunskih
porabnikov (MGD) 
opomba: Ocena stroškov privatnega sektorja na področju
ravnanja z odpadki znaša 29,4 milijarde SIT 
Tabela 23: Pregled
predvidenih stroškov izvajanja NPVO na področju varstva tal v obdobju
1999 do 2003 in možnih virov njihovega financiranja v mio SIT
*poleg omenjenih sredstev
so za izvedbo ukrepov potrebna tudi sredstva drugih proračunskih porabnikov
(MKGP) 
Opomba: na področju varstva tal ni predvidenih stroškov
privatnega sektorja. 
Tabela 24: Pregled
predvidenih stroškov izvajanja NPVO na področju tveganj v obdobju 1999
do 2003 in možnih virov njihovega financiranja v mio SIT
*poleg omenjenih sredstev
so za izvedbo ukrepov potrebna tudi sredstva drugih proračunskih porabnikov
(MZ, MZT) 
Opomba: na področju tveganj ni predvidenih stroškov privatnega
sektorja. 
Ocena stroškov izvedbe predvidenih ukrepov do leta 2003 je
večja od trenutno evidentiranih razpoložljivih virov. Zato bo potrebno v
procesu izvajanja NPVO zagotoviti dodatne vire ali časovno odložiti oziroma
reprogramirati izvajanje ukrepov.
10. SPREMLJANJE IZVAJANJA NPVO
Prvi pogoj za spremljanje izvajanja NPVO so uspešno izvedene
naloge na področju inštitucionalne krepitve ter vzpostavljen enovit nacionalni
informacijski sistem, ki bo združeval podatke in informacije z vseh področij
NPVO. 
Vsakokratno poročilo o stanju okolja poda pregled izvajanja
nalog, opredeljenih v NPVO, na podlagi posebej razvitega sistema kazalcev. Na
podlagi ugotovitev se sprejmejo potrebni ukrepi za prilagajanje morebitnim
novim razmeram. 
MOP pregleda in dopolni NPVO s podrobnim programom aktivnosti
za obdobje 2003–2008 ter ga posreduje v obravnavo Državnemu zboru RS najkasneje
do konca leta 2002. 
Minister za okolje in prostor oblikuje posebno skupino, ki mu
mora na pol leta poročati, poročilo pa je podlaga za ukrepanje v primeru
pomembnih odstopanj od izvajanja NPVO. MOP z vsakokratnimi ugotovitvami seznani
Svet za varstvo okolja Republike Slovenije.
11. PRILOGE
Priloga 1 Uporaba
emisijskih dajatev in kazni v državah CEE
 
Priloga 2: Lista
oznak in okrajšav
Št. 801-01/90-2/183
Ljubljana, dne 16. septembra 1999.
Predsednik 
Državnega zbora 
Republike Slovenije 
Janez Podobnik, dr. med. l. r.
________________________________
1
Strategija gospodarskega razvoja Slovenije navaja okvirno oceno okoljskih škod
4–6% BDP/leto. 
2 Scenarij
gospodarskega razvoja Slovenije do leta 2000, UMAR, 1995. 
3 Drugi
indikatorji kakovosti življenja kažejo v povprečju 10 let manjše zaostajanje
kot pri BDP na prebivalca po kupni moči, kar kaže celovito sliko veliko bolj
optimistično. Slovenija se bo pri primerjanju z drugimi državami EU morala
zgledovati predvsem po Irski in Španiji, čeprav bo zaradi pretekle depresije na
marsikaterem področju morala ujeti tudi Portugalsko ali celo Grčijo. Vir:
Strategija gospodarskega razvoja Slovenije. 
4 Toward Sustainability. A European Community programme
of policy and action in relation to the environment and sustainable development
(O.J. EEC, 93/C 138/01). 
5 Koncept
trajnostnega razvoja je predvsem odziv na globalna razmerja med razvitimi in
nerazvitimi oziroma poizkus razvitih, da obvladajo grožnjo okolju v primeru
hitrega razvoja nerazvitih. 
6 In tudi
drugim državam z učinkovito politiko varstva okolja, pri čemer ima EU zaradi
slovenske odločitve o pridružitvi poseben pomen. 
7 Opis
stanja temelji na aktualiziranih ugotovitvah iz Poročila o stanju okolja 1995. 
8 V letu
1995/96 je bila izdelana študija o povezavi pljučnih bolezni in kvaliteto zraka
v industrijskih mestih, ki kaže določene korelacije obolevnosti in
onesnaženosti. 
9 S temi
podatki razpolaga Inštitut za varovanje zdravja v Ljubljani. 
10 Od tega
je: 15% sekundarno čiščenje odpadne vode, 12% grobo mehansko čiščenje in 48%
primarno čiščenje (torej vključno z greznicami). 
11
Plinifikacija po nekaterih ocenah izpodriva prehod na rabo obnovljivih virov
energije, predvsem biomase, zaradi tega bo v prihodnje pomembno zagotoviti
povečanje deleža obnovljivih virov ob uvedbi okolju prijaznih sistemov in
tehnologij. 
12 15,1
mio ton leta 1996. 
13
Termoelektrarne, ki uporabljajo kot energent domači premog imajo 99-odstotni
delež. 
14 Obseg
uporabe sredstev za varstvo rastlin v Sloveniji je v zadnjih štiridesetih letih
močno narasel, vendar pa od leta 1980 količina upada. V zadnjih dveh letih je
povprečna količina uporabljenih sredstev 2,5 kg/ha, medtem ko povprečna
količina uporabljenih sredstev za varstvo rastlin v EU znaša 4,2 kg/ha
obdelovalnih površin (najmanjšo porabo ima Portugalska z 1,9 kg/ha, največjo pa
Nizozemska s 17,5 kg/ha), vendar kaže, da se njihova poraba zmanjšuje. V
Sloveniji je uporaba mineralnih gnojil že 10 let približno na isti ravni in
dosega 115 kg/ha (izraženo kot N, P2O5, in K2O skupaj) obdelovalnih površin
oziroma 90 kg/ha kmetijskih zemljišč. Povprečni presežek dušika po bilanci
dušika znaša v Sloveniji 56 kg/ha. V obalno-kraški regiji je najmanjši (od 0–25
kg/ha), največji pa v pomurski in mariborski regiji in znaša 75–100 kg/ha. V EU
je povprečni presežek dušika po bilanci 71 kg/ha obdelovalnih površin (najmanjši
presežek ima Portugalska s 6 kg/ha in največji Nizozemska s 321 kg/ha). 
15 Na
ozemlju države živi okoli 24.000 vrst živih bitij, številčne ocene vseh
potencialnih vrst se gibljejo med 45.000 in 120.000 vrst. Od tega je 800
živalskih in 46 rastlinskih vrst endemičnih. 
16
Inventarizacija odlagališč komunalnih odpadkov v Sloveniji, VGP Drava, Ptuj,
1994. 
17 Ob
nespremenjenih emisijskih koeficientih onesnaževanja okolja bi se do leta 2000
po scenariju (+) emisije SO2 ter odpadkov povečale za 30%, odpadnih
voda pa za 40%. Ob spremenjenih (okoljsko sprejemljivejših) emisijskih
koeficientih bi se emisije industrijskih odpadkov ter odpadnih voda zmanjšale
za 6 oz. 4%, medtem ko bi se emisije SO2 povečale za 15%. Pri
scenariju (-) bi se emisije SO2 povečale za 20%, odpadkov ter
odpadnih voda pa za 15%. Ocenjeno onesnaževanje okolja do leta 2000 je po obeh
scenarijih nižje od dviga ravni proizvodnje (onesnaževanje na enoto proizvodnje
se bo zniževalo). Pri scenariju (+) bodo ob hitrejši gospodarski rasti hitrejše
tudi strukturne spremembe (nižje so predvidene emisije na enoto proizvodnje
ustrezno nižje), scenarij kot tak pa ugodnejši s stališča okoljevarstvene
produktivnosti slovenskega gospodarstva in posledično razbremenitve okolja. 
18 Sprejem
in/ali uresničevanje strategij po posameznih področjih (odpadki, zrak ipd.) in
sektorjih (kmetijstvo, gozdarstvo, industrija, energetika, turizem idr.) SGRS
opredeljuje dva scenarija gospodarskega razvoja Slovenije, in sicer pozitivnega
(+), ki upošteva ugodno, in negativnega (-), ki predpostavlja neugodno
mednarodno okolje. Po prvem naj bi realni BDP rasel po stopnji 5,5% povprečno
letno, po drugem pa 2,5% povprečno letno. 
19 Opredeljenih
je bilo 55 osnovnih okoljskih problemov. 
20 DISAE
SLO-101, 1998. Developing of a Costing Assessment for the Slovenian
Environmental Strategy. Draft Report. Agriconsulting Europe. 
21 Kar je
tudi skladno z opredelitvijo EU (glej Evropski okoljski program, s. A.24). 
22 Povzeto
iz Evropskega okoljskega programa, A.23. 
23
Strategija gospodarskega razvoja Slovenije, str.13. 
24
Primerljivo z načelom deljene odgovornosti (shared responsibility). 
25 Towards
Sustainability, O.J. EEC, 93/C 138/01. 
26 ZVO v
7. členu izrecno določa, da ima lastna pobuda povzročitelja za zmanjšanje
obremenjevanja okolja prednost pred inštitucionalnim urejanjem. 
27
Komisija EU, 1994. 
28 Koncept
je smiselno primerljiv načelu sodelovanja, ki je opredeljen z ZVO (7. člen),
pri čemer ima v kontekstu NPVO poudarjeno operativno razsežnost. 
29 25.
člen ZVO. 
30 Primerjati
z ZVO, ki v 7. členu izrecno določa, da ima lastna pobuda povzročitelja ob
enakih učinkih prednost pred inštitucionalnim urejanjem. 
31
Problematika čiščenja odpadnih vod v neposredni povezavi z rabo vode, predvsem
za zagotavljanje potreb pitne vode in z zagotovitvijo minimalnih skupnih
stroškov za čiščenje odpadnih voda in rabo vode. 
32
Upoštevati je treba, da večji del površine Slovenije pokrivajo manjši vodotoki,
ki imajo majhno sprejemno sposobnost in so zato ekološko občutljivejši od
velikih vodotokov. 
33 V letu
1993 je dal MOP izdelati Nacionalni program urejanja voda (izvajalec Hidrogea),
ki predstavlja dobro analizo stanja, vključno s področjem varstva voda.
Predlagani ukrepi za varstvo voda v posameznih povodjih, podtalnicah in morju
so podani v dveh prioritetnih razredih: prvi nivo za nujne ukrepe sanacije,
drugi pa za približevanje dobremu stanju voda. 
34 Stroški
v tabeli 1 so ocenjeni samo za obdobje do leta 2003. 
35 V
Avstriji npr. država prispeva 50–75% stroškov gradnje novih objektov komunalne
infrastrukture, ostalo pa prispevajo lokalne skupnosti (dežele, občine). 
36
Vzpostavitev strokovnega jedra za nadzorovanje izvajanja strategije,
tehno-ekonomsko revizijo projektov, vodenje, nadzor in upravljanje sistemov za
zaščito in izkoriščanje voda v celoti in po vodnih območjih (regijah). 
37
Izdelava programa je vezana na sprejem zakona o vodah. 
38 Potrebnih
sredstev ne navajamo iz metodoloških in praktičnih razlogov. Podrobnega
pregleda nad potrebnimi vlaganji ni na voljo. Zaradi tega se navaja samo groba
ocena stroškov približevanja EU (DISAE SLO-101, 1989), kjer so ocenjeni na ca.
4,5 mlr SIT (24,80 mio ECU). Ta opomba velja v vseh podobnih primerih v
tabelaričnem prikazu. 
39 Morje,
naravna jezera ter območja, kjer se pričakuje evtrofikacija (prenasičenost s
hranilnimi snovmi) – glej uredbo o emisiji snovi v vode. 
40
Velikost čistilnih naprav je označena s PE populacijski ekvivalent, to je
enota, ki ustreza obremenjevanju vodnega okolja enega odraslega prebivalca.
Označena velikost CN je samo orientacijska in ni obvezna dimenzija naprav. 
41 T –
terciarno čiščenje, ki je obvezno na evtrofikacijskih območjih. 
42 Mehanska
stopnja čiščenja z obdelavo blata. 
43 Po
oceni SLO DISAE 101 so ti stroški ocenjeni na 160 mlr SIT (889 mio ECU). 
44 Po
oceni SLO DISAE 101 so ti stroški ocenjeni na 5,4 mlr SIT (30 mio ECU). 
45 Podatki
so prevzeti iz Strateških usmeritev RS za ravnanja z odpadki. Z predvideno
revizijo v letu 1999 je stanje, prikazano na sliki za leti 2000 in 2010,
pričakovati šele 5 let kasneje. 
46 S tem
ukrepom se misli na sprejem osnovnega paketa predpisov s področja ravnanja z
odpadki, ki bo zagotavljal podlago za začetek izvajanja sprejete strategije
ravnanja z odpadki ter državnega programa za prevzem acquisa. 
47 Po
uveljavitvi osnovnega sistema predpisov. 
48
Podrobno so investicije opredeljene v Strateških usmeritvah RS za ravnanje z
odpadki. 
49 Letnice
so povzete iz Strateških usmeritev RS za ravnanje z odpadki, ki daje dovolj
dobro podlago za odmik od mejnika 2003. Poudariti je potrebno, da narava
izgradnje objektov in naprav za ravnanje z odpadki praviloma presega obdobje
petih let. 
50 Priporočila,
ki predstavljajo konkretizacijo navedenih zahtev so naslednja: zaščita stavbne
dediščine pred naravnimi nesrečami, celostno varstvo kulturne krajine kot del
krajinske politike in trajnostno obvarovanje kulturne dediščine pred fizičnim
propadanjem zaradi onesnaževanja. 
51 Mejne
vrednosti Svetovne zdravstvene organizacije postanejo obvezne za vse članice EU
po l. 2000. 
52 Dušikov
protokol. 
53 To so
predvsem snovi, ki povzročajo kisli dež (SO2, NOx),
tanjšajo ozonski sloj (CFC, haloni, halogenirana topila), toplogredni plini (CO2,
metan ...), težko razgradljive organske snovi (PCB, dioksini, pesticidi ...),
nekatere težke kovine, azbest itd. 
54 V
Sloveniji jih že zamenjujejo povsod tam, kjer je prisoten mednarodni vidik
trgovine ali kooperacije (npr. izločanje škodljivih CFC iz hladilnikov,
izločitev uporabe PCB iz kondenzatorjev, izločitev vsebnosti živega srebra iz
baterij, azbesta iz raznih izdelkov splošne rabe ipd). 
55 Sočasne
proizvodnje električne energije in toplote. 
56
Hidroenergija trenutno predstavlja le 24% porabljene energije, z izgradnjo
verige savskih elektrarn in številnih malih hidroelektrarn (tudi zasebnih) pa bi
se ta delež lahko povzpel na 30% sedanje potrošnje, ki naj bi ostala
nespremenjena. 
57 Nuklearna
elektrarna Krško zagotavlja ca. 34% sedanje porabe elektrike v Sloveniji. 
58
Potrebnih sredstev ne navajamo, ker ne gre za javna sredstva, ampak za sredstva
industrije. Po oceni iz okoljske pristopne strategije Slovenije so ti stroški
ocenjeni na nekaj nad 14 mlr SIT (150 mio DEM). 
59 Po
oceni iz okoljske pristopne strategije Slovenije so ti stroški ocenjeni na ca.
4,8 mlr SIT (50 mio DEM). 
60 Po
oceni iz okoljske pristopne strategije Slovenije so ti stroški ocenjeni na ca.
3,8 mlr SIT (40 mio DEM). 
61 Po
oceni iz okoljske pristopne strategije Slovenije so ti stroški ocenjeni na ca.
1,9 mlr SIT (20 mio DEM). 
62 Po
oceni iz okoljske pristopne strategije Slovenije so ti stroški ocenjeni na ca.
23,8 mlr SIT (250 mio DEM). 
63 Po
oceni iz okoljske pristopne strategije Slovenije so ti stroški ocenjeni na ca.
0,48 mlr SIT (5 mio DEM). 
64 Po
oceni iz okoljske pristopne strategije Slovenije so ti stroški ocenjeni na ca.
0,28 do 0,48 mlr SIT (3–5 mio DEM). 
65 Po
opravljenem razvrščanju problematike je na 1. mestu problematika onesnaženih
tal, problem pesticidov v okolju je na 5. mestu, onesnaževanje zraka iz TE
(vpliv tudi na tla in gozd) na 6. mestu, vpliv prometa (tudi na tla) na 9.
mestu, poškodovanost gozdov na 12. mestu, izguba biotske in genske
raznovrstnosti na 21. mestu, degradacije kmetijskih oz. gozdnih tal na 26. oz.
29. mestu, erozija tal (36) itd. 
66
Dokument obravnava samo hrup v zunanjem okolju. 
67
Povezavo med hrupom in vplivi na zdravje je težko dokazati, razen v primerih,
ko je jakost taka, da ima jasen neposreden vpliv na zdravje. Takega hrupa v
urbanem okolju načeloma ni pričakovati, razen v redkih primerih. Hrup nizkih
jakosti vpliva na kvaliteto življenja, odzivnost pa je izrazito subjektivna. 
68
Rezultati meritev se ujemajo z rezultati raziskav v razvitih deželah, kjer je
glavni vir hrupa prav tako promet. Po podatkih razvitih držav Zahodne Evrope je
hrupu, čigar vir je promet, izpostavljenih ca. 10% prebivalcev. Podatkov za
Slovenijo še nimamo. 
69 Umetna
radioaktivna sevanja v širšem okolju se pojavljajo predvsem zaradi odpadnih
radioaktivnih materialov. 
70 RUJV –
PR-019, Poročevalec 40/95. 
71 Leta
1996 je bila že sprejeta Strategija ravnanja z izrabljenim jedrskim gorivom. 
72
Najpogostejši umetni viri neionizirnih sevanj so daljnovodi, gospodinjske
naprave, radijski in televizijski oddajniki, mobilni telefoni, radarji... 
73
Slovenija z lastno proizvodnjo pokriva potrebe po potrošniških kemikalijah ter
75% potreb po industrijskih kemikalijah v predelovalni in obdelovalni
industriji. 
74
Proizvodnja pesticidov in predelava naftnih derivatov je minimalna, tako da
Slovenija večino svojih potreb pokriva z uvozom. 
75 Z
rekombinacijo DNK se v Sloveniji danes ukvarja že več skupin raziskovalcev, in
sicer na Biotehniški fakulteti, Kemijskem inštitutu, Institutu Jožef Stefan,
Biokemijskem inštitutu Medicinske fakultete in deloma še na drugih inštitutih
Medicinske fakultete, Inštitutu za hmeljarstvo in pivovarstvo ter nekaterih
enotah farmacevtske industrije, kot sta Krka in Lek. 
76 Od
spodaj (onesnaževalec) navzgor (država). 
77 Od
zgoraj (država) navzdol (onesnaževalec). 
78 V
skladu s standardno klasifikacijo dejavnosti, ki temelji na obveznem statističnem
standardu EU (NACE), sodijo v ta sklop rudarstvo, predelovalna dejavnost ter
oskrba z elektriko, plinom in vodo. V tem delu NPVO obravnavamo predvsem
področje predelovalnih dejavnosti (energetika je obravnavana v posebnem
poglavju, rudarska dejavnost - razen tiste, ki je povezana z energetiko - se
zelo zmanjšuje. 
79
Sredstva v opisani namen je mogoče zagotavljati bodisi preko sedanjih Ekološko
razvojnega sklada ali Sklada za energetsko učinkovitost. To vprašanje, ki ne
izključuje ustanovitve morebitnega novega sklada, je smiselno obravnavati v
okviru tekočih sistemskih sprememb na področju delovanja skladov. 
80
Izgradnja novega objekta (investicija ocenjena na 48 mlr SIT) ali zaprtje
Rudnika Trbovlje-Hrastnik, za katerega bi bilo potrebno v naslednjih desetih
letih zagotoviti približno 71 mlr SIT (vir: MGD). 
81
Negativni učinki onesnaženja so zlasti: spremembe lastnosti gozdnih tal;
fiziološka oslabelost gozdnega drevja in nastajanje večjih vrzeli zaradi
nujnega poseka poškodovanih dreves, kar zmanjšuje mehansko stabilnost gozdov;
zmanjševanje zadrževalne moči gozda za vodo in povečevanje erozijskega
delovanja vode; ogrožanje naravnega življenjskega prostora divjih živali;
zmanjševanje ekoloških in socialnih funkcij poškodovanih gozdov; zmanjševanje
prirasta lesa zaradi splošne oslabelosti drevja; zmanjševanje kakovosti lesa
zaradi velikega deleža suhih dreves, ki hitro propadajo; povečevanje stroškov
pridobivanja gozdnih lesnih sortimentov zaradi pogostejših secenj manjšega
obsega; ogrožanje gospodarske varnosti kmetij zaradi zmanjšane stabilnosti
gozdov. 
82 Končno
poročilo za cestni promet, FAGG–PTI, 1996. 
83
Prirejeno po evropskem okoljskem programu, A.40. 
84
Poročilo EPR, 1997. 
85 Koncept
je smiselno primerljiv načelu sodelovanja, ki je opredeljen z ZVO (7. člen),
pri čemer ima v kontekstu NPVO poudarjeno operativno razsežnost. 
86
Vzpostavitev podatkovne baze o strupih, zdravju škodljivih snoveh in patogenih
mikroorganizmih ter vzpostavitev koordinacije z bazo podatkov o drugih nevarnih
snoveh – vključno z odpadki. 
87
Takojšnje investicije, ki so potrebne za ohranitev zdravja ljudi v določenih
predelih, se razlikujejo od predela do predela; ponekod gre za zamenjavo
premoga s plinom ali za boljše filtre za zrak (predeli z izrazito onesnaženim
zrakom), drugje so to predčiščenja tehnoloških odpadnih voda (predeli z
izrazito ogroženo podtalnico) včasih pa za ureditev ravnanja z odpadki,
predvsem strupenih, nevarnih in radioaktivnih. Prioritetne investicije so tudi
specifične za vsak predel, npr. izgradnja čistilnih naprav zaradi ohranitve
redkih biotopov, obalnih področij ali turističnih rezervatov. 
88 Glede
na stanje na področju so in bodo določene tudi prioritete za investicijsko
vlaganje oz. pomoč (davčne olajšave, subvencioniranje delov investicije, ugodni
krediti itd.). Na gospodarskem področju so to predvsem veliki industrijski
kompleksi, npr. železarne, topilnice kovin, rudniki, bazična kemija, tekstilna,
papirna in ostale industrije, ki emitirajo velike količine odpadnih snovi v
zrak, vodo in tla. 
89
Predvsem oskrba s pitno vodo, odvajanje in čiščenje odpadnih voda, ravnanje s
komunalnimi odpadki ter vodenje evidenc o posledicah odlaganja strupenih,
nevarnih in radioaktivnih odpadkov. 
90 PHARE
task force TA to the MEPP; dr. Kwiatkowsky: The Environmental Development Fund
of the Republic of Slovenia. 
91 V
koordinaciji Slovenskega inštituta za kakovost in meroslovje je bil v letih
1995 in 1996 izveden pilotni projekt uvajanja sistema EMS (Environmental
Mangement System). Slovenija je kot prva med državami srednje in vzhodne Evrope
dobila standard ISO 14001. 
92 Ti
problemi se bodo zaostrovali in reševali vzporedno s procesi harmonizacije. 
93
Okoljski akcijski program EU določa uporabo fiskalnih inštrumentov kot
prioritetni pristop integriranju ekonomskega in ekološkega vidika gospodarskega
razvoja v celotnem življenjskem ciklu proizvoda od izvora preko proizvodnje,
distribucije in končnega odlaganja. Poleg tega pa apelira na to, da bodo za
okolje prijazni proizvodi primerjalna prednost vseh novodobnih gospodarstev. 
94
Ekonomski inštrumenti za varovanje okolja morajo biti uporabljeni tako, da bo
zagotovljeno spoštovanje standardov EU (predvsem določila 9-12, 30-36, 92-93,
95, 99, 100a in 130r ter 130s členov Rimskega sporazuma) ter priporočili, ki
jih je Evropska komisija zapisala v dokumentu “Communication to the Commission
Policy Making and Management”, kakor tudi določil Svetovne trgovinske
organizacije (načela proste trgovine, nediskriminacije ekonomskih akterjev). 
95 Delitev
je potrebna zaradi drugačnih pristopov in inštrumentov, ki so potrebni za
reševanje prioritetnih problemov varstva okolja v vsakem od obeh področij. 
96 Kar
praktično pomeni uvedbo “ekološkega” davka, skladno z 10. členom (4. odstavek)
ZVO. 
97 Finančni potencial rezervacij je 435 mio DEM v
naslednjih 3–7 letih (tu je upoštevano le tistih nekaj nad sto podjetij, ki
imajo potrjene rezervacije na MOP na podlagi izdelanih sanacijskih programov). 
98 Pogoji
opisani v alinei Eko sklad. 
99
Podrobnosti opisane v alinei Cene komunalnih storitev. Postopna sprostitev cen
komunalnih storitev zahteva sočasno uveljavitev sistema komunalnih standardov. 
100 Glede
na spodbudne rezultate tuje prakse je smiselna postopna vpeljava inštrumenta
depozita in povračila kot uspešnega na področju široke porabe, saj zajame vse
potrošnike tistih izdelkov, na katere se aplikacija inštrumenta nanaša (npr.
embalaža, neuporaben in škodljiv ostanek izdelka itd.). 
101 Po
sklepu Geodetske uprave Republike Slovenije s 1. 1. 1995 kataster komunalnih naprav
ni več uradna evidenca, ki jo izvajajo njene izpostave na upravnih enotah. Po
1. 1 .1995 naj bi to nalogo prevzele lokalne skupnosti, ki pa po ekspertnih
ocenah vsaj še 5 let ne bodo usposobljene za taka opravila zaradi pomanjkanja
kadrov in opreme. 
102
Primerov, kot je npr. problematika odlaganja odpadkov na območju Radovljice, bo
vedno več in to ne samo na področju odpadkov, ampak tudi na vseh drugih
področjih komunalnih storitev, povezanih z varstvom okolja. 
103 Glej
poglavje o informacijskih sistemih varstva okolja. 
104 Za ta
prenos znanja so na razpolago program TEMPUS, Regionalni center za okolje v
Budimpešti, PHARE program, UNEP programi, Evropski sklad za okoljsko
izobraževanje (FEEE - Foundation for Environmental Education in Europe) in še vrsta
drugih možnosti. 
105 Ukrep
je mogoče izvesti v okviru redne dejavnosti in dodatna sredstva niso potrebna. 
106
Podatki so privzeti iz: mag. Breda Ogorelec: Varstvo okolja v slovenskih
občinah – predstavitev stanja, Umanotera 1997. 
107 Dober
zgled rešitve je najti v primeru Nemčije, kjer se morajo občine za tovrstne
naloge združiti v regionalne sosvete in naloge reševati skupaj, takšne skupne
aktivnosti pa so praviloma podprte z državnimi ali deželnimi sredstvi. 
108 Javni
sektor vključuje sredstva državnega proračuna, sredstva občinskih proračunov,
tujih finančnih virov, kreditov Eko sklada, takse za odpadno vodo in takse na
odlaganje odpadkov. 
109 ZVO,
10. člen. 
110 ZVO,
10. člen. 
111
Finančni vir predstavlja sredstva, ki se namensko uporabljajo za določen namen.
Ekonomski vir pa deluje posredno (npr. taksacija). 
112 BOT
(build-operate-transfer) – tuja vlaganja s koncesijo posebno na področju
čiščenja odpadnih voda, gospodarjenja z odpadki ter daljinsko ogrevanje
omogočajo kvaliteto storitve in stroškovno najugodnejšo različico. 
113 Visoka
rizičnost nakupa predimenzioniranih kapacitet, poleg tega pa destimulativno
vplivajo na učinkovito uporabo.