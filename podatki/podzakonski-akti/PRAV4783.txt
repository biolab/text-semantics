1. člen
(splošno)
Ta pravilnik določa način izpolnjevanja zahtevkov za novo
registracijo, spremembo, podaljšanje, razširitev in začasno registracijo
fitofarmacevtskih sredstev (v nadaljnjem besedilu: FFS).
2. člen
(pomen izrazov)
Za potrebe tega pravilnika se uporabljajo izrazi iz zakona,
ki ureja FFS, ter izrazi, ki imajo naslednji pomen: 
-    
nova registracija FFS je postopek registracije FFS, ki v Republiki
Sloveniji še ni registrirano; 
-    
podaljšanje registracije je postopek, s katerim se obstoječa
registracija FFS v Republiki Sloveniji podaljša; 
-    
sprememba registracije je postopek, s katerim se obstoječo odločbo o
registraciji spremeni zaradi spremenjene vsebnosti ali sestavin FFS ali zaradi
drugih spremenjenih okoliščin; 
-    
razširitev registracije je postopek, s katerim se obstoječo registracijo
FFS razširi na druge kulture oziroma druge škodljive organizme; 
-    
začasna registracija je postopek, s katerim se registrira FFS, ki
vsebuje aktivno snov, za katero je Evropska komisija izdala sklep o popolnosti
dokumentacije, vendar še ni uvrščena na Seznam aktivnih snovi v Evropski uniji.
3. člen
(zahtevek)
(1) Zahtevek za novo registracijo, spremembo, podaljšanje,
razširitev in začasno registracijo FFS se vloži pri Upravi RS za varstvo
rastlin in semenarstvo (v nadaljnjem besedilu: uprava) na obrazcu, ki je na
razpolago pri upravi ter v elektronski obliki na spletni strani Ministrstva za
kmetijstvo, gozdarstvo in prehrano. 
(2) Zahtevku je treba priložiti dokumentacijo v skladu s
pravilnikom, ki ureja zahtevano dokumentacijo za registracijo in oceno FFS, in
pravilnikom, ki ureja zahtevano dokumentacijo za oceno aktivnih snovi. 
(3) Ne glede na prejšnji odstavek se lahko vlagatelj v
primeru, ko je dokumentacijo o aktivni snovi oziroma FFS že predložil upravi,
sklicuje na že posredovane podatke. Pri tem mora navesti ime FFS ter številko
in datum zahtevka, na katerega se sklicuje ter izpolniti obrazec tako, da je
razviden sklic na obstoječe podatke. 
(4) Če se vlagatelj sklicuje na podatke, ki so jih predložili
drugi vlagatelji ali drugi imetniki registracije, mora ob vsakem podaljšanju
ali spremembi registracije priložiti veljavno oziroma novo soglasje za pristop
k dokumentaciji ali pogodbo o zastopanju.
4. člen
(izpolnjevanje obrazca zahtevka)
(1) Obrazec zahtevka izpolni vlagatelj v slovenskem jeziku.
Obrazec mora biti izpolnjen v celoti ne glede na vrsto registracije in mora
biti na koncu podpisan. 
(2) Vlagatelj ni dolžan izpolniti obrazca v primeru manjših
sprememb registracije FFS, za katere je mogoče zagotoviti, da ne bodo vplivale
na učinkovitost ali imele nesprejemljivih vplivov na zdravje ljudi, živali ali
okolje. V tem primeru mora o spremembi pisno obvestiti upravo ter predložiti
ustrezna dokazila in obrazložiti razloge, ki uvrščajo spremembe v to
kategorijo. Če uprava ugotovi, da gre za večje spremembe, zahteva od
vlagatelja, da predloži zahtevek in dokumentacijo v skladu s prejšnjim členom.
5. člen
(obveščanje o novih študijah in vplivih FFS)
Določbe tega pravilnika se uporabljajo tudi za obveščanje
uprave, če se v zvezi z registriranim FFS pojavijo novi podatki ali študije
glede učinkovitosti ali vplivov na zdravje ljudi, živali ali okolje.
6. člen
(uveljavitev pravilnika)
Ta pravilnik začne veljati osmi dan po objavi v Uradnem listu
Republike Slovenije.
Št. 327-02-77/2003
Ljubljana, dne 21. marca 2003.
EVA 2003-2311-0083
Minister 
za kmetijstvo, gozdarstvo in prehrano 
mag. Franc But l. r.