1. člen
(vsebina)
(1) Ta uredba določa višino in začetek obračunavanja
obveznega prispevka za promocijo kmetijskih in živilskih proizvodov (v
nadaljnjem besedilu: prispevek) za zavezance iz sektorja pridelave in predelave
sadja (v nadaljnjem besedilu: sektor sadja) za obdobje 2021–2023.
(2) Prispevek v sektorju sadja se obračunava za kmetijske
površine, ki se uporabljajo za intenzivne sadovnjake (v nadaljnjem besedilu:
kmetijske površine) in so zasajene s katerokoli sadno vrsto, ter za sadje za
predelavo kot primarni kmetijski proizvod katerekoli sadne vrste.
2. člen
(višina prispevka od kmetijskih površin)
Prispevek nosilca kmetijskega gospodarstva za kmetijske
površine za posamezno koledarsko leto v obdobju 2021–2023 znaša 20 eurov na
hektar intenzivnega sadovnjaka.
3. člen
(višina prispevka od sadja za predelavo)
Prispevek kupca sadja za predelavo za posamezno koledarsko
leto v obdobju 2021–2023 znaša 1,50 eura na tono sadja za predelavo.
4. člen
(sektorska navodila)
Ministrstvo, pristojno za kmetijstvo, gozdarstvo in prehrano,
pripravi sektorska navodila za plačilo prispevka za zavezance iz sektorja sadja
ter jih objavi na osrednjem spletnem mestu državne uprave najpozneje en mesec
pred dnevom začetka plačevanja prispevka.
PREHODNA IN KONČNA DOLOČBA
5. člen
(začetek obračunavanja prispevka)
(1) Prispevek iz te uredbe se začne obračunavati prvi dan
naslednjega meseca po objavi naznanila o prejetju odločitve Evropske komisije o
združljivosti sheme državne pomoči za promocijo in se obračunava do 31.
decembra 2023.
(2) Minister, pristojen za kmetijstvo, gozdarstvo in
prehrano, objavi naznanilo iz prejšnjega odstavka v Uradnem listu Republike
Slovenije.
6. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-36/2021
Ljubljana, dne 22. julija 2021
EVA 2021-2330-0003
Vlada Republike Slovenije
Janez Janša
predsednik