1. člen
S tem pravilnikom se sprejme gozdnogospodarski načrt
gozdnogospodarske enote Lobnica, št. 12-01/03 z dne 23. marca 2004, ki ga je za
obdobje od 1. 1. 2003 do 31. 12. 2012 izdelal Zavod za gozdove Slovenije,
Območna enota Maribor.
2. člen
Gozdnogospodarska enota Lobnica, ki meri 3.717 ha, se nahaja
v Gozdnogospodarskem območju Maribor, v občinah Ruše, Slovenska Bistrica,
Lovrenc na Pohorju, oziroma v katastrskih občinah Smolnik, Planina, Kumen.
3. člen
V gozdnogospodarski enoti Lobnica je z dnem 1. 1. 2003
ugotovljeno naslednje stanje gozdov:
A)    
površina: 3.462,02 ha, od katere je:
- 
3.404,07 ha večnamenskih gozdov in 57,95 ha gozdov s posebnim namenom, v
katerih gozdnogospodarski ukrepi niso dovoljeni;
- 
2.311,55 ha državnih gozdov in 1.150,47 ha zasebnih gozdov v lasti
fizičnih oseb;
B)    
lesna zaloga: 416,5 m3/ha, od tega 281,2 m3/ha
iglavcev in 135,3 m3/ha listavcev,
C)   
tekoči letni prirastek:11,5 m3/ha, od tega 7,4 m3/ha
iglavcev in 4,1 m3/ha listavcev.
4. člen
V gozdnogospodarskem načrtu gozdnogospodarske enote Lobnica
je ob upoštevanju usmeritev iz gozdnogospodarskega načrta Gozdnogospodarskega
območja Maribor, izdelanega za obdobje od 1. 1. 2001 do 31. 12. 2010,
ugotovljenega stanja gozdov, analize preteklega gospodarjenja, zakonitosti
razvoja gozdov ter pridobljenih spoznanj pri spremljanju razvoja gozdov v
gozdnogospodarski enoti Lobnica, določeno, da so najbolj poudarjene funkcije
gozdov, ki določajo način gospodarjenja z gozdom,
-       
proizvodne funkcije na površini 3.122,47 ha,
-       
ekološke funkcije na površini 446,75 ha ter
-       
socialne funkcije na površini 181,95 ha.
Na podlagi funkcij gozdov in njihovega ovrednotenja so v
gozdnogospodarskem načrtu gozdnogospodarske enote Lobnica določeni cilji
gospodarjenja z gozdom in gozdnim prostorom ter usmeritve za njihovo doseganje.
5. člen
Na podlagi ciljev in usmeritev iz drugega odstavka prejšnjega
člena so v gozdnogospodarski enoti Lobnica za obdobje od 1. 1. 2003 do 31. 12.
2012 določeni naslednji ukrepi:
-       
najvišji možni posek v višini 251.912 m3, od tega 175.628 m3
iglavcev in 76.284 m3 listavcev,
-       
gojitvena dela, potrebna za ohranitev in razvoj gozdov, na površini
642,53 ha,
-       
nega mlajšega drogovnjaka na površini 97,84 ha,
-       
varstvena dela, potrebna za zaščito pred divjadjo, in sicer s premazom
na površini 7,37 ha, z ograjo v dolžini 3.800 m ter s količenjem ali tulci v
obsegu 19.100 kosov,
-       
varstvena dela, potrebna za zaščito pred žuželkami in boleznimi v obsegu
18 delovnih dni ter za varstvo pred požari v obsegu 4 delovnih dni,
-       
nega habitatov prosto živečih živali, in sicer vzdrževanje travinj na
površini 20,40 ha, vzdrževanje vodnih površin v obsegu 10 delovnih dni ter
druga dela v obsegu 16 delovnih dni,
-       
gradnja gozdnih cest v dolžini 0,8 km,
-       
gradnja gozdnih vlak v dolžini 1,5 km.
V gozdnogospodarskem načrtu gozdnogospodarske enote Lobnica
so določeni ukrepi in načini njihove izvedbe tudi na ravneh gospodarskih
razredov in odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Lobnica v obdobju od uveljavitve tega
pravilnika do 31. 12. 2012 se morajo upoštevati cilji, usmeritve in ukrepi,
določeni v gozdnogospodarskem načrtu gozdnogospodarske enote Lobnica.
7. člen
Po en izvod gozdnogospodarskega načrta gozdnogospodarske
enote Lobnica je na vpogled na sedežu Zavoda za gozdove Slovenije, Območne
enote Maribor, Tyrševa 15, Maribor, na sedežu Zavoda za gozdove Slovenije,
Krajevne enote Ruše, Fallska cesta 126, Ruše, in na Ministrstvu za kmetijstvo,
gozdarstvo in prehrano, Dunajska 56-58, Ljubljana, kjer se hrani tudi
dokumentacija v zvezi s postopkom sprejemanja gozdnogospodarskega načrta
gozdnogospodarske enote Lobnica.
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 322-01-12-7/01/7
Ljubljana, dne 14. aprila 2004.
EVA 2003-2311-0139
Minister
za kmetijstvo, gozdarstvo in prehrano
mag. Franc But l. r.