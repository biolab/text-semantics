1. člen
(Namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12; v nadaljevanju:
Uredba (EU) št. 1093/2010) dne 30. junija 2022 na svoji spletni strani objavil
Smernice o primerjavi praks v zvezi s prejemki, razlik v prejemkih med spoloma
in odobrenih višjih razmerij v skladu z Direktivo 2013/36/EU (EBA/GL/2022/06; v
nadaljevanju: smernice).
(2) Smernice o primerjavi praks v zvezi s prejemki, razlik v
prejemkih med spoloma in odobrenih višjih razmerij v skladu z Direktivo
2013/36/EU določajo:
(a)   
v skladu s členom 75 Direktive 2013/36/EU informacije, ki bi jih morale
izbrane institucije predložiti pristojnim organom za primerjavo trendov in
praks prejemkov, vključno z informacijami, razkritimi v skladu z merili za
razkritje iz točk (g), (h), (i) in (k) člena 450(1) Uredbe (EU) št. 575/2013
ter informacije, ki bi jih morale predložiti za namen primerjave razlik v
prejemkih med spoloma;
(b)   
v skladu s šesto alinejo točke (ii) člena 94(1)(g) Direktive 2013/36/EU
enotno obliko za poročanje, ki bi jo bilo treba uporabiti za primerjavo
odobrenih višjih razmerij med fiksnimi in variabilnimi sestavinami prejemkov
ter
(c)   
kako bodo pristojni organi pri institucijah zbirali podatke o odobrenih
višjih razmerjih, prejemkih in razliki v prejemkih med spoloma ter kako bodo
podatke za primerjavo nato predložili organu EBA.
(3) Smernice so naslovljene na:
1.     
finančne institucije, kot so opredeljene v členu 4(1) Uredbe (EU) št.
1093/2010, ki so institucije, kot so opredeljene v točki (3) člena 4(1) Uredbe
(EU) št. 575/2013, ob upoštevanju investicijskih podjetij, za katera se
uporablja člen 1(2) ali (5) Uredbe (EU) 2019/2033 in
2.     
pristojne organe iz podtočke (i) in (viii) druge točke 4. člena Uredbe
(EU) št. 1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih bodočih sprememb, če ne bo Banka Slovenije za posamezno spremembo
smernic odločila drugače, za:
1.     
banke in hranilnice (v nadaljevanju: banke), za nadzor nad katerimi je v
skladu z ZBan-3 in Uredbo Sveta (EU) št. 1024/2013 z dne 15. oktobra 2013 o
prenosu posebnih nalog, ki se nanašajo na politike bonitetnega nadzora
kreditnih institucij, na Evropsko centralno banko (UL L št. 287 z dne 29.
oktober 2013, str. 63) pristojna Banka Slovenije, in
2.     
Banko Slovenije, kadar v skladu z ZBan-3 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke iz 1. točke prvega odstavka tega člena v celoti
upoštevajo določbe smernic v delu, ki se nanaša na banke.
(3) Banka Slovenije pri opravljanju nalog in pristojnosti
nadzora v skladu z ZBan-3 in Uredbo (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L št. 176 z
dne 27. junija 2013, str. 1) v celoti upošteva določbe smernic v delu, ki se
nanaša na izvajanje nalog in pooblastil pristojnega organa.
3. člen
(Razveljavitev Sklepa o uporabi Smernic o primerjavi
prejemkov)
Z dnem začetka uporabe tega sklepa preneha veljati Sklep o
uporabi Smernic o primerjavi prejemkov (Uradni list RS, št. 53/16).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 31. decembra 2022.
Ljubljana, dne 6. decembra
2022
Boštjan Vasle
predsednik
Sveta Banke Slovenije