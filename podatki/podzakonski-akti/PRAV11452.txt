I. SPLOŠNI DOLOČBI
1. člen
(vsebina)
Ta pravilnik določa metode in postopke
izračunavanja količin obveznih in posebnih rezerv nafte in naftnih derivatov,
načine vodenja, roke ter način dostave seznamov in statističnih poročil o
obveznih in posebnih rezervah nafte in naftnih derivatov Evropski komisiji v
skladu z Direktivo Sveta 2009/119/ES z dne 14. septembra 2009 o obveznosti
držav članic glede vzdrževanja minimalnih zalog surove nafte in/ali naftnih
derivatov (UL L št. 265 z dne 9. 10. 2009, str. 9), zadnjič
spremenjeno z Izvedbeno direktivo Komisije (EU) 2018/1581 z dne 19. oktobra
2018 o spremembi Direktive Sveta 2009/119/ES v zvezi z metodami izračunavanja
obveznosti vzdrževanja zalog (UL L št. 263 z dne 22. 10. 2018, str. 57).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.     
rezerve nafte in naftnih derivatov: rezerve nafte in naftnih derivatov
naslednjih energetskih proizvodov: surova nafta, kondenzati zemeljskega plina
(NGL), petrokemične surovine, aditivi oziroma kisikove spojine, biogoriva v
aditivih oziroma kisikovih spojinah, drugi ogljikovodiki, naftni derivati, plin
iz rafinerije, etan, utekočinjeni naftni plin (v nadaljnjem besedilu: UNP),
primarni bencin, motorni bencin (mešanica z biobencinom, nebiološki bencin),
letalski bencin, bencinsko reaktivno gorivo (petrolejsko reaktivno gorivo ali
JP4), reaktivno letalsko gorivo (mešanica z biokerozinom, nebiološki kerozin),
drugi kerozini, plinsko olje oziroma dizelsko gorivo (destilat kurilnega olja;
mešanica z biodizli, nebiološki dizli), kurilno olje (težko kurilno olje; z
nizko in visoko vsebnostjo žvepla), beli špirit in posebni bencin SBP, maziva,
bitumen, parafinski voski, petrolkoks in vsi drugi proizvodi, ki niso posebej
navedeni zgoraj, proizvedeni v rafinerijah;
2.     
referenčno leto: koledarsko leto podatkov o porabi ali neto uvozu,
upoštevanih pri izračunih za določitev ravni rezerv nafte in naftnih derivatov,
ki jih je treba vzdrževati, in ravni rezerv nafte in naftnih derivatov, ki se
dejansko vzdržujejo v določenem trenutku;
3.     
domača poraba: skupne količine, ki se dobavljajo znotraj države za
proizvodnjo energije in neenergetsko rabo. Vključuje dobavo sektorju za transformacije,
dobavo industriji, prevozu, gospodinjstvom in drugim sektorjem za končno porabo
ter lastno porabo energetskega sektorja (razen goriva za rafinerije);
4.     
zabeležena bruto notranja dobava: zabeležena dobava končnih naftnih
derivatov iz primarnih virov (npr. iz rafinerij, obratov za mešanje) na
notranji trg. Od tega dobava za mednarodni letalski promet (se uporablja le za
letalski bencin, bencinsko rekreativno gorivo, biokerozin za rekreativne
motorje, nebiološki kerozin za rekreativne motorje), elektrarne po glavni
dejavnosti, cestni promet (le za UNP), notranja plovba in železniški promet (le
za biodizle, nebiološko plinsko olje oziroma dizelsko gorivo);
5.     
mednarodna pomorska skladišča: količine goriv, nabavljene za ladje vseh
zastav v mednarodni plovbi. Mednarodna plovba lahko poteka po teritorialnem
morju, celinskih vodah in obalnem morju. Zajeta ni poraba ladij v notranji
plovbi (razlika med notranjo in mednarodno plovbo se določa glede na
pristanišče odhoda in pristanišče prihoda in ne glede na zastavo ali državo, ki
ji ladja pripada), poraba ribiških plovil in poraba vojaških sil;
6.     
aditivi: snovi, ki niso ogljikovodiki in ki se dodajajo ali primešajo
derivatu, da se spremenijo njegove lastnosti;
7.     
biogorivo: pomeni tekoče ali plinasto gorivo, ki se uporablja v prometu
in je proizvedeno iz biomase, pri čemer je biomasa biološko razgradljivi del
izdelkov, odpadkov in ostankov v kmetijstvu (vključno z rastlinskimi in
živalskimi snovmi), v gozdarstvu in s tem povezanih industrijskih vejah ter
biološko razgradljivi del industrijskih in komunalnih odpadkov;
8.     
fizična dostopnost: ureditev za namestitev in prevoz rezerv, da se
zagotovi njihovo dajanje v promet ali učinkovita dobava končnim uporabnikom in
trgom v rokih in razmerah, ki spodbujajo blažitev morebitnih težav pri oskrbi;
9.     
drugi izrazi, uporabljeni v tem pravilniku, imajo enak pomen kot izrazi,
uporabljeni v zakonu, ki ureja blagovne rezerve.
II. METODE IN POSTOPKI ZA IZRAČUN OBVEZNIH IN POSEBNIH REZERV
NAFTE IN NAFNIH DERIVATOV
3. člen
(skupne rezerve nafte in naftnih
derivatov)
Dejanska raven rezerv nafte in naftnih
derivatov se izračuna na podlagi števila dni neto uvoza nafte ali na podlagi
števila dni domače porabe nafte v skladu z merili iz 4. in 5. člena tega
pravilnika.
4. člen
(izračun uvoza naftnih derivatov v
ekvivalentu surove nafte)
(1) Povprečni dnevni neto uvoz se
izračuna na podlagi ekvivalenta surove nafte uvoza v prejšnjem koledarskem
letu.
(2) Za obdobje od 1. januarja do
30. junija tekočega leta
se dnevni povprečni neto uvoz iz prvega odstavka tega člena določi na podlagi
uvoženih količin v predzadnjem koledarskem letu pred zadevnim koledarskim
letom.
(3) Uvoz naftnih derivatov v
ekvivalentu surove nafte se določi po metodi iz Priloge 1, ki je sestavni del
tega pravilnika.
5. člen
(izračun domače porabe v ekvivalentu
surove nafte)
(1) Povprečna dnevna domača poraba se
izračuna na podlagi ekvivalenta surove nafte domače povprečne dnevne porabe v
predhodnem koledarskem letu.
(2) Za obdobje od 1. januarja do
30. junija tekočega leta
se dnevna domača poraba iz prvega odstavka tega člena določi na podlagi
porabljenih količin v predzadnjem koledarskem letu pred zadevnim koledarskim
letom.
(3) Domača poraba v ekvivalentu surove
nafte se določi po metodi iz Priloge 2, ki je sestavni del tega pravilnika.
6. člen
(izračun vzdrževane ravni obveznih rezerv)
(1) Za izračun višine rezerv,
vzdrževanih v določenem trenutku, se upoštevajo podatki referenčnega leta, kot
je določeno v prvem in drugem odstavku 4. in 5. člena tega pravilnika.
(2) Za izračun ravni rezerv se
uporabljajo naslednja pravila:
-       
nobena količina se ne sme večkrat upoštevati kot rezerva,
-       
rezerve surove nafte se zmanjšajo za štiri odstotke,
-       
rezerve primarnega bencina in naftnih derivatov za mednarodna pomorska
skladišča se ne upoštevajo.
(3) Zavod naftne derivate celo zadevno
koledarsko leto knjiži v rezerve tako, da:
-       
upošteva rezerve nafte in naftnih derivatov, opredeljene v 1. točki 2.
člena tega pravilnika in izračuna ekvivalent surove nafte tako, da količine
pomnoži s faktorjem 1,065; ali
-       
vključi samo naslednje derivate: motorni bencin, letalski bencin,
bencinsko reaktivno gorivo (petrolejsko reaktivno gorivo ali JP4), reaktivno
letalsko gorivo, druge kerozine, plinsko olje ali dizelsko gorivo (destilirano
pogonsko gorivo), kurilno olje (z visoko in nizko vsebnostjo žvepla), in
izračuna ekvivalent surove nafte tako, da količine pomnoži s faktorjem 1,2.
(4) Za izračun rezerv naftnih
derivatov se lahko upoštevajo količine, shranjene v cisternah v rafinerijah,
tovornih terminalih, cisternah ob cevovodih, baržah, obalnih tankerjih,
tankerjih v pristaniščih, prostorih za zaloge na ladjah v notranji plovbi, na
dnu cistern, v obliki obratnih zalog, pri velikih potrošnikih v skladu s
predpisanimi obveznostmi in drugimi usmeritvami javnih organov.
(5) Količin naftnih derivatov, razen
tistih, ki so shranjene v rezervoarjih rafinerij ali cevovodih ali tovornih
terminalih, se ne sme upoštevati pri izračunu ravni posebnih rezerv, kadar se
te ravni izračunavajo ločeno od obveznih rezerv.
(6) Pri izračunu rezerv naftnih
derivatov se ne upoštevajo še ne proizvedena surova nafta in količine shranjene
v naftovodih, vagonskih cisternah, prostorih za rezerve na morskih ladjah,
bencinskih črpalkah in prodajalnah, pri drugih potrošnikih, v tankerjih na
morju, v obliki vojaških rezerv.
(7) Zavod pri izračunu rezerv naftnih
derivatov za deset odstotkov zniža vse količine, ki se upoštevajo pri izračunu.
(8) Znižanje iz sedmega odstavka tega
člena se ne uporabi pri izračunu ravni posebnih rezerv, kadar se te posebne rezerve
obravnavajo ločeno od obveznih rezerv.
(9) Če se posebne rezerve hranijo manj kakor 30 dni, se pri
izračunu ravni obveznih rezerv naftnih derivatov zagotovi, da je vsaj ena
tretjina vzdrževane ravni rezerv v obliki derivatov, sestavljenih v skladu s
prvim odstavkom 7. člena tega pravilnika.
7. člen
(izračun posebnih rezerv)
(1) Posebne rezerve nafte in naftnih
derivatov sestavljajo ena vrsta ali več vrst proizvodov, ki so opredeljeni v 1.
točki 2. člena tega pravilnika.
(2) Zavod, za referenčno leto,
opredeli kategorijo proizvodov, ki sestavljajo posebne rezerve nafte in naftnih
derivatov in zagotovi, da je ekvivalent porabe surove nafte v skladu s pravili
iz 5. člena tega pravilnika na območju Republike Slovenije vsaj 75 odstotkov
domače porabe.
(3) Zavod zagotovi, da vsak vzdrževani
proizvod posebnih rezerv ustreza določenemu številu dni povprečne dnevne porabe,
ki se meri na podlagi njegovega ekvivalenta surove nafte v referenčnem letu,
določenem v skladu s 5. členom tega pravilnika.
(4) Ekvivalenti surove nafte iz
drugega in tretjega odstavka tega člena se izračunajo na način, da se s
faktorjem 1,2 pomnoži vsota agregatov zabeležene bruto notranje dobave za
produkte, ki so uporabljeni ali se jih to zadeva.
(5) Mednarodna pomorska skladišča se
pri izračunu posebnih rezerv ne upoštevajo.
(6) Ministrstvo, pristojno za
preskrbo, pošlje Evropski komisiji seznam o kategorijah in količini proizvodov
ter obdobju vzdrževanih posebnih rezerv. Seznam mora ostati veljaven vsaj eno
leto, spremeni se lahko šele z začetkom učinka na prvi dan koledarskega meseca.
(7) Najnižja priglašena količina
rezerv se v enaki meri uporablja za vse kategorije posebnih rezerv.
(8) Če se posebne rezerve hranijo za
manj kot 30 dni, zavod pripravi letno poročilo, v katerem so analizirani ukrepi
za zagotavljanje in preverjanje razpoložljivosti in fizične dostopnosti obveznih rezerv. V poročilu tudi opiše ureditev, na
podlagi katere se nadzira uporaba teh rezerv v primeru težav pri preskrbi z
nafto.
(9) Ministrstvo, pristojno za preskrbo,
pošlje Evropski komisiji poročilo iz osmega odstavka tega člena do konca prvega
meseca koledarskega leta, na katerega se poročilo nanaša.
III. VODENJE SEZNAMOV, STATISTIČNIH PODATKOV TER POROČANJE
EVROPSKI KOMISIJI O KOLIČINAH OBVEZNIH IN POSEBNIH REZERV NAFTE IN NAFTNIH
DERIVATOV
8. člen
(seznam obveznih rezerv)
(1) Zavod vodi seznam vseh svojih
obveznih rezerv, ki se vzdržujejo na ozemlju Republike Slovenije ali na ozemlju
drugih držav članic.
(2) Seznam vsebuje podatke o natančni
lokaciji vseh vrst skladišč, rafinerije ali objekta za vzdrževanje rezerv,
podatke o količini, lastništvu in značilnosti glede na kategorijo rezerv,
navedenih v 1. točki 2. člena tega pravilnika.
(3) Ministrstvo, pristojno za
preskrbo, vsako leto do 25. februarja Evropski komisiji posreduje izvod
povzetka seznama rezerv.
(4) Ministrstvo, pristojno za
preskrbo, na zahtevo Evropske komisije v 15 dneh posreduje celoten izvod
seznama, pri čemur se lahko občutljivi podatki glede lokacije rezerv ne
posredujejo.
9. člen
(seznam posebnih rezerv)
(1) Zavod vodi seznam vseh posebnih
rezerv, ki se nahajajo na ozemlju Republike Slovenije.
(2) Seznam vsebuje podatke, ki so
potrebni za določitev natančne lokacije rezerv.
(3) Ministrstvo, pristojno za
preskrbo, na zahtevo Evropske komisije v 15 dneh posreduje celoten izvod
seznama posebnih rezerv, pri čemur se lahko občutljivi podatki glede lokacije
rezerv ne posredujejo.
10. člen
(statistična poročila o obveznih rezervah)
(1) Zavod vodi mesečna statistična
poročila o dejanski ravni obveznih rezerv na zadnji dan koledarskega meseca.
(2) Zavod v poročilu navede, zakaj je
osnova za izračun število dni uvoza ali število dni porabe, in opredeli, katera
metoda iz tretjega odstavka 6. člena tega pravilnika je bila uporabljena pri
izračunu rezerv.
(3) Zavod za rezerve, ki se hranijo za
druge države članice ali njihove osrednje organe za vzdrževanje rezerv na
ozemlju Republike Slovenije, pripravi poročilo o obstoječih rezervah po
proizvodih na zadnji dan koledarskega meseca.
(4) Zavod vodi statistična poročila o
obveznih rezervah, ki se za zavod hranijo v drugih državah članicah ali
njihovih osrednjih organih za vzdrževanje rezerv, na zadnji dan obdobja, na
katerega se poročilo nanaša.
(5) Ministrstvo, pristojno za
preskrbo, posreduje Evropski komisiji statistična poročila o ravni obveznih
rezerv v 55 dneh po mesecu, na katerega se poročilo nanaša.
(6) Ministrstvo, pristojno za
preskrbo, na zahtevo Evropske komisije posreduje statistična poročila o ravni
obveznih rezerv v dveh mesecih po zahtevi.
11. člen
(statistična poročila posebnih rezerv)
(1) Zavod vodi mesečna statistična
poročila o posebnih rezervah na zadnji dan vsakega koledarskega meseca za vsako
kategorijo derivatov.
(2) Zavod v poročilu natančno opredeli
količino in število dni povprečne porabe v referenčnem koledarskem letu, kateremu
te rezerve ustrezajo.
(3) Če se posebne rezerve vzdržujejo
tudi izven ozemlja Republike Slovenije, v drugi državi članici ali njihovih
osrednjih organih za vzdrževanje rezerv, mora zavod v poročilu podrobno
opredeliti te rezerve.
(4) Zavod vodi statistična poročila o
proizvodih in količini posebnih rezerv, ki se na ozemlju Republike Slovenije
vzdržujejo za drugo državo članico ali njen osrednji organ za vzdrževanje
rezerv.
(5) Ministrstvo, pristojno za
preskrbo, posreduje Evropski komisiji dokončna statistična poročila o dejanski
ravni posebnih rezerv v koledarskem mesecu, ki sledi mesecu, na katerega se
poročila nanašajo.

Priloga
1: Metoda za izračun uvoza naftnih derivatov v ekvivalentu surove nafte
Priloga
2: Metoda za izračun domače porabe v ekvivalentu surove nafte

Pravilnik o izračunavanju in poročanju o
stanju rezerv nafte in naftnih derivatov (Uradni list RS, št. 102/12) vsebuje naslednjo končno določbo:
»IV. KONČNA DOLOČBA
12. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izračunavanju in poročanju o stanju rezerv nafte in naftnih
derivatov (Uradni list RS, št. 11/15) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izračunavanju in poročanju o stanju rezerv nafte in naftnih
derivatov (Uradni list RS, št. 25/19) vsebuje naslednjo končno določbo:
»KONČNA DOLOČBA
10. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 1. januarja
2020.«.