1. člen
Ta uredba določa način izvajanja resolucij Varnostnega sveta
Organizacije Združenih narodov, ki določajo prepovedi in ukrepe proti Sierra
Leone.
2. člen
(1) Prepoveduje se prodaja ali dobava orožja in vojaške
opreme, določene z uredbo o oborožitvi, vojaški opremi, specialni operativni
tehniki in naročilih zaupne narave (Uradni list RS, št. 76/01) v Sierra Leone. 
(2) Prepoved iz prejšnjega odstavka ne velja za prodajo ali
dobavo orožja in vojaške opreme iz prejšnjega odstavka vladi Sierra Leone skozi
določene točke vstopa na ozemlje Sierra Leone, ki jih določi vlada Sierra Leone
in jih pošlje generalnemu sekretarju Organizacije Združenih narodov. Prepoved
iz prejšnjega odstavka tudi ne velja za vojaško opazovalno skupino gospodarske
skupnosti zahodno afriških držav (ECOMOG) ali za Organizacijo Združenih
narodov. 
(3) Prodaja ali dobava iz prvega odstavka tega člena zajema
neposredno prodajo ali dobavo z ozemlja Republike Slovenije, z ladjo pod
zastavo Republike Slovenije ali letalom, registriranim v Republiki Sloveniji,
kot tudi tranzit takšnih pošiljk čez ozemlje Republike Slovenije. 
(4) Prepoveduje se uvoz surovih diamantov iz Sierra Leone v
Republiko Slovenijo. Prepoved ne velja za uvoz surovih diamantov, za katere je
vlada Sierra Leone izdala potrdilo o poreklu.
3. člen
(1) Fizične in pravne osebe morajo ministrstvo, pristojno za
zunanje zadeve, v petih dneh po uveljavitvi te uredbe pisno obvestiti o vseh
ukrepih (odstop od pogodbe, ustavitev dobave, odstop od pogajanj, preklic
naročila ipd.), ki so jih izvedle na podlagi prvega in četrtega odstavka 2.
člena te uredbe. 
(2) Fizične in pravne osebe morajo ministrstvu, pristojnemu
za zunanje zadeve, sporočiti podatke o poskusu storitve dejanj iz prvega in
četrtega odstavka 2. člena te uredbe v roku 48 ur od takrat, ko ugotovijo te
podatke.
4. člen
(1) Z denarno kaznijo od 100.000 do 10,000.000 tolarjev se
kaznuje za prekršek pravna oseba, ki: 
-       
prodaja ali dobavlja orožje in vojaško opremo v Sierra Leone (prvi
odstavek 2. člena te uredbe) ali 
-       
izvaža surove diamante iz Sierra Leone v Republiko Slovenijo (četrti
odstavek 2. člena te uredbe). 
(2) Z denarno kaznijo od 10.000 do 500.000 tolarjev se
kaznuje za prekršek tudi odgovorna oseba pravne osebe, ki stori prekršek iz
prejšnjega odstavka. 
(3) Z denarno kaznijo od 25.000 do 5,000.000 tolarjev se
kaznuje za prekršek posameznik, ki v zvezi s samostojnim opravljanjem
dejavnosti stori prekršek iz prvega odstavka tega člena. 
(4) Z denarno kaznijo od 10.000 do 150.000 tolarjev se
kaznuje za prekršek posameznik, ki stori prekršek iz prvega odstavka tega
člena.
5. člen
Za prekršek iz 4. člena te uredbe se poleg denarne kazni
izreče tudi varstveni ukrep odvzema blaga, ki je predmet prekrška, v skladu s
pogoji, ki jih določa zakon, ki ureja prekrške.
6. člen
(1) Z denarno kaznijo od 100.000 do 10,000.000 tolarjev se
kaznuje za prekršek pravna oseba, ki ministrstvu, pristojnemu za zunanje
zadeve, ne sporoči predpisanih podatkov ali jih ne sporoči v določenih rokih
(3. člen te uredbe). 
(2) Z denarno kaznijo od 10.000 do 500.000 tolarjev se
kaznuje za prekršek tudi odgovorna oseba pravne osebe, ki stori prekršek iz
prejšnjega odstavka. 
(3) Z denarno kaznijo od 25.000 do 5,000.000 tolarjev se
kaznuje za prekršek posameznik, ki v zvezi s samostojnim opravljanjem
dejavnosti stori prekršek iz prvega odstavka tega člena. 
(4) Z denarno kaznijo od 10.000 do 150.000 tolarjev se
kaznuje za prekršek posameznik, ki stori prekršek iz prvega odstavka tega
člena.
7. člen
(1) Nadzor nad izvajanjem določb te uredbe opravljajo
pristojni inšpekcijski in carinski organi, policija in Ministrstvo za obrambo. 
(2) Pri opravljanju nadzora iz prejšnjega odstavka smejo
organi zaseči predmete, ki so bili uporabljeni ali namenjeni za prekršek ali pa
so nastali v zvezi s prekrškom. 
(3) O ugotovljenih kršitvah določb te uredbe organi iz prvega
odstavka tega člena nemudoma obvestijo ministrstvo, pristojno za zunanje
zadeve.
8. člen
Ta uredba začne veljati naslednji dan po objavi v Uradnem
listu Republike Slovenije.
Št. 907-05/2001-11
Ljubljana, dne 23. januarja 2003.
Vlada Republike Slovenije
mag. Anton Rop l. r. 
Predsednik