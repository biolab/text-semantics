1. člen
S tem pravilnikom se ureja način dokazovanja lastnosti
zavarovanca v primerih, ko: 
-    
za zavarovanca ni bila vložena prijava v zavarovanje, 
-    
je pristojni organ odklonil sprejem prijave v zavarovanje, 
-    
za zavarovanca ni bila vložena odjava iz zavarovanja, vendar se za njega
ne plačujejo prispevki oziroma je prenehal izpolnjevati pogoje za zavarovanje.
2. člen
Osebe iz 8. in 10. člena zakona o pokojninskem in invalidskem
zavarovanju (Uradni list RS, št. 12/92, 5/94 in 7/96 – v nadaljevanju: ZPIZ)
ter osebe iz prve alinee 9. člena ZPIZ, ki so zaposlene pri tujih ali
mednarodnih organizacijah in zavodih, dokazujejo obstoj delovnega razmerja in s
tem lastnost zavarovanca za čas obstoja delodajalca: 
-    
s pravnomočno sodno odločbo ali 
-    
s pravnomočno odločbo upravnega organa, pristojnega za inšpekcijo dela. 
Kadar je za osebe iz prejšnjega odstavka plačan prispevek za
pokojninsko in invalidsko zavarovanje, ne glede na določbo prejšnjega odstavka
dokazujejo lastnost zavarovanca s pogodbo o zaposlitvi, z dokazilom o rednem
izplačevanju plače ali z dokazilom o plačanih prispevkih.
3. člen
Lastnost zavarovanca po določbi prve alinee 9. člena ZPIZ se
za osebe, ki so zaposlene pri tujih konzularnih in diplomatskih predstavništvih
ali pri tujih državljanih, dokazuje s pogodbo o zaposlitvi. 
Lastnost zavarovanca po določbi druge alinee 9. člena ZPIZ se
za osebe, ki so zaposlene pri delodajalcu v tujini, dokazuje s potrdilom
delodajalca v tujini o zaposlitvi in s potrdilom, da v tem času niso obvezno
zavarovane pri tujem nosilcu zavarovanja. 
Lastnost zavarovanca po določbi tretje alinee 9. člena ZPIZ
se za osebe, ki so zaposlene pri tujem delodajalcu v državi, s katero ni
sklenjena konvencija o socialnem zavarovanju, ali v njej ne morejo uveljaviti
pravic do pokojnin ali do invalidnin, določenih z ZPIZ, dokazuje s potrdilom
tujega nosilca zavarovanja o obveznem zavarovanju v tujini in s potrdilom
pristojnega organa o stalnem prebivališču v Republiki Sloveniji neposredno pred
odhodom v tujino.
4. člen
Lastnost zavarovanca po določbi prve alinee 11. člena ZPIZ se
za fizične osebe, ki samostojno opravljajo pridobitno dejavnost, dokazuje z
overjenim priglasitvenim listom samostojnega podjetnika posameznika. 
Lastnost zavarovanca po določbi druge alinee11. člena ZPIZ se
za fizične osebe, ki samostojno kot edini ali glavni poklic opravljajo
umetniško ali kakšno drugo kulturno dejavnost, odvetniško dejavnost ali kakšno
drugo samostojno dejavnost, dokazuje s potrdilom, da so vpisane v register
oziroma vpisnik, ki je predpisan za dejavnost, ki jo opravljajo. Za dejavnosti,
za katere ni predpisan register oziroma vpisnik, se lastnost zavarovanca
dokazuje s potrdilom, da so zavezanci za davek od dohodkov od dejavnosti po
določbi 37. člena zakona o dohodnini. 
Lastnost zavarovanca po določbi tretje alinee 11. člena ZPIZ
se za osebe, ki opravljajo duhovniško oziroma drugo versko službo v Republiki
Sloveniji dokazuje s potrdilom pristojnega organa cerkve oziroma druge verske
skupnosti, za katero pristojni upravni organ potrdi, da deluje v Republiki
Sloveniji.
5. člen
Lastnost zavarovanca iz 12. člena ZPIZ se za lastnika
zasebnega podjetja ali zavoda, ki osebno vodi to zasebno podjetje ali zavod,
dokazuje z izpisom iz sodnega registra, iz katerega je razvidno, da je oseba
lastnik oziroma ustanovitelj zasebnega zavoda oziroma gospodarske družbe, ki
ima lastnost pravne osebe. 
Šteje se, da lastnik osebno vodi zasebno podjetje ali zavod, če
je v sodnem registru vpisan kot direktor in ni obvezno zavarovan na podlagi
delovnega razmerja pri drugem poslovnem subjektu oziroma pri zasebnem
delodajalcu ali na drugi podlagi, ni uživalec pokojnine oziroma ni na rednem
šolanju.
6. člen
Lastnost zavarovanca po določbi 13. člena ZPIZ se za kmete in
člane kmečkega gospodarstva, ki opravljajo samostojno kmetijsko dejavnost kot
edini ali glavni poklic, dokazuje: 
-    
s potrdilom pristojnega upravnega organa, da opravlja samostojno
kmetijsko dejavnost, 
-    
s potrdilom službe medicine dela, da ima splošno zdravstveno sposobnost
za opravljanje kmetijske dejavnosti in, 
-    
s potrdilom pristojne uprave za javne prihodke o višini katastrskega
dohodka kmetije oziroma drugega dohodka iz kmetijske dejavnosti. 
Za kmeta iz prejšnjega odstavka se šteje zavezanec za
plačevanje davka iz kmetijske dejavnosti, za člana kmečkega gospodarstva pa se
šteje kmetov družinski član ali druga oseba s stalnim prebivališčem na kmetiji.
7. člen
Lastnost zavarovanca po določbi 16. člena ZPIZ se za
vrhunskega športnika oziroma šahista dokazuje s potrdilom republiškega
upravnega organa, pristojnega za šport.
8. člen
Lastnost zavarovanca po določbi 17. člena ZPIZ se za osebe,
ki prejemajo denarno nadomestilo za primer brezposelnosti, in za osebe, ki
opravljajo javna dela v skladu s predpisi o zaposlovanju in zavarovanju za
primer brezposelnosti dokazuje z odločbo Republiškega zavoda za zaposlovanje o
priznanju pravice do denarnega nadomestila oziroma o napotitvi na javno delo.
9. člen
Izpolnjevanje pogojev za vstop v prostovoljno zavarovanje in
s tem lastnost zavarovanca po 24. členu ZPIZ se dokazuje za:

-    
  osebe iz prve alinee

s
  potrdilom ustrezne visoke ali višje šole o rednem šolanju;


-    
  osebe iz druge alinee

s
  potrdilom občinskega organa za obrambo o služenju vojaškega roka;


-    
  osebe iz tretje alinee

z rojstnim
  listom otroka, mlajšega od 7 let, oziroma z odločbo pristojnega organa o
  ugotovitvi invalidnosti osebe, za katero skrbi zavarovanec;


-    
  osebe iz četrte alinee

s
  potrdilom pristojne uprave za javne prihodke o višini katastrskega dohodka in
  s potrdilom občinskega upravnega organa, pristojnega za kmetijstvo, o
  opravljanju kmetijske dejavnosti;


-    
  osebe iz pete alinee

s
  potrdilom zavoda za zaposlovanje, da so prijavljene pri zavodu kot iskalci
  zaposlitve


-    
  osebe iz šeste alinee

s
  potrdilom organizacije, da je poslala delavca na delo v tujino, da zakonec
  odhaja z njim in da tam ne bo obvezno zavarovan, s poročnim listom oziroma
  dokazom o obstoju izvenzakonske skupnosti ter dokazom o prenehanju obveznega
  zavarovanja;


-    
  osebe iz sedme alinee

s
  potrdilom varstvene delavnice o zaposlitvi invalida;


-    
  osebe iz osme alinee

s
  potrdilom ustanove, kjer je na strokovnem izpopolnjevanju oziroma
  specializaciji, ali s po-trdilom organizacije, ki ga je poslala na strokovno
  izpopolnjevanje oziroma specializacijo, ter z dokazom o prenehanju obveznega
  zavarovanja;


-    
  osebe iz devete alinee

s
  potrdilom o vpisu zasebnega podjetja ali zavoda v sodni register


-    
  osebe iz desete alinee

s
  potrdilom poslovnega subjekta oziroma zasebnega delodajalca o dolžini polnega
  delovnega časa pri poslovnem subjektu oziroma zasebnem delodajalcu.

10. člen
Osebe iz 9. in 24. člena ZPIZ dokazujejo državljanstvo
Republike Slovenije z osebno izkaznico, izdano po 1. 1. 1992, ali z veljavnim
potnim listom ali s potrdilom o državljanstvu, ki ga izda upravni organ,
pristojen za notranje zadeve.
11. člen
Izguba lastnosti zavarovanca se za samostojnega zavezanca, ki
plačuje prispevke za pokojninsko in invalidsko zavarovanje preko uprave za
javne prihodke, ugotavlja na podlagi pravnomočne odločbe pristojnega organa o
odpisu prispevkov zaradi neizterljivosti.
12. člen
Postopek za ugotavljanje lastnosti zavarovanca se uvede na
zahtevo posameznika, po uradni dolžnosti ali na zahtevo poslovnega subjekta
oziroma zasebnega delodajalca. 
Za posameznika po tem pravilniku se šteje oseba, ki želi, da
se ji za določeno obdobje ugotovi lastnost zavarovanca.
13. člen
Postopek za ugotavljanje lastnosti zavarovanca se uvede na
zahtevo posameznika: 
-    
če je potrebno ugotoviti, ali obstajajo objektivni razlogi, da prijava v
zavarovanje ni bila vložena v zakonitem roku, 
-    
če mu pooblaščeni organ za sprejemanje prijav odkloni sprejem prijave v
zavarovanje, 
-    
če gre za zavarovanca iz 8. ali 10. člena ZPIZ oziroma zavarovanca iz
prve alinee 9. člena ZPIZ, zaposlenega pri tuji ali mednarodni organizaciji
oziroma zavodu, ki ga delodajalec ni prijavil v zavarovanje, 
-    
če izkaže pravni interes za ugotovitev lastnosti zavarovanca
pokojninskega in invalidskega zavarovanja, kadar v zakonu ali v tem pravilniku
ni drugače določeno.
14. člen
Postopek za ugotavljanje lastnosti zavarovanca se uvede po
uradni dolžnosti, kadar zavod, upravni organ, pristojen za inšpekcijo dela, ali
drug pristojen organ ugotovi: 
-    
da oseba izpolnjuje pogoje, na podlagi katerih bi morala biti obvezno
pokojninsko in invalidsko zavarovana, pa ni prijavljena v zavarovanje, 
-    
da oseba, ki je prijavljena v zavarovanje, ne izpolnjuje več pogojev za
pokojninsko in invalidsko zavarovanje, 
-    
da samostojni zavezanec, ki izpolnjuje pogoje za pokojninsko in
invalidsko zavarovanje in je prijavljen v zavarovanje, za določeno obdobje ni
plačal prispevkov.
15. člen
Postopek za ugotavljanje lastnosti zavarovanca se uvede na
zahtevo poslovnega subjekta oziroma zasebnega delodajalca, kadar ta za osebo v
delovnem razmerju iz objektivnih razlogov ni vložil prijave v zavarovanje v
osmih dneh po sklenitvi delovnega razmerja.
16. člen
Zavarovanec, ki izpolnjuje pogoje, po katerih bi mu bila
priznana lastnost zavarovanca v obdobju pred začetkom zadnjega leta pred pred
vložitvijo zahteve za ugotovitev lastnosti zavarovanca, vendar mu je skladno z
drugim odstavkom 45. člena zakona možno z odločbo ugotoviti lastnost
zavarovanca največ za eno leto pred vložitvijo navedene zahteve, lahko pri
zavodu vloži zahtevek, da se mu čas zavarovanja pred začetkom zadnjega leta
pred vložitvijo zahteve za ugotovitev lastnosti zavarovanca upošteva v
zavarovalno dobo.
17. člen
Kadar je postopek za ugotavljanje lastnosti zavarovanca
uveden po uradni dolžnosti oziroma na zahtevo poslovnega subjekta ali zasebnega
delodajalca, zavod ugotovi lastnost zavarovanca z odločbo. 
Za varstvo pravic in sodno varstvo v primerih, ko je odločba
o lastnosti zavarovanca izdana po uradni dolžnosti oziroma na zahtevo
poslovnega subjekta ali zasebnega delodajalca, se uporabljajo določbe ZPIZ o
postopku za uveljavljanje pravic iz pokojninskega in invalidskega zavarovanja.
18. člen
Prijava v zavarovanje oziroma odjava iz zavarovanja po uradni
dolžnosti se na podlagi pravnomočne odločbe o lastnosti zavarovanca vloži v
osmih dneh po pravnomočnosti te odločbe.
19. člen
Ta pravilnik se uporablja za odločanje v vseh primerih, ko je
postopek za ugotavljanje lastnosti zavarovanca uveden po 19. 8. 1995, ne glede
na obdobje, za katero se vodi postopek, če odločba še ni bila dokončna pred
dnevom uveljavitve tega pravilnika.
20. člen
Z dnem pričetka veljavnosti tega pravilnika se prenehajo
uporabljati določbe, ki se nanašajo na ugotavljanje in dokazovanje lastnosti
zavarovanca, vsebovane v statutu Skupnosti pokojninskega in invalidskega
zavarovanja v SR Sloveniji (Uradni list SRS, št. 40/83, 10/86 in 43/89),
pravilniku o postopku za uveljavljanje pravic iz pokojninskega in invalidskega
zavarovanja (Uradni list SRS, št. 47/86), sklepu o načinu izvajanja
pokojninskega in invalidskega zavarovanja in osnovah za odmero pravic in za
obračunavanje in plačevanje prispevkov za pokojninsko in invalidsko zavarovanje
za zavarovance iz 9. in 13. člena zakona o pokojninskem in invalidskem
zavarovanju (Uradni list SRS, št. 15/90) in sklepu o načinu izvajanja
pokojninskega in invalidskega zavarovanja ter o osnovah za odmero pravic in
obračunavanje in plačevanje prispevkov za zavarovance – kmete in člane njihovih
gospodarstev, ki se jim ne ugotavlja osebni dohodek (Uradni list SRS, št. 15/90).
21. člen
Ta pravilnik prične veljati petnajsti dan po objavi v Uradnem
listu Republike Slovenije.
Št. 017 – 017 / 96
Ljubljana, dne 30. maja 1996.
mag. Anton Rop l. r. 
Minister za delo, družino 
in socialne zadeve