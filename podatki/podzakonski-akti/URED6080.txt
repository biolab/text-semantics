I. SPLOŠNE DOLOČBE
1. člen
(vsebina)
(1) S to uredbo se določa način
opravljanja gospodarske javne službe rednega vzdrževanja objektov za varnost
plovbe na plovnih poteh v teritorialnem morju in notranjih morskih vodah
Republike Slovenije (v nadaljnjem besedilu: gospodarska javna služba).
(2) Ta uredba je tudi koncesijski akt
za koncesijo za izvajanje rednega vzdrževanja objektov za varnost plovbe na
plovnih poteh v teritorialnem morju in notranjih morskih vodah Republike
Slovenije.
(3) Koncesija gospodarske javne službe
rednega vzdrževanja objektov za varnost plovbe na plovnih poteh v teritorialnem
morju in notranjih morskih vodah Republike Slovenije po tej uredbi je
javnonaročniško javno-zasebno partnerstvo po Zakonu o javno-zasebnem
partnerstvu (Uradni list RS, št. 127/06; v nadaljnjem besedilu: Zakon o
javno-zasebnem partnerstvu).
2. člen
(pomen izrazov)
Izrazi, uporabljeni v tej uredbi, imajo
naslednji pomen:
-       
»koncedent« je Republika Slovenija,
-       
»koncesija« je koncesija za opravljanje rednega vzdrževanja objektov za
varnost plovbe na plovnih poteh v teritorialnem morju in notranjih morskih
vodah Republike Slovenije po tej uredbi,
-       
»koncesionar« je pravna ali fizična oseba ali konzorcij, ki izvaja
gospodarsko javno službo na podlagi koncesije,
-       
»konzorcij« je oznaka za dve ali več pravnih ali fizičnih oseb, ki na
podlagi medsebojnega obligacijsko-pravnega razmerja, sklenjenega v skladu s 14.
členom te uredbe, vložijo skupno vlogo za pridobitev koncesije in se v njej
zavežejo v primeru uspeha v postopku podelitve koncesije skupaj izvajati
pravice in obveznosti koncesionarja,
-       
»začetek postopka podelitve koncesije« je dan objave oddaje
javnonaročniškega javno-zasebnega partnerstva,
-       
»objekti za varnost plovbe na plovnih poteh« so svetilniki, obalne luči,
boje ter druga znamenja za varno plovbo po morju, plovnih poteh in v
pristaniščih.
3. člen
(organizacijska zasnova)
Gospodarsko javno službo opravlja na
podlagi koncesije koncesionar, ki pridobi koncesijo za opravljanje te javne
službe.
4. člen
(pooblastilo koncedenta)
Naloge koncedenta v postopku podelitve
koncesije in v koncesijskem razmerju izvaja Uprava Republike Slovenije za
pomorstvo (v nadaljnjem besedilu: uprava), razen tistih nalog in odločitev, ki
so po tej uredbi izrecno v pristojnosti Vlade Republike Slovenije (v nadaljnjem
besedilu: vlada).
5. člen
(financiranje)
(1) Gospodarska javna služba po tej
uredbi se financira iz proračuna Republike Slovenije.
(2) Če prejme koncesionar v zvezi z
izvajanjem gospodarske javne službe druga sredstva (npr. odškodnine, plačilo
zavarovalnih škod), mora o njih obvestiti koncedenta in jih uporabiti za
financiranje gospodarske javne službe.
(3) Izvajalec mora ločeno voditi
računovodsko evidenco o stroških rednega vzdrževanja objektov za varnost plovbe
in proračunskih sredstvih, ki jih prejme za opravljanje gospodarske javne
službe.
II. PREDMET IN NAČIN IZVAJANJA GOSPODARSKE JAVNE SLUŽBE
6. člen
(predmet gospodarske javne službe)
(1) Gospodarska javna služba, za
katero se podeli koncesija, obsega:
-       
redno vzdrževanje objektov za varnost plovbe na plovnih poteh v
teritorialnem morju in notranjih morskih vodah Republike Slovenije v stanju, ki
zagotavlja nemoteno delovanje objektov za varnost plovbe ter vključuje potrebne
obnove in zamenjave, kadar posamezni objekt ali naprava ne deluje v skladu s
svojim namenom, in
-       
reden nadzor nad stanjem objektov za varnost plovbe.
(2) Objekti za varnost plovbe, ki so
predmet rednega vzdrževanja, se podrobneje opredelijo v razpisni dokumentaciji.
(3) Če se v času trajanja koncesije
objekti za varnost plovbe spremenijo, dodajo,
nadomestijo ali zamenjajo, se izvajanje gospodarske javne službe razširi tudi
na nove objekte za varnost plovbe.
7. člen
(dejavnosti izven obsega koncesije)
Koncesionar lahko v času trajanja koncesije
opravlja dejavnost rednega vzdrževanja objektov za varnost plovbe izven obsega
koncesije po tej uredbi (redno vzdrževanje objektov za varnost plovbe v marinah
in športnih pristaniščih) ali druge dejavnosti, pri čemer mora zagotoviti
ločeno evidentiranje različnih dejavnosti (ločeno za vsako koncesijo posebej in
za druge dejavnosti) v skladu s predpisi, ki urejajo preglednost finančnih
odnosov in ločeno evidentiranje različnih dejavnosti.
8. člen
(območje izvajanja gospodarske javne
službe)
Gospodarska javna služba se zagotavlja v
koprskem tovornem pristanišču, drugih pristaniščih, namenjenih za javni promet,
krajevnih pristaniščih, vojaških pristaniščih in na drugih delih notranjih
morskih voda in teritorialnega morja, razen v marinah in športnih pristaniščih.
9. člen
(način izvajanja gospodarske javne službe)
(1) Koncesionar mora izvajati
gospodarsko javno službo v skladu s predpisi, ki urejajo delovanje objektov za
varnost plovbe.
(2) Koncesionar mora z opravljanjem
gospodarske javne službe zagotoviti pravilno delovanje objektov za varnost
plovbe na plovnih poteh tako, da bo dela izvajal kot dober gospodar v skladu s
tehnično dokumentacijo in predpisi.
(3) Koncesionar mora zagotoviti, da
bodo kljub opravljanju del neprekinjeno delovali vsi objekti za varnost plovbe
in bo s tem zagotovljena varnost plovbe.
10. člen
(trajanje koncesije)
(1) Koncesija po tej uredbi se podeli
za dve leti (rok koncesije).
(2) Rok koncesije začne teči z dnem,
določenim v koncesijski pogodbi. Če v koncesijski pogodbi ni določen začetek
teka roka koncesije, začne ta rok teči naslednji dan po sklenitvi koncesijske
pogodbe.
(3) Rok koncesije poteče s potekom
istega dneva v istem mesecu v drugem letu od dneva začetka teka roka koncesije.
(4) V času trajanja koncesije za
območje koncesije ni dovoljeno podeliti druge koncesije po tej uredbi, razen če
se druga koncesija podeli pred prenehanjem koncesijskega razmerja prejšnje
koncesije zaradi zagotovitve nepretrganega izvajanja gospodarske javne službe
tako, da novi koncesionar začne izvajati koncesijo, ko jo preneha izvajati
prejšnji koncesionar.
11. člen
(obseg del)
(1) V razpisni dokumentaciji se določi
predviden okvirni obseg posameznih vrst del rednega vzdrževanja objektov za
varnost plovbe v roku koncesije.
(2) Uprava do 31. oktobra
tekočega leta določi letni program vzdrževanja objektov za varnost plovbe,
upoštevaje obseg sredstev, ki so v proračunu Republike Slovenije namenjena za
gospodarsko javno službo.
(3) Koncesionar mora na podlagi
letnega programa vzdrževanja objektov za varnost plovbe, upoštevaje stanje
objektov za varnost plovbe in vse druge okoliščine, ki vplivajo na izvajanje
vzdrževalnih del, pripraviti za vsak koledarski mesec izvedbeni program
vzdrževanja objektov za varnost plovbe in ga predložiti upravi v potrditev
najkasneje do 25. dne v mesecu za naslednji mesec.
(4) Koncesionar mora izvajati dela v
skladu z izvedbenim programom vzdrževanja objektov za varnost plovbe.
III. PODELITEV KONCESIJE
12. člen
(postopek podelitve koncesije)
(1) Koncesija po tej uredbi se podeli
v postopku sklenitve javnonaročniškega javno-zasebnega partnerstva po 27. členu
Zakona o javno-zasebnem partnerstvu.
(2) Uprava vodi postopek podelitve
koncesije in izda odločitev o izbiri koncesionarja v postopku oddaje javnega
naročila v skladu z drugim odstavkom 27. člena Zakona o javno-zasebnem partnerstvu.
Po pravnomočnosti odločitve o izbiri koncesionarja sprejme vlada odločbo o
podelitvi koncesije po četrtem odstavku 27. člena Zakona o javno-zasebnem
partnerstvu.
13. člen
(pogoji za koncesionarja)
(1) Kandidat mora izpolnjevati
naslednje pogoje:
a)     zanj ne smejo obstajati razlogi za izključitev, v skladu s
predpisom, ki ureja javno naročanje;
b)     tehnične pogoje: kandidat mora razpolagati z ustrezno tehnično
opremo, vsaj dvema ploviloma (delovnim in intervencijskim), ustreznim upravnim
in delovnim prostorom ter skladiščem, ki omogočajo izvajanje rednega
vzdrževanja objektov za varnost plovbe po tej uredbi;
c)     kadrovske pogoje: kandidat mora imeti ustrezno število
usposobljenega kadra z delovnimi izkušnjami s področja vzdrževanja plavajočih
naprav ali plovil;
č)    ekonomske pogoje:
- 
da ima kandidat poravnane zapadle obveznosti do dobaviteljev blaga,
podizvajalcev in kooperantov;
- 
kandidat na dan izdaje dokazila nima blokiranega nobenega
transakcijskega računa, v zadnjih 180 dneh pred izdajo dokazila pa ni imel nobenega
transakcijskega računa blokiranega več kot 30 zaporednih dni. Dokazilo ne sme
biti izdano več kot 30 dni pred rokom za oddajo ponudbe;
- 
kandidatova bonitetna ocena, izdana pri AJPES, na dan izdaje dokazila
dosega vsaj bonitetni razred SB6 ali boljše;
d)    
reference: kandidat mora izkazati skupaj s
potrdili svojih referenčnih naročnikov, da je v zadnjih treh letih pred rokom
za oddajo ponudbe po tej uredbi uspešno izvedel istovrstna referenčna dela, in
sicer:
1.     
opravil vzdrževalna dela (npr.: čiščenje obrasti in rje, struganje,
peskanje in barvanje) na objektih za varnost plovbe ali objektih, primerljivih
z objekti za varnost plovbe, na skupni površini najmanj 300 m2;
2.     
opravil vzdrževalna dela na vsaj 30 svetlobnih signalnih napravah, ki so
na plovilih, objektih za varnost plovbe ali drugih plavajočih napravah;
3.     
opravil vzdrževalna dela na podvodnih objektih, pritrdilnih verigah ali
sidrnih betonskih blokih;
4.     
opravil na morju vsaj 15 dvigovanj objektov za varnost plovbe ali
primerljivih objektov z uporabo plovila in
5.     
opravil potapljaška dela (npr.: pregled pritrdilnih verig, pilotov,
sidrnih betonskih blokov, plovil).
(2) Če kandidat ne more pridobiti bonitetne
ocene AJPES iz tretje alineje točke č) prejšnjega odstavka, izkaže za dan
izdaje dokazila enakovredno bonitetno oceno druge agencije, ki se določi v
razpisni dokumentaciji. Dokazilo ne sme biti izdano več kot 30 dni pred rokom
za oddajo ponudbe.
(3) Pogoje iz
točk a), b) in c) prvega odstavka tega člena mora izpolnjevati koncesionar tudi ves čas trajanja koncesijskega
razmerja.
(4) Kandidat, ki v vlogi nastopa s
podizvajalci, se lahko glede izkazovanja pogojev iz točk b), c) in d) prvega
odstavka tega člena sklicuje na zmogljivosti oziroma referenčna potrdila
podizvajalcev, ki jih navede v vlogi, če ti podizvajalci poleg vseh pogojev iz
točke a) prvega odstavka tega člena izpolnjujejo tudi pogoje iz druge in tretje
alineje točke č) prvega odstavka tega člena.
(5) Podrobneje
se pogoji in način dokazovanja pogojev iz tega člena določi v razpisni
dokumentaciji.
14. člen
(skupna vloga več oseb)
(1) Vlogo za koncesijo (v nadaljnjem
besedilu: vloga) lahko predloži več pravnih ali fizičnih oseb skupaj (v nadaljnjem
besedilu: konzorcij). Če ista pravna ali fizična oseba sodeluje pri več vlogah,
je taka vloga nepravilna.
(2) Kadar predloži skupno vlogo
konzorcij, se vlogi priloži sklenjena pogodba o ureditvi medsebojnih razmerij v
zvezi z izvajanjem koncesije, iz katere mora biti razvidno najmanj:
-       
člani konzorcija, vstop in izstop člana iz konzorcija;
-       
vodilni član konzorcija ali druga oseba, ki se ji posredujejo sporočila
v zvezi z izvajanjem koncesije z učinkom za vse člane konzorcija;
-       
ureditev medsebojnih pravic in obveznosti med člani konzorcija v zvezi z
izvajanjem koncesije;
-       
medsebojna zaveza članov konzorcija, da za obveznosti koncesionarja po
koncesijski pogodbi odgovarjajo solidarno.
(3) V primeru skupne vloge članov
konzorcija morajo pogoje iz a) točke in prve alineje č) točke prvega odstavka
prejšnjega člena izpolnjevati vse osebe, ki so vložile tako vlogo, ostale pogoje
pa lahko izkazujejo skupaj člani konzorcija in podizvajalci, navedeni v vlogi.
15. člen
(koncesijska pogodba)
(1) Po dokončnosti odločbe o podelitvi
koncesije sklene koncedent z izbranim kandidatom koncesijsko pogodbo.
(2) Za Republiko Slovenijo kot koncedenta
podpiše koncesijsko pogodbo predstojnik uprave.
(3) (črtan).
16. člen
(zapisniška primopredaja)
V roku 30 dni od sklenitve pogodbe opravi
komisija, ki jo sestavljajo predstavniki uprave in koncesionarja, pregled
objektov za varnost plovbe in zapisniško ugotovi njihovo stanje.
17. člen
(vsebina in izvajanje koncesijske pogodbe)
(1) S koncesijsko pogodbo koncedent in
koncesionar uredita vsa medsebojna razmerja v zvezi s koncesijo, tveganja, ki
jih nosi posamezna pogodbena stranka, in druga vprašanja, ki jih mora urediti
koncesijska pogodba po zakonu, ki ureja gospodarske javne službe.
(2) V koncesijski pogodbi se določijo
tudi pogodbene kazni za primer kršitev obveznosti koncesionarja.
(3) S koncesijsko pogodbo se za čas
trajanja koncesije in na podlagi najugodnejše vloge določijo izhodiščne cene za
posamezne vrste del rednega vzdrževanja.
(4) Na podlagi koncesijske pogodbe in
v skladu z letnim programom vzdrževanja objektov za varnost plovbe iz drugega
odstavka 11. člena te uredbe sklepata koncedent in koncesionar letne, po
potrebi pa tudi druge pogodbe za izvedbo posameznih del rednega vzdrževanja po
cenah, določenih v koncesijski pogodbi.
18. člen
(garancija)
(1) Koncesionar mora najpozneje v 20
dneh po sklenitvi koncesijske pogodbe predložiti koncedentu nepogojno,
nepreklicno in na prvi pisni poziv plačljivo bančno garancijo za dobro izvedbo
pogodbenih obveznosti, veljavno najmanj do izteka roka koncesije v višini,
določeni v razpisni dokumentaciji.
(2) Bančno garancijo za dobro izvedbo
pogodbenih obveznosti sme
koncedent unovčiti v primeru, ko koncesionar brez utemeljenih razlogov ne
izpolnjuje bistvenih pogodbenih obveznosti ali če preneha ali delno preneha
izvajati dejavnost iz koncesijskega razmerja.
(3) Bančno garancijo iz prvega in
drugega odstavka tega člena lahko nadomesti tudi kavcijsko zavarovanje, ki mora
izpolnjevati enake pogoje, kot so zahtevani za bančne garancije iz prvega in
drugega odstavka tega člena.
19. člen
(zavarovanja)
(1) Najkasneje v 30 dneh po sklenitvi
koncesijske pogodbe mora koncesionar skleniti zavarovanje za škodo, ki bi jo z
opravljanjem gospodarske javne službe povzročil tretji osebi ali
koncedentu.
(2) Obveznost zavarovanja odgovornosti
koncesionarja se podrobneje uredi v koncesijski pogodbi.
20. člen
(prenos koncesije)
(1) Koncesionar (odstopnik koncesije)
sme pravice in obveznosti iz koncesijske pogodbe ali njenega dela prenesti na
novega koncesionarja (prevzemnik koncesije) le s predhodnim soglasjem vlade. Ta
določba se uporablja tudi za prenos koncesije na univerzalne pravne naslednike
koncesionarja.
(2) Soglasje iz prejšnjega odstavka se
izda na zahtevo odstopnika oziroma prevzemnika koncesije, v kateri mora biti
izkazano, da sta odstopnik in prevzemnik koncesije uredila medsebojna razmerja
v zvezi s prenosom koncesije.
(3) Vlada zavrne soglasje za prenos,
če:
-       
prevzemnik koncesije ne izpolnjuje pogojev za pridobitev in izvrševanje
koncesije;
-       
je izpolnjen kateri od pogojev za odvzem koncesije iz 28. člena te
uredbe.
(4) Če se prenaša koncesijska pogodba,
ki je sklenjena s člani konzorcija, je treba pridobiti soglasje vseh članov
konzorcija.
(5) Koncedent in prevzemnik koncesije
skleneta koncesijsko pogodbo pod enakimi pogoji, kot je sklenjena prvotna
koncesijska pogodba, in za preostali čas trajanja koncesije po prvotni
koncesijski pogodbi.
21. člen
(podizvajalci)
(1) Če koncesionar odda določena dela
v okviru koncesije podizvajalcem, v vlogi za pridobitev koncesije navede vse
podizvajalce in obseg del, ki ga namerava oddati v podizvajanje, kontaktne
podatke in zakonite zastopnike predlaganih podizvajalcev, izpolnjene ESPD teh
podizvajalcev v skladu z 79. členom Zakona o javnem naročanju (Uradni list RS,
št. 91/15 in 14/18) ter priloži zahtevo podizvajalca za neposredno plačilo, če
podizvajalec to zahteva.
(2) Če koncesionar odda dela
podizvajalcu po podpisu koncesijske pogodbe ali če po podpisu koncesijske
pogodbe zamenja podizvajalca, mora pridobiti soglasje koncedenta. Koncesionar
vlogi za pridobitev soglasja predloži: 
-       
zahtevo podizvajalca za neposredno plačilo, če podizvajalec to zahteva,
in 
-       
dokazila o izpolnjevanju vseh pogojev, ki jih je izpolnjeval podizvajalec,
ki je zamenjan.
(3) Podizvajalci morajo izpolnjevati
pogoje iz točke a) prvega odstavka 13. člena te uredbe, za katere predpis, ki
ureja javno naročanje, določa, da jih morajo izpolnjevati tudi podizvajalci.
(4) Koncesionar
odgovarja koncedentu za delo podizvajalcev na način, kot da bi delo opravljal
sam.
IV. NADZOR NAD IZVAJANJEM KONCESIJE
22. člen
(nadzor)
Nadzor nad izvajanjem koncesije izvaja
uprava.
23. člen
(izvajanje nadzora)
(1) Koncesionar mora uradnim osebam
uprave omogočiti nadzor in predložiti vso potrebno dokumentacijo v zvezi z
izvajanjem koncesije, zagotoviti sodelovanje odgovornih oseb koncesionarja pri
nadzoru, dajati informacije v zvezi z izvajanjem koncesije in omogočiti vpogled
v poslovne knjige in evidence v zvezi z izvajanjem koncesije.
(2) Nadzor se lahko izvaja v prostorih
koncesionarja in na objektih za varnost plovbe, ki jih koncesionar vzdržuje. Na
zahtevo koncedenta mora koncesionar omogočiti tudi stalen nadzor nad izvajanjem
določenih vzdrževalnih del.
(3) Nadzor obsega pregled finančnega
poslovanja v zvezi s koncesijo, nadzor nad ustreznostjo uporabe sredstev za
izvajanje dejavnosti, kakor tudi nadzor izvajanja dejavnosti glede obsega
izvedenih del, njihove kvalitete ter drugih značilnosti.
(4) Pri nadzoru, ki je lahko napovedan
ali nenapovedan, so lahko prisotni tudi drugi pristojni organi. Izvajalec
nadzora se izkaže s pooblastilom uprave. Osebe, ki izvajajo nadzor, so dolžne
podatke o poslovanju koncesionarja obravnavati kot poslovno skrivnost. O
nadzoru se sestavi zapisnik ali drug dokument o ugotovitvah nadzora.
24. člen
(poročanje)
(1) Koncesionar mora letno pisno
poročati upravi o izpolnjevanju obveznosti iz pogodbe.
(2) Poročilo mora vsebovati podatke o
stroških vzdrževanja objektov za varnost plovbe, opravljenih storitvah, podatke
o stanju objektov za varnost plovbe in druge podatke, ki vplivajo ali bi lahko
vplivali na koncesijsko razmerje.
(3) Poleg poročil iz prejšnjega
odstavka koncesionar dostavi upravi letne računovodske izkaze, ki jih mora pripraviti
v skladu z zakonom in to uredbo.
V. PRENEHANJE KONCESIJE
25. člen
(prenehanje koncesijskega razmerja)
Koncesijsko razmerje preneha:
-       
zaradi prenehanja koncesijske pogodbe;
-       
zaradi prenehanja koncesionarja;
-       
zaradi stečaja koncesionarja;
-       
z odvzemom koncesije zaradi kršitev koncesionarja;
-       
z odkupom koncesije.
26. člen
(prenehanje koncesijske pogodbe)
(1) Koncesijska pogodba preneha z dnem
poteka roka koncesije.
(2) Koncesijska pogodba preneha zaradi
bistvene kršitve z odpovedjo pogodbi zveste stranke. Podrobneje se odpoved
zaradi kršitve pogodbe uredi v koncesijski pogodbi.
(3) Stranki koncesijske pogodbe se
lahko med trajanjem pogodbe sporazumeta o prenehanju pogodbe. Pogodbena
stranka, ki želi sporazumno prenehanje pogodbe, da drugi pogodbeni stranki
pobudo, ki vsebuje najmanj predlog pogojev in rok za prenehanje pogodbe z
obrazložitvijo. Pobuda mora biti dana v pisni obliki.
27. člen
(prenehanje koncesionarja)
(1) Koncesijsko razmerje preneha s
prenehanjem koncesionarja, če nima univerzalnega pravnega naslednika.
(2) V primeru univerzalnega pravnega
naslednika koncesionarja koncesijsko razmerje ne preneha in se prenese na
pravnega naslednika v skladu z določbami 20. člena te uredbe.
(3) Koncesijsko razmerje preneha z
dnem nastanka pravnih posledic začetka stečajnega postopka. Na sredstvih
koncesionarja, namenjenih izvajanju koncesije, ima koncedent izločitveno
pravico, določeno z 81. členom Zakona o javno-zasebnem partnerstvu.
(4) Če je koncesionar konzorcij,
zaradi prenehanja enega ali več članov konzorcija ali uvedbe stečaja nad njimi
koncesijsko razmerje ne preneha, če ostali člani konzorcija nadaljujejo s
koncesijo.
28. člen
(odvzem koncesije)
(1) Vlada z odločbo odvzame koncesijo,
če koncesionar:
-       
ne začne z izvajanjem koncesije v roku, dogovorjenem s koncesijsko
pogodbo;
-       
po lastni krivdi ne izvaja koncesije in je zato ogrožena varnost plovbe;
-       
pri izvajanju koncesije koncedentu, uporabnikom ali tretjim osebam namenoma
ali iz hude malomarnosti povzroči škodo;
-       
ne izpolnjuje več pogojev iz drugega odstavka 13. člena te uredbe;
-       
krši določbe te uredbe in drugih predpisov, ki urejajo način izvajanja
koncesije;
-       
ne ravna v skladu z dokončnimi odločbami, ki jih uradne osebe uprave
izdajajo v okviru nadzora nad koncesijo;
-       
ne ravna v skladu z dokončnimi odločbami, izdanimi v okviru
inšpekcijskega nadzora ali drugega nadzora državnega organa nad koncesionarjem
pri izvajanju koncesije; ta določba ne velja za dokončne odločbe, s katerimi so
naložena določena vzdrževalna dela, dokler za ta vzdrževalna dela koncedent ne
zagotovi sredstev v okviru koncesijskega razmerja.
(2) Odvzem koncesije je mogoč ne glede
na to, ali predstavljajo kršitve iz prejšnjega odstavka bistveno kršitev koncesijske
pogodbe.
(3) Uprava pisno opozori koncesionarja
na kršitve, ki so razlog za odvzem koncesije, mu določi primeren rok za odpravo
kršitev in ga opozori, da bo v nasprotnem primeru uvedla postopek odvzema
koncesije.
(4) Če je koncesionar konzorcij, se
kršitev posameznega člana konzorcija šteje za kršitev koncesionarja.
29. člen
(odkup koncesije)
(1) Odkup koncesije je možen takrat,
ko koncedent enostransko ugotovi, da bi bilo redno vzdrževanje objektov za
varnost plovbe možno učinkoviteje opravljati na drug način.
(2) Ko koncesionar zaradi odkupa
koncesije preneha opravljati dejavnost, ki je predmet koncesije, prevzame
koncedent naslednje obveznosti:
-       
izplačilo dokazanih neamortiziranih vlaganj koncesionarja v
specializirano opremo ali objekte, ki jih koncesionar ne bo mogel povrniti v
okviru svoje druge dejavnosti;
-       
povrnitev nastale dejanske škode in izgubljenega dobička za obdobje do
rednega prenehanja koncesijske pogodbe.
30. člen
(pregled ob prenehanju koncesijskega
razmerja)
Ob prenehanju koncesijskega razmerja opravi
komisija, ki jo sestavljajo predstavniki uprave in koncesionarja, pregled
objektov za varnost plovbe in zapisniško ugotovi njihovo stanje.
31. člen
(nadaljevanje izvajanja gospodarske javne
službe)
Če v primeru prenehanja koncesije ni podeljena
nova koncesija ali ni drugače zagotovljeno, da bi bila gospodarska javna služba
nepretrgano izvajana, mora dotedanji koncesionar izvajati gospodarsko javno
službo pod pogoji dotedanjega koncesijskega razmerja do podelitve nove
koncesije, vendar največ eno leto.
32. člen
(nemoteno delovanje objektov za varnost
plovbe)
(1) Pogodbeni stranki morata v
postopku prenehanja koncesijskega razmerja storiti vse, da je delovanje
objektov za varnost plovbe nemoteno in pravilno.
(2) V tem obdobju uprava in koncesionar
opravita vse potrebno za uspešno končno primopredajo.

Uredba o načinu in pogojih opravljanja
gospodarske javne službe rednega vzdrževanja objektov za varnost plovbe (Uradni
list RS, št. 36/13) vsebuje naslednje prehodne in
končne določbe:
»VI. PREHODNE IN KONČNE DOLOČBE
33. člen
(rok objave
razpisa)
(1) Uprava mora objaviti javni razpis
za podelitev koncesije najkasneje v treh mesecih po uveljavitvi te uredbe.
(2) Ne glede na določbo drugega
odstavka 11. člena te uredbe uprava določi letni program vzdrževanja za prvo
leto v razpisni dokumentaciji.
34. člen
(podaljšanje
veljavnosti pogodbe)
(1) Gospodarska družba, ki ima ob
uveljavitvi te uredbe sklenjeno koncesijsko pogodbo za redno vzdrževanje
objektov za varnost plovbe, opravlja delo po tej pogodbi do izteka njenega roka
ali, ob soglasju koncesionarja, do uveljavitve pogodbe, sklenjene z izbranim
koncesionarjem v skladu s to uredbo, če do poteka roka navedene pogodbe koncesijska
pogodba v skladu s to uredbo še ni sklenjena.
(2) Ob zaključku dela po pogodbi iz
prejšnjega odstavka je gospodarska družba dolžna na zahtevo koncedenta predati
vso dokumentacijo o izvajanju gospodarske javne službe.
35. člen
(prenehanje
veljavnosti)
Z dnem uveljavitve te uredbe preneha
veljati Uredba o načinu in pogojih opravljanja gospodarske javne službe rednega
vzdrževanja objektov za varnost plovbe (Uradni list RS, št. 52/02),
uporablja pa se v delu, ki se nanaša na pogodbeno razmerje med koncedentom in
izvajalcem gospodarske javne službe, do sklenitve koncesijske pogodbe v skladu
s to uredbo.
36. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu in pogojih opravljanja gospodarske javne službe rednega vzdrževanja
objektov za varnost plovbe (Uradni list RS, št. 35/14) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Uprava objavi javni razpis za podelitev
koncesije najpozneje v treh mesecih od uveljavitve te uredbe.
6. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu in pogojih opravljanja gospodarske javne službe rednega vzdrževanja
objektov za varnost plovbe (Uradni list RS, št. 24/18) vsebuje naslednjo prehodno in
končno določbo:
»PREHODNA IN KONČNA DOLOČBA
10. člen
Uprava objavi obvestilo o javnem naročilu z
namenom podelitve koncesije na portalu javnih naročil najpozneje v treh mesecih
od uveljavitve te uredbe. 
11. člen
Ta uredba začne veljati petnajsti dan po objavi
v Uradnem listu Republike Slovenije.«.