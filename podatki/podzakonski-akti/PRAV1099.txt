1. člen
Ta pravilnik ureja pravico in dolžnost policistov do posesti
in nošenja službenega orožja in streliva.
Pravica do posesti orožja
2. člen
Policisti imajo v posesti in nosijo tisto orožje in strelivo,
ki je sistemizirano in tipizirano kot službena oborožitev policije.
3. člen
Policist pridobi pravico do posesti in nošenja službenega
orožja, ko opravi izpit iz 69. člena zakona o policiji (v nadaljnjem besedilu:
zakon). 
Policisti so za opravljanje nalog policije opremljeni s
kratkocevnim orožjem in pripadajočim kompletom streliva, ki je v osebni
zadolžitvi. V to orožje so uvrščene vse vrste pištol in revolverjev, razen
signalnih in zračnih. 
Če odda orožje v popravilo, preizkus ali iz drugih
opravičenih razlogov, se policistu dodeli drugo kratkocevno orožje. Predlog za
začasno dodelitev drugega orožja poda predstojnik notranje ali območne
organizacijske enote.
4. člen
Pomožni policisti imajo pravico nositi službeno orožje in
strelivo samo, kadar so vpoklicani na opravljanje nalog v skladu s 118. členom
zakona.
Nošenje orožja
5. člen
Ko so policisti v službi, nosijo službeno kratkocevno orožje.
Predstojnik notranje ali območne organizacijske enote lahko dovoli, da policist
posamezne naloge opravlja brez orožja, pri tem pa ne sme biti ogrožena njegova
varnost. 
Dolgocevno orožje (vse vrste pušk) ter avtomatsko orožje
nosijo policisti takrat, ko to odredi predstojnik notranje ali območne
organizacijske enote ali če je zaradi narave dela to nujno potrebno. 
Drugo oborožitev nosijo policisti samo, če to odredi
predstojnik notranje ali območne organizacijske enote.
6. člen
Policisti, ki opravljajo naloge v uniformi, nosijo službeno
kratkocevno orožje v za to predpisani torbici, ki je nameščena na posebnem
pasu. 
Kadar policist nosi službeno orožje pri opravljanju nalog v
civilni obleki, mora imeti pri sebi službeno izkaznico. 
Policisti, ki opravljajo naloge v civilni obleki, nosijo
službeno kratkocevno orožje v predpisani torbici na hlačnem pasu ali v torbici
za prikrito nošenje orožja. V izjemnih primerih se glede na vrsto nalog lahko
orožje nosi tudi na drug način, ki omogoča učinkovitejšo uporabo.
7. člen
Orožje in strelivo, ki ni v osebni zadolžitvi in ga je
potrebno prepeljati na strelišče ali v policijsko enoto, prevažajo policisti po
nalogu neposrednega predstojnika. Če to orožje in strelivo prevaža oseba, ki ni
policist, mora imeti za prevoz ustrezen nalog (potni ali tovorni). Potni ali
tovorni nalog izda predstojnik notranje ali območne organizacijske enote, ki je
odredil prevoz. V njegovi odsotnosti potni nalog izda oseba, ki jo pooblasti.
Iz naloga morata biti razvidni vrsta in količina orožja in streliva ter namen
prevoza.
Hramba
8. člen
Orožje in strelivo, ki se hrani v prostorih policije, mora
biti v posebej določenem prostoru in zavarovano tako, da ni dostopno
neupravičenim osebam. 
Policisti lahko službeno kratkocevno orožje in strelivo, ki
je v njihovi osebni zadolžitvi, hranijo tudi na svojem domu. V teh primerih je
potrebno orožje in strelivo primerno zavarovati pred tatvino, dostopom
neupravičenih oseb ter pred drugo obliko zlorabe ali nevarnosti. 
Orožje, ki je v osebni zadolžitvi, morajo policisti skrbno
vzdrževati po navodilih o čiščenju in vzdrževanju orožja.
Vrnitev orožja
9. člen
Policist, ki je na podlagi 80. člena zakona začasno
razporejen v drug državni organ, vrne službeno orožje in strelivo predstojniku
svoje organizacijske enote, kolikor ni to v skladu z drugim odstavkom 80. člena
zakona drugače urejeno. 
Orožje in strelivo iz prejšnjega odstavka je potrebno
dostaviti v skladišče oborožitve in opreme Ministrstva za notranje zadeve (v
nadaljnjem besedilu: ministrstvo). 
Ob prenehanju delovnega razmerja je policist dolžan vrniti
službeno orožje in strelivo v skladišče oborožitve in opreme ministrstva.
10. člen
Predstojnik notranje ali območne organizacijske enote, ki
policistu orožje odvzame zaradi razlogov, navedenih v 72. ali 95. členu zakona,
ga dostavi v skladišče oborožitve in opreme ministrstva. 
Policistu se odvzame orožje in se z njim ravna po prejšnjem
odstavku tudi, če mu preneha delovno razmerje po drugem odstavku 68. člena
zakona.
11. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0211-4-1442/98
Ljubljana, dne 14. junija 1999.
Minister za notranje zadeve 
Borut Šuklje l. r.