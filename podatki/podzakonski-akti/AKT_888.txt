I. SPLOŠNI DEL
1. člen
Ta splošni akt opredeljuje programske
vsebine, ki bi lahko resno škodovale telesnemu, duševnemu ali moralnemu razvoju
otrok in mladoletnikov (v nadaljevanju: razvoj otrok in mladoletnikov), in
programske vsebine, ki utegnejo škodovati razvoju otrok in mladoletnikov, ter
določa stopnjo zaščite v tem splošnem aktu opredeljenih programskih vsebin in
smernice za njihovo predvajanje.
2. člen
(1) Izrazi, uporabljeni v tem splošnem
aktu, imajo naslednji pomen:
1.     
»Nasilje« je vedenje, pri katerem se z uporabo sile, grožnje ali na drug
neprimeren način oškoduje ali poškoduje osebe ali njihovo integriteto, druga
živa bitja ali materialne stvari in zajema zlasti fizično, verbalno ali
psihično nasilje, (samo)uničevalno vedenje, nasilno ali nekonsenzualno
spolnost.
2.     
»Neupravičeno prikazovanje nasilja« je prikazovanje prekomernega
nasilja, ki presega stopnjo nasilja, potrebno za dosego cilja tega nasilja
(npr. izživljanje, mučenje). To je nasilje, ki nima konteksta oziroma namena,
ki bi prikaz tega nasilja utemeljeval (je samemu sebi namen).
3.     
»Diskriminacija« je kakršnokoli neenakopravno obravnavanje ali
spodbujanje k takemu obravnavanju na osnovi spola, rase, etnične pripadnosti,
narodnosti, jezika, vere ali prepričanja, družbenega razreda, spolne
usmerjenosti, starosti, invalidnosti ali telesne pojavnosti in podobno.
4.     
»Seksualne programske vsebine« so programske vsebine, katerih primarni
namen je spolna stimulacija občinstva in ki prikazujejo zapeljive poze ali
seksualne položaje brez prikazovanja spolnih organov ter simulirajo, nakazujejo
ali namigujejo na konsenzualno človeško spolnost brez elementov nasilja,
poniževanja ali žaljenja.
5.     
»Eksplicitne seksualne programske vsebine« so programske vsebine,
katerih primarni namen je spolna stimulacija občinstva in ki nazorno
prikazujejo spolne organe ali eksplicitne podobe konsenzualne človeške
spolnosti z nazornim prikazom spolnih organov.
6.     
»Pornografske programske vsebine« so programske vsebine, katerih primarni
namen je spolna stimulacija občinstva in ki vsebujejo izrazite elemente grobega
nasilja, poniževanja, žaljenja ali surovih fetišev ter nazorno prikazujejo
spolne organe ali eksplicitne podobe konsenzualne človeške spolnosti z nazornim
prikazom spolnih organov.
7.     
»Zdravju škodljive snovi« so strupene snovi ali snovi, katerih zloraba
je lahko škodljiva oziroma nevarna (npr. lepila, topila, zdravila, čistila,
pirotehnika).
8.     
»Prikaz(ovati)« pomeni implicitno ali eksplicitno vizualno,
avdiovizualno, zvočno, verbalno ali drugačno prikazovanje, nakazovanje,
opisovanje ali predstavitev.
9.     
»Pogost« ali »prevladujoč« prikaz določenih dejanj pomeni, da prikaz
določenih dejanj obsega pomemben del celotne programske vsebine.
10.  
»Negativno ovrednoteno« pomeni, da je v programski vsebini jasno
izraženo sporočilo, da je določeno dejanje družbeno nesprejemljivo, škodljivo,
nevarno, zmotno ali kaznovano.
11.  
»Pozitivno ovrednoteno« pomeni, da je v programski vsebini jasno
izraženo sporočilo, da je določeno dejanje družbeno sprejemljivo ali
odobravano.
12.  
»Izvedljivost prikazov« pomeni, da programska vsebina prikazuje dejanja,
ki jih je mogoče v vsakdanjem življenju izvesti.
13.  
»Upravičeno s kontekstom« pomeni, da programska vsebina prikazuje
dejanja, ki sama po sebi utegnejo škodovati razvoju otrok in mladoletnikov,
vendar z njimi povezana dejanja ali okoliščine programske vsebine (npr. njen
namen, žanr, izobraževalni, zgodovinski ali komičen kontekst, način
predstavitve, vrednotenje teh dejanj) tak prikaz ublažijo.
14.  
»Otroci« so osebe, mlajše od 15 let.
15.  
»Mladoletniki« so osebe, stare od vključno 15 let do 18 let.
16.  
»Otroške programske vsebine« so programske vsebine, ki so primarno
namenjene otrokom in so ustvarjene prav zanje.
17.  
»Fikcijske programske vsebine« so programske vsebine, v katerih so prikazani
neresnični ali izmišljeni oziroma domišljijski dogodki, lahko tudi domišljijsko
obdelani resnični dogodki (npr. biografije). Med fikcijske programske vsebine
sodijo zlasti filmi, serijski filmi, nanizanke, nadaljevanke, risanke in
animirani filmi.
18.  
»Nefikcijske programske vsebine« so programske vsebine, ki so s strani
gledalcev dojete kot resnične, kot so zlasti resničnostne, dokumentarne,
izobraževalne, kontaktne in pogovorne oddaje, dokumentarni filmi in zabavni
kvizi.
19.  
»Kategorizacija programskih vsebin« je časovno umeščanje programskih
vsebin v spored televizijskega programa oziroma razvrščanje programskih vsebin
v katalog avdiovizualne medijske storitve na zahtevo glede na njihovo
primernost za posamezno starostno skupino gledalcev. Strožja kategorizacija
programske vsebine pomeni kasnejšo časovno umestitev v spored televizijskega
programa oziroma dodelitev višje starostne omejitve.
(2) Ostali izrazi, uporabljeni v tem
splošnem aktu, imajo enak pomen, kot ga določata zakon, ki ureja avdiovizualne
medijske storitve, in zakon, ki ureja medije.
II. SMERNICE ZA PREDVAJANJE PROGRAMSKIH VSEBIN, KI UTEGNEJO
ŠKODOVATI RAZVOJU OTROK IN MLADOLETNIKOV
3. člen
(1) Smernice se uporabljajo za
kategorizacijo vseh programskih vsebin, ki jih zagotavljajo ponudniki
avdiovizualnih medijskih storitev v okviru lastnih sporedov ali katalogov.
(2) Ponudniki avdiovizualnih medijskih
storitev morajo programske vsebine, ki utegnejo škodovati razvoju otrok in
mladoletnikov, kategorizirati glede na prisotnost vseh naslednjih elementov:
a)     nasilja in njegovih posledic;
b)     nevarnega vedenja;
c)     strašljivih vsebin;
d)     tobačnih izdelkov, drog, alkohola in drugih zdravju nevarnih snovi;
e)     neprimernega jezika;
f)      golote;
g)     spolnosti;
h)     diskriminacije.
(3) Ponudniki avdiovizualnih medijskih
storitev morajo pri presoji vsakega elementa iz prejšnjega odstavka upoštevati:
a)     kontekst, v katerem se glede na pričakovanja gledalcev določenega
žanra in namen programske vsebine pojavijo prizori, ki utegnejo škodovati
razvoju otrok in mladoletnikov (npr. izobraževalni, zgodovinski ali komičen
kontekst, kritična obravnava škodljivega vedenja ali ozaveščanje o njegovi
nevarnosti ali škodljivosti se praviloma kategorizira manj strogo);
b)     učinke programske vsebine in občutja, ki jih ta pri gledalcih
vzbuja (npr. programska vsebina kot celota povzroča občutke nelagodja ali
tesnobe, čeprav ne vsebuje izrazitih prizorov, ki bi bili neprimerni za
posamezno starostno skupino, ali obratno, določen prizor, ki je za posamezno
starostno skupino gledalcev lahko neprimeren, zavzema neznaten del programske
vsebine in zato ne vpliva bistveno na občutke, ki jih programska vsebina kot
celota vzbudi pri svojih gledalcih);
c)     stopnjo realističnosti in vrsto programskih vsebin (npr.
nefikcijske programske vsebine se praviloma kategorizirajo strožje kot
fikcijske, saj jih otroci in mladoletniki dojemajo kot bolj resnične v primerjavi
s fikcijskimi);
d)     pogostost, trajanje, intenzivnost (npr. zvočna, verbalna, vizualna,
tekstovna poudarjenost) in podrobnosti prizorov, ki utegnejo škodovati razvoju
otrok in mladoletnikov (npr. programske vsebine s podrobnimi ali intenzivnimi
prizori, ki pri gledalcu izzovejo vznemirjenje, nelagodje, tesnobo ali strah,
se praviloma kategorizirajo strožje);
e)     izvedljivost dejanj, ki jih otroci ali mladoletniki lahko posnemajo
in bi bila zato lahko nevarna ali škodljiva za njihov razvoj, zdravje in varnost
(npr. prikazovanje podrobnosti nevarnih poskusov, uporabe oziroma zlorabe
dostopnih orodij in drugih predmetov, se, če gre za dejanja, ki jih otroci in
mladoletniki lahko posnemajo, praviloma kategorizira strožje);
f)      vrednotenje prikazanih dejanj (npr. poveličevanje nasilja,
spodbujanje ali poveličevanje uporabe zdravju nevarnih snovi se kategorizira
strožje, programske vsebine, ki ta dejanja negativno vrednotijo oziroma
implicitno ali eksplicitno kritizirajo, se praviloma kategorizira manj strogo)
in
g)     način obravnavanja tematike z vidika primernosti za posamezno
starostno skupino.
(4) Pri kategorizaciji programskih
vsebin se ponudnik lahko opre tudi na priporočila uveljavljenih ustanov,
specializiranih za kategorizacijo avdiovizualnih programskih vsebin.
4. člen
(1) Otroške programske vsebine ne
smejo vsebovati prizorov uživanja drog in zdravju nevarnih snovi, uporabe alkohola,
kajenja, nasilja in nevarnega vedenja, ki bi ga lahko otroci posnemali na
nevaren način, razen če so upravičeni s kontekstom in negativno ovrednoteni.
(2) Prikazi golote in spolnosti v
otroških programskih vsebinah so dovoljeni le, če imajo izobraževalni namen ali
so upravičeni s kontekstom.
(3) Neprimeren jezik je lahko v
otroških programskih vsebinah prisoten le izjemoma in če je upravičen s kontekstom.
(4) V televizijskih programih prehod
od programskih vsebin, namenjenih mlajšim starostnim skupinam, do programskih
vsebin, namenjenih starejšim gledalcem, praviloma ne sme biti nenaden, temveč
mora biti postopen.
(5) Enako kot programske vsebine se
obravnavajo tudi napovedniki za te programske vsebine.
III. PROGRAMSKE VSEBINE, KI UTEGNEJO ŠKODOVATI RAZVOJU OTROK
IN MLADOLETNIKOV
5. člen
(1) Programske vsebine, ki utegnejo
škodovati razvoju otrok in mladoletnikov, se kategorizirajo v eno od naslednjih
kategorij:
-       
primerno za vse otroke z vodstvom staršev (VS);
-       
neprimerno za otroke do 12. leta;
-       
neprimerno za otroke do 15. leta;
-       
neprimerno za otroke in mladoletnike do 18. leta.
(2) Pri kategorizaciji programskih
vsebin v eno izmed kategorij, opredeljenih v prejšnjem odstavku, mora ponudnik
avdiovizualnih medijskih storitev upoštevati smernice iz 3. člena tega
splošnega akta.
(3) Programske vsebine, ki utegnejo
škodovati razvoju otrok in mladoletnikov, se lahko v televizijskih programih
predvaja le pod pogojem, da so omejene s primerno izbranim časom predvajanja
ali s tehnično zaščito. Če je dostop do teh vsebin omejen s tehnično zaščito,
se jih lahko predvaja časovno neomejeno, v nasprotnem primeru pa mora biti
dostop do teh vsebin omejen s primerno izbranim časom. Izjema so eksplicitne
seksualne programske vsebine, katerih predvajanje ureja 10. člen tega splošnega
akta.
(4) Če se v informativnih programskih
vsebinah pojavijo prizori, ki utegnejo škodovati razvoju otrok in
mladoletnikov, a so upravičeni s kontekstom (npr. prizori prometnih in naravnih
nesreč ter njihovih žrtev, prizori vojnega nasilja), mora biti dovolj zgodaj
pred njihovim predvajanjem objavljeno ustrezno opozorilo voditelja oddaje
gledalcem oziroma drugo ustrezno opozorilo. Ponudniku omenjene programske
vsebine ni treba označiti skladno s sedmim odstavkom 14. člena oziroma drugim
odstavkom 15. člena zakona, ki ureja avdiovizualne medijske storitve.
III/1 Programske vsebine, pri katerih se
priporoča vodstvo staršev ali skrbniških oseb
6. člen
(1) Programske vsebine, pri katerih se
priporoča vodstvo staršev ali skrbniških oseb, so programske vsebine, ki so
primerne za vse starostne skupine gledalcev, vendar vsebujejo posamezne
prizore, ki lahko vznemirijo otroke do 12. leta ali so jim nerazumljive brez
vodstva odraslih oseb. Zanje so značilni redki, kratki, neintenzivni in
diskretni prizori elementov iz drugega odstavka 3. člena tega splošnega akta,
brez prikazovanja podrobnosti, spolnosti in uporabe drog ali zlorabe drugih
zdravju nevarnih snovi. V njih se lahko pojavi(jo):
a)     blagi in redki prizori nasilja ali trpljenja;
b)     redki prizori nevarnega vedenja, ki bi ga otroci lahko posnemali;
c)     redki, kratki in neintenzivni grozljivi ali strašljivi prizori,
zvoki ali učinki;
d)     redki in kratki prizori uporabe tobačnih izdelkov ali alkohola, ki
ne spodbujajo k uživanju ali uporabi teh snovi;
e)     blag neprimeren jezik;
f)      redki prizori golote brez konteksta spolnosti;
g)     redki in diskretni namigi na spolno aktivnost;
h)     s kontekstom upravičeni redki in kratki prizori diskriminacije, ki
lahko vključujejo občasne elemente nasilja le, če so ti prikazani v
izobraževalnem ali zgodovinskem kontekstu in so nedvoumno negativno
ovrednoteni.
(2) Programske vsebine iz prejšnjega
odstavka so lahko v televizijskih programih in avdiovizualnih medijskih
storitvah na zahtevo dostopne časovno neomejeno, vendar morajo biti skladno s
sedmim odstavkom 14. člena in drugim odstavkom 15. člena zakona, ki ureja
avdiovizualne medijske storitve, označene z opozorilom in simbolom (VS), ki
priporoča vodstvo staršev ali skrbniških oseb.
III/2 Programske vsebine, ki niso primerne
za otroke do 12. leta
7. člen
(1) Za programske vsebine, ki utegnejo
škodovati razvoju otrok do 12. leta in so zato neprimerne za to starostno
skupino, so značilni občasni, zmerno dolgi, zmerno intenzivni, nazornejši
prizori elementov iz drugega odstavka 3. člena tega splošnega akta, vendar ti
glede na kontekst in učinek celotne programske vsebine niso tako intenzivni, da
bi bili neprimerni za otroke, stare 12 let ali več. V njih se lahko pojavi(jo):
a)     občasno zmerno nasilje, trpljenje ali krvavi prizori, redki prizori
hudega nasilja brez nazornega prikazovanja podrobnosti ali poudarjanja poškodb
in krvi, prizori spolnega nasilja, ki so le nakazani in upravičeni s
kontekstom;
b)     občasni nazornejši prizori nevarnega vedenja, ki bi ga otroci lahko
posnemali;
c)     zmerno strašljivi ali grozljivi prizori, zvoki ali učinki;
d)     občasna uporaba tobačnih izdelkov ali alkohola, ki ne spodbuja h
kajenju ali prekomernemu pitju alkohola, redki prizori uporabe drog in zlorabe
drugih zdravju nevarnih snovi, ki ne spodbujajo, poveličujejo ali nazorno
prikazujejo uživanja teh snovi;
e)     zmeren neprimeren jezik z občasno uporabo grobih kletvic;
f)      pogosti ali daljši prizori golote brez konteksta spolnosti ali
občasni prizori golote v kontekstu spolnosti;
g)     občasni in diskretni prizori spolnosti brez podrobnosti, razen če
so ti predvajani z namenom obveščanja oziroma izobraževanja o človeški
spolnosti ali zdravju;
h)     s kontekstom upravičeni občasni ali zmerno dolgi prizori diskriminacije,
ki lahko vključujejo občasne elemente hujšega nasilja le, če so ti negativno
ovrednoteni.
(2) Programska vsebina iz prejšnjega
odstavka mora biti ne glede na zvrst v televizijskem programu predvajana po
21. uri ter označena skladno s sedmim odstavkom 14. člena zakona, ki
ureja avdiovizualne medijske storitve. V avdiovizualnih medijskih storitvah na
zahtevo je lahko dostopna časovno neomejeno, vendar mora biti označena skladno
z drugim in tretjim odstavkom 15. člena zakona, ki ureja avdiovizualne medijske
storitve.
III/3 Programske vsebine, ki niso primerne
za otroke do 15. leta
8. člen
(1) Za programske vsebine, ki utegnejo
škodovati razvoju otrok do 15. leta in so zato neprimerne za to starostno
skupino, so značilni pogosti, dolgi, intenzivni, nazorni ali podrobni prizori
elementov iz drugega odstavka 3. člena tega splošnega akta, vendar ti glede na
kontekst in učinek celotne programske vsebine niso tako intenzivni, da bi bili
neprimerni za mladoletnike, stare 15 let ali več. V njih se lahko pojavi(jo):
a)     pogosto zmerno nasilje, trpljenje ali krvavi prizori, nazorno
prikazovanje posledic, občasni prizori hudega nasilja, občasni nenazorni
prizori spolnega nasilja;
b)     podrobni prizori nevarnega vedenja, ki bi ga otroci lahko
posnemali;
c)     intenzivni ali dolgotrajni strašljivi ali grozljivi prizori, zvoki
ali učinki;
d)     pogosti prizori uporabe tobačnih izdelkov ali alkohola, občasni
nazornejši prizori uporabe drog ali zlorabe drugih zdravju nevarnih snovi, ki
ne spodbujajo ali poveličujejo uživanja teh snovi;
e)     neprimeren jezik s pogosto uporabo grobih kletvic ali vulgarnih
izrazov;
f)      pogosti ali dolgi prizori golote v kontekstu spolnosti;
g)     pogosti ali dolgi prizori spolnosti brez nazornega prikazovanja
podrobnosti, razen če so ti predvajani z namenom obveščanja oziroma
izobraževanja o človeški spolnosti ali zdravju;
h)     s kontekstom upravičeni pogosti ali dolgi prikazi diskriminacije,
ki lahko vključujejo pogoste elemente hujšega nasilja.
(2) Programska vsebina iz prejšnjega
odstavka mora biti ne glede na zvrst v televizijskem programu predvajana po
22. uri ter označena skladno s sedmim odstavkom 14. člena zakona, ki
ureja avdiovizualne medijske storitve. V avdiovizualnih medijskih storitvah na
zahtevo je lahko dostopna časovno neomejeno, vendar mora biti označena skladno
z drugim in tretjim odstavkom 15. člena zakona, ki ureja avdiovizualne medijske
storitve.
III/4 Programske vsebine, ki niso primerne
za otroke in mladoletnike do 18. leta
9. člen
(1) Za programske vsebine, ki utegnejo
škodovati razvoju otrok in mladoletnikov do 18. leta in so zato neprimerne za
to starostno skupino, so značilni zelo pogosti, zelo dolgi, zelo intenzivni,
zelo nazorni ali zelo podrobni prizori vsebin (tem), primarno namenjenih
odraslim, ki so glede na kontekst in učinek celotne programske vsebine tako
intenzivni, da niso primerni za otroke in mladoletnike, mlajše od 18 let. V
njih se lahko pojavi(jo):
a)     hudo nasilje ali trpljenje, hudi krvavi prizori, prikazi spolnega
nasilja, podrobni ali nazorni prikazi težkih ali strašljivih posledic nasilja
(npr. pohabljena telesa, smrtne poškodbe);
b)     podrobni prizori zelo nevarnega vedenja, ki ga je mogoče posnemati;
c)     zelo intenzivni ali zelo dolgi grozljivi ali strašljivi prizori,
zvoki ali učinki;
d)     vsebine, ki v velikem delu tematizirajo nasilništvo, kriminal, spolnost,
alkoholizem ali narkomanijo, vključno z nazornimi prizori uporabe drog, zlorabe
alkohola ali drugih zdravju nevarnih snovi, in niso negativno ovrednotene;
e)     močno neprimeren jezik, ki vključuje pogosto, agresivno ali
ponavljajočo se uporabo najhujših kletvic ali vulgarnih izrazov, ki pri
povprečni odrasli osebi povzročijo občutke nelagodja, manjvrednosti, zgražanja
ipd.;
f)      podrobni prikazi golote in spolnosti v vsebinah, katerih primarni
namen ni povzročanje spolne stimulacije občinstva;
g)     seksualne programske vsebine;
h)     s kontekstom upravičeni pogosti, dolgi, hudi ali nazorni prizori
diskriminacije.
(2) Programske vsebine iz prejšnjega
odstavka morajo biti ne glede na zvrst v televizijskem programu predvajane po
24. uri ter označene skladno s sedmim odstavkom 14. člena zakona, ki ureja
avdiovizualne medijske storitve. V avdiovizualnih medijskih storitvah na
zahtevo so lahko dostopne časovno neomejeno, vendar morajo biti označene
skladno z drugim in tretjim odstavkom 15. člena zakona, ki ureja avdiovizualne medijske
storitve, in zaščitene s tehnično zaščito.
(3) Ponudnik avdiovizualne medijske
storitve na zahtevo mora programske vsebine iz točke g) prvega odstavka
uvrstiti v poseben del kataloga, tako da so ločene od drugih programskih
vsebin.
III/5 Eksplicitne seksualne programske
vsebine
10. člen
(1) Eksplicitne seksualne programske
vsebine se lahko v televizijskih programih in v avdiovizualnih medijskih storitvah
na zahtevo predvaja le, če se za te programske vsebine izvaja obvezni omejeni
dostop za izključno polnoletne osebe prek dodeljenega PIN ali enakovrednega
zaščitnega sistema. Dostop mora biti privzeto zaklenjen, uporabnik pa mora
imeti možnost nastavitve dostopa do programske vsebine, pri čemer lahko dobi
dovoljenje za ogled (kodo, geslo) zgolj polnoletna oseba, ki se jo seznani z
namenom tehnične zaščite in se ji zagotovi natančna navodila o njeni uporabi.
(2) Programske vsebine iz prejšnjega
odstavka se lahko predvaja časovno neomejeno, označene pa morajo biti skladno s
sedmim odstavkom 14. člena oziroma drugim in tretjim odstavkom 15. člena
zakona, ki ureja avdiovizualne medijske storitve.
(3) Ponudnik avdiovizualne medijske
storitve na zahtevo mora programske vsebine iz tega člena uvrstiti v poseben
del kataloga, tako da so ločene od drugih programskih vsebin.
IV. PROGRAMSKE VSEBINE, KI BI LAHKO RESNO ŠKODOVALE RAZVOJU
OTROK IN MLADOLETNIKOV
11. člen
(1) Programskih vsebin, ki bi lahko
resno škodovale razvoju otrok in mladoletnikov, se ne sme predvajati, razen v
avdiovizualnih storitvah na zahtevo, kadar ponudnik avdiovizualne medijske
storitve na zahtevo zagotovi, da so te vsebine dostopne le na način, ki
zagotavlja, da jih otroci in mladoletniki praviloma ne bodo mogli slišati ali
videti.
(2) Med programske vsebine iz
prejšnjega odstavka so uvrščene:
a)     programske vsebine, ki neupravičeno prikazujejo nasilje,
b)     pornografske programske vsebine.
(3) Ponudnik avdiovizualne medijske
storitve na zahtevo lahko vsebine iz prejšnjega odstavka predvaja časovno neomejeno,
če za te programske vsebine izvaja obvezni omejeni dostop za izključno
polnoletne osebe prek dodeljenega PIN ali enakovrednega zaščitnega sistema.
Dostop mora biti privzeto zaklenjen, uporabnik pa mora imeti možnost nastavitve
dostopa do programske vsebine, pri čemer lahko dobi dovoljenje za ogled (kodo,
geslo) zgolj polnoletna oseba, ki se jo seznani z namenom tehnične zaščite in
se ji zagotovi natančna navodila o njeni uporabi.
(4) Ponudnik avdiovizualne medijske
storitve na zahtevo mora programske vsebine iz tega člena opremiti z
informacijo, ki uporabnikom nedvoumno sporoča, da lahko te programske vsebine
resno škodijo razvoju otrok in mladoletnikov.
(5) Ponudnik avdiovizualne medijske
storitve na zahtevo mora programske vsebine iz tega člena uvrstiti v poseben
del kataloga, tako da so ločene od drugih programskih vsebin.
V. KONČNA DOLOČBA
12. člen
Ta splošni akt začne veljati petnajsti dan
po objavi v Uradnem listu Republike Slovenije.
Št. 0073-9/2012/22
Ljubljana, dne 8. oktobra 2013
EVA 2013-3340-0021
Franc Dolenc l.r.
Direktor