1. člen
(vsebina sklepa)
(1) Ta sklep določa podrobnejšo vsebino poročil iz
571. člena Zakona o zavarovalništvu (Uradni list RS, št. 93/15, v
nadaljevanju: ZZavar-1), zavezance, način in roke poročanja.
(2) Zavezanci za poročanje po tem sklepu so:
-       
zavarovalno posredniška družba,
-       
samostojni podjetnik posameznik, ki kot gospodarsko dejavnost opravlja
storitve zavarovalnega posredovanja pri sklepanju zavarovalnih pogodb (v
nadaljnjem besedilu: podjetnik) in
-       
banka, ki je za opravljanje storitev zavarovalnega posredovanja pridobila
dovoljenje Banke Slovenije (v nadaljnjem besedilu: banka).
2. člen
(vsebina poročanja)
(1) Zavarovalno posredniška družba poroča Agenciji za
zavarovalni nadzor o:
1.     
spremembah podatkov, ki se vpisujejo v sodni register,
2.     
strukturi in obsegu posredniških poslov po zavarovalnicah, ki jih je v
posameznem poslovnem letu opravila za te zavarovalnice,
3.     
pravnih in ekonomskih povezavah iz drugega odstavka 553. člena
ZZavar-1 s posamezno zavarovalnico, in
4.     
izpolnjevanju obveznosti iz 568. člena ZZavar-1 glede zavarovanja
poklicne odgovornosti.
(2) Podjetnik poroča Agenciji za zavarovalni nadzor o
spremembah podatkov, ki se vpisujejo v Poslovni register Slovenije, in podatke
iz 2. do 4. točke prejšnjega odstavka.
(3) Banka poroča Agenciji za zavarovalni nadzor o
podatkih iz 2. in 4. točke prvega odstavka tega člena.
3. člen
(poročanje o spremembah podatkov, ki se vpisujejo
v register)
(1) Zavarovalno posredniška družba poroča Agenciji za
zavarovalni nadzor o spremembah podatkov, vpisanih v sodnem registru, na način,
da ji posreduje kopijo listine o spremembi podatka, ki je vpisan v sodnem
registru. Rok za poročanje Agenciji za zavarovalni nadzor je osem dni od
prejema listine iz prejšnjega stavka.
(2) Podjetnik poroča Agenciji za zavarovalni nadzor o
spremembah podatkov, vpisanih v Poslovnem registru Slovenije, na način, da ji
posreduje kopijo listine o spremembi podatka, ki je vpisan v Poslovnem registru
Slovenije. Rok za poročanje Agenciji za zavarovalni nadzor je osem dni od
prejema listine iz prejšnjega stavka.
4. člen
(poročanje o posredniških poslih)
Zavarovalno posredniška družba, podjetnik in banka poročajo Agenciji
za zavarovalni nadzor o strukturi in obsegu posredniških poslov po
zavarovalnicah, ki so jih v posameznem poslovnem letu opravili za te
zavarovalnice, na elektronski način, na obrazcih POSRED-1 in POSRED-2, ki sta
priloga in sestavni del tega sklepa, najkasneje do zadnjega dne februarja za
preteklo poslovno leto.
5. člen
(poročanje o povezavah z zavarovalnicami)
Zavarovalno posredniška družba oziroma podjetnik poroča Agenciji
za zavarovalni nadzor o sklenitvi ali spremembi pogodbe o posredovanju z
zavarovalnico, na podlagi katere je zavezan posredovati izključno pri sklepanju
zavarovanj s to zavarovalnico ali je upravičen do posebne provizije (provizije
za uspeh) oziroma do višje provizije za posredovanje pri določenih vrstah
zavarovanj, na način, da jo obvesti o sklenitvi ali spremembi pogodbe s pisnim
obvestilom, h kateremu priloži kopijo sklenjene ali spremenjene pogodbe. Rok za
poročanje je petnajst dni od sklenitve ali spremembe pogodbe.
6. člen
(poročanje o zavarovanju poklicne odgovornosti)
Zavarovalno posredniška družba, podjetnik oziroma banka poroča
Agenciji za zavarovalni nadzor o sklenitvi, spremembi ali podaljšanju
zavarovanja poklicne odgovornosti iz 568. člena ZZavar-1 na način, da ji
pošlje kopijo sklenjene, spremenjene ali podaljšane zavarovalne pogodbe ali
police. Rok za poročanje je osem dni od izteka prejšnjega zavarovanja poklicne
odgovornosti oziroma od sklenitve, spremembe ali podaljšanja zavarovalne
pogodbe ali police.
7. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-14/2016-1
Ljubljana, dne 1. februarja 2016
EVA 2014-1611-0117
Predsednik strokovnega sveta
Agencije za zavarovalni nadzor
Sergej Simoniti l.r.

Priloga 1: POSRED-1
Priloga 2: POSRED-2