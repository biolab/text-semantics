1. člen
(vsebina pravilnika)
Ta pravilnik podrobneje ureja sestavo, način odločanja,
naloge in financiranje Odbora za podeljevanje nagrade Zlata čebela (v
nadaljnjem besedilu: odbor) in Komisije za pregled predlogov za nagrado Zlata
čebela (v nadaljnjem besedilu: komisija), vsebino listine nagrade Zlata čebela,
pogoje glede objave javnega poziva, vsebino javnega poziva za podelitev
nagrade, vsebino poročila o delu, način razglasitve nagrade, objavo nagrajencev
ter vsebino izjave o preprečevanju nasprotij interesov, varstvu podatkov in
zaupnosti.
2. člen
(podrobnejša sestava odbora)
(1) Poleg ministra, pristojnega za kmetijstvo, so člani
odbora strokovnjaki s področja:
1.     
kmetijstva,
2.     
ohranjanja narave,
3.     
čebelarstva,
4.     
mednarodnih zadev,
5.     
znanosti in raziskav (kot je zdravje, turizem in gospodarstvo),
6.     
kulturne dediščine.
(2) Prednost pri izbiri izmed predlaganih strokovnjakov
s področja iz prejšnjega odstavka imajo strokovnjaki, ki imajo sedem let
delovnih izkušenj s področja, za katero so imenovani in aktivno obvladajo
angleški jezik.
3. člen
(seje odbora)
(1) Odbor zaseda na sejah, ki jih sklicuje in vodi
predsednik odbora, v njegovi odsotnosti pa njegov namestnik, ki ga izmed članov
odbora, na predlog predsednika, na prvi seji izvoli odbor.
(2) Odbor zaseda najmanj dvakrat letno.
4. člen
(odločanje odbora)
(1) Odbor lahko dela in odloča, če je na seji prisotna
več kakor polovica vseh članov odbora.
(2) Če ni z zakonom, ki ureja nagrado Zlata čebela
določeno drugače, odbor sprejema odločitve z večino glasov prisotnih članov
odbora.
(3) Če je izid glasovanja neodločen, odbor glasovanje
ponavlja toliko časa, dokler med izenačenimi kandidati za nagrado eden ne
prejme večine glasov. Če po ponovljenih glasovanjih noben kandidat ne prejme
potrebne večine, odloči glas predsednika odbora.
(4) Odbor lahko zaseda tudi na daljavo, vendar odločitve
v tem primeru sprejema na podlagi pisno oddanih glasov članov odbora.
Podrobnejši način izvedbe sej odbora na daljavo je določen v poslovniku odbora.
5. člen
(komisija)
(1) Komisijo sestavlja največ pet članov, ki so
zaposleni v javni upravi in so strokovnjaki z enega od področij, navedenih v
prvem odstavku 2. člena Zakona o nagradi Zlata čebela (Uradni list RS, št.
36/21), ter jih z večino glasov prisotnih članov odbora izvoli odbor, imenuje
pa predsednik odbora. Člani komisije izmed sebe izvolijo predsednika komisije.
(2) Če je v komisijo predlagan član, ki ni zaposlen na
ministrstvu, potrebuje pred imenovanjem pisno soglasje predstojnika organa, pri
katerem je zaposlen.
(3) Komisija dela in odloča, če je na seji prisotna več
kakor polovica vseh članov komisije.
(4) Komisija sprejema odločitve z večino glasov
prisotnih članov.
(5) Če je izid glasovanja neodločen, odbor glasovanje
ponavlja toliko časa, dokler med izenačenimi kandidati eden ne prejme večine
glasov. Če po ponovljenih glasovanjih noben kandidat ne prejme potrebne večine,
odloči glas predsednika komisije.
6. člen
(zapisnik)
(1) O delu odbora in komisije na sejah se vodi zapisnik.
Zapisnik vsebuje podatke o:
1.     
številu prisotnih, odsotnih in opravičenih,
2.     
dnevnem redu,
3.     
poteku seje, zlasti o predlogih in sprejetih sklepih,
4.     
poimenskih rezultatih glasovanj,
5.     
vsebinskih povzetkih razprav s sestanka in
6.     
vsebinsko utemeljenih obrazložitvah sprejetih odločitev.
(2) V zapisnik se vpišejo rezultati glasovanj.
7. člen
(strokovna in administrativna pomoč odboru in komisiji)
Strokovna in administrativna dela za odbor in komisijo
zagotavlja in opravlja ministrstvo.
8. člen
(preprečevanje nasprotja interesov, varstvo podatkov in
zaupnosti)
(1) Predlagani član odbora ali komisije mora pred
imenovanjem za člana odbora ali komisije podpisati izjavo o preprečevanju
nasprotja interesov, varstvu podatkov in zaupnosti na obrazcu iz Priloge 1, ki
je sestavni del tega pravilnika.
(2) V primeru dejanskega ali možnega obstoja nasprotja
interesov v zvezi s posameznim predlogom iz 14. člena tega pravilnika, mora
član o tem takoj z izjavo na obrazcu iz Priloge 2, ki je sestavni del tega pravilnika,
obvestiti predsednika in se s tem izločiti iz postopka nadaljnjega odločanja o
predlogu.
9. člen
(varstvo podatkov in zaupnost)
Člani odbora in komisije kot zaupne varujejo vse podatke iz
gradiva, ki se obravnava v okviru dela odbora oziroma komisije v skladu s
predpisi, ki urejajo varstvo podatkov.
10. člen
(financiranje in povračilo stroškov)
(1) Ministrstvo članu odbora povrne stroške v zvezi z
delom v odboru (stroški nočitve, prevoza in prehrane) ter pri tem smiselno
uporabi določila uredbe, ki ureja sejnine in povračila stroškov v javnih
skladih, javnih agencijah, javnih zavodih in javnih gospodarskih zavodih.
(2) Sredstva za delovanje odbora in sredstva za nagrado
Zlata čebela se zagotavljajo v proračunu Republike Slovenije v finančnem načrtu
ministrstva, pristojnega za kmetijstvo.
(3) Člani komisije opravljajo delo v okviru svojih
rednih delovnih nalog.
11. člen
(vsebina listine nagrada Zlata čebela)
(1) V listino se vpišejo:
-       
naslov nagrajenega dela,
-       
ime nagrajenca oziroma imena nagrajencev.
(2) Listino podpišeta predsednik Republike Slovenije in
predsednik odbora.
12. člen
(poziv)
Javni poziv za podelitev nagrade Zlata čebela se objavi na
osrednjem spletnem mestu državne uprave in reprezentativnih mednarodnih
organizacij (kot je www.fao.org) ter na spletni strani www.worldbeeday.org. Rok
za prijavo ne sme biti krajši od 30 dni od objave javnega poziva.
13. člen
(vsebina poziva)
(1) V pozivu se določijo:
1.     
podrobnejša opredelitev področja, za katero se razpisuje nagrada,
2.     
višina nagrade,
3.     
obvezne vsebine predloga za nagrado,
4.     
podrobnejša merila in pogoji za področje, za katero se razpisuje nagrada
za tekoče leto,
5.     
rok, do katerega morajo biti predlogi vloženi,
6.     
kontaktna oseba za morebitna dodatna pojasnila,
7.     
naslov, na katerega je treba poslati predloge,
8.     
postopek obravnave predloga,
9.     
način obveščanja ter
10.  
obrazec za prijavo v slovenskem in angleškem jeziku.
(2) Predlogi morajo prispeti v pisni obliki na obrazcu v
zaprti ovojnici. Predlogi se lahko oddajo v slovenskem ali angleškem jeziku,
kadar vlagatelj ni iz Republike Slovenije.
14. člen
(pregled prispelih predlogov)
(1) Odbor pregleda vse pravočasno prispele predloge in
sestavi seznam prejetih predlogov.
(2) Če je na razpis prispelo več kakor 20 predlogov
komisija predloge pregleda, oceni ter za odbor sestavi poročilo o vseh
prispelih predlogih za podelitev nagrade in prednostni seznam.
(3) Komisija in odbor lahko preverita navedbe v
utemeljitvah in pozoveta predlagatelja k dopolnitvi predloga in predložitvi
dodatnih pojasnil.
15. člen
(dodatna pojasnila komisije)
Če odbor meni, da poročilo komisije ni zadostno, lahko pred
dokončno odločitvijo o izbiri prejemnika nagrade komisijo zaprosi za dodatna
pojasnila, vendar le za tiste kandidate, ki so uvrščeni na prednostni seznam.
16. člen
(vsebina poročila o delu)
(1) Poročilo o delu vsebuje podatke o članih odbora,
komisije in njeni sestavi, številu sej odbora in komisije, dnevu objave in
evidenčni številki javnega poziva, številu prejetih predlogov za nagrado Zlata
čebela, o številu predlogov, ki so bili vloženi po roku in niso bili predmet
izbirnega postopka, o tem, koliko od predlaganih kandidatov je bilo fizičnih in
koliko pravnih oseb, o področjih njihovega dela in podeljeni nagradi.
(2) Finančni del poročila obsega podatke o višini
porabljenih proračunskih sredstev za nagrado in višini morebitnih drugih
stroškov, povezanih z delovanjem odbora in komisije.
17. člen
(razglasitev prejemnika nagrade)
Prejemnik nagrade Zlata čebela za posamezno leto se objavi na
osrednjem spletnem mestu državne uprave in mednarodnih organizacij ter na
spletni strani www.worldbeeday.org.
18. člen
(potek podelitve)
Nagrado Zlata čebela izroči predsednik Republike Slovenije,
ki ob tem prebere utemeljitev odbora, zakaj se prejemniku nagrada podeljuje.
KONČNA DOLOČBA
19. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-144/2021
Ljubljana, dne 15. aprila 2021
EVA 2021-2330-0035
Dr. Jože Podgoršek
minister
za kmetijstvo, gozdarstvo in prehrano

Priloga
1: Izjava o preprečevanju nasprotja interesov, varstvu podatkov in zaupnosti
Priloga
2: Izjava o izločitvi pri odločanju ali opravljanju posameznega dejanja v
postopku