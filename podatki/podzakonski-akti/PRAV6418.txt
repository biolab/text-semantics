I. SPLOŠNA DOLOČBA
1. člen
1) Ta pravilnik ureja vsebino in način
objave razpisa za vpis, postopke in roke za prijavo na razpis in izvedbo vpisa
v javnoveljavne višješolske študijske programe (v nadaljnjem besedilu:
študijski programi) na javnih in zasebnih višjih strokovnih šolah, ki
izpolnjujejo predpisane pogoje za njihovo izvajanje.
2) Določbe tega pravilnika veljajo za
vpis v študijske programe, ki se izvajajo kot redni ali izredni študij.
3) (črtan).
II. RAZPIS ZA VPIS
2. člen
1) Vpis v študijske programe, ki jih
je sprejel minister, pristojen za višje šolstvo (v nadaljnjem
besedilu: minister), se opravi na podlagi javnega razpisa.
2) Razpis za vpis je skupen za javne
in zasebne višje strokovne šole, za objavo ga pripravi ministrstvo, pristojno
za višje šolstvo (v nadaljnjem besedilu: ministrstvo). Objavi ga najpozneje
šest mesecev pred začetkom študijskega leta.
3) Rokovnik nalog, potrebnih za
pripravo skupnega razpisa in izvedbo vpisa (v nadaljnjem besedilu: rokovnik),
določi minister do 22. novembra za naslednje študijsko leto.
3. člen
1) Razpis za vpis določi pristojni
organ višje strokovne šole:
-      
v javnih šolah in zasebnih šolah, ki izvajajo višješolsko izobraževanje
na podlagi koncesije, potem ko so si k številu vpisnih mest pridobile soglasje
ministra;
-      
v zasebnih šolah na podlagi največjega dovoljenega števila vpisnih mest,
določenega z odločbo o vpisu v razvid izvajalcev javnoveljavnih programov pri
ministrstvu.
2) Razpis za vpis v začetni letnik
študija se lahko objavi le za tiste študijske programe, za izvajanje katerih so
izpolnjeni pogoji, določeni z zakonom in študijskim programom.
4. člen
1) Razpis za vpis mora vsebovati:
-      
ime višje strokovne šole in njen naslov,
-      
ime študijskega programa,
-      
kraj izvajanja študijskega programa,
-      
trajanje študija,
-      
pogoje za vpis,
-      
število vpisnih mest,
-      
predvidene ukrepe za usklajevanje izvedbe vpisa,
-      
s študijskim programom določena merila za izbiro kandidatov, če je vpis
omejen,
-      
roke in postopke za prijavo na razpis in izvedbo vpisa,
-      
druga navodila in informacije, pomembne za izbiro študija.
2) Za državljane Republike Slovenije
in za državljane drugih držav, članic Evropske unije ter za Slovence
brez slovenskega državljanstva se objavi skupno število
vpisnih mest.
3) V razpisu za vpis so tudi vpisna
mesta, namenjena kandidatom, ki nimajo državljanstva Republike Slovenije
oziroma drugih držav članic Evropske unije, vendar so sami ali vsaj eden od
staršev ali skrbnikov ob vpisu rezidenti Republike Slovenije za davčne namene.
5. člen
1) V razpisu za vpis v redni študij se
lahko razpišejo dodatna vpisna mesta za vpis državljanov držav, s katerimi ima
Republika Slovenija sklenjeno mednarodno pogodbo o izobraževanju po načelu
vzajemnosti, in sicer največ do treh odstotkov od števila vpisnih mest,
razpisanih za vpis v posamezen program. 
2) Kandidati iz prejšnjega odstavka se
lahko po zaključku drugega prijavnega roka vpišejo tudi na še prosta vpisna
mesta, razpisana za vpis v redni študij.
6. člen
1) V razpisu za vpis v izredni študij
se lahko razpišejo dodatna vpisna mesta za vpis tujcev, in sicer največ do 50
odstotkov od števila vpisnih mest, razpisanih za vpis v posamezen program. 
2) Tujci se lahko vpisujejo tudi na še
nezasedena vpisna mesta razpisa za vpis v izredni študij po zaključku drugega
prijavnega roka. 
3) Tujec po tem pravilniku je oseba, ki: 
-      
nima državljanstva Republike Slovenije, 
-      
nima statusa Slovenca brez slovenskega državljanstva, 
-      
nima državljanstva drugih držav članic Evropske unije, 
-      
ni sam ali vsaj eden od staršev ali skrbnikov ob vpisu rezidenti
Republike Slovenije za davčne namene in 
-      
ni državljan države, s katero ima Republika Slovenija sklenjeno
mednarodno pogodbo o izobraževanju po načelu vzajemnosti.
7. člen
1) Višje strokovne šole organizirajo
informativni dan za kandidate v roku, navedenem v razpisu.
2) Višje strokovne šole lahko poleg
informativnega dneva, določenega v prvem odstavku tega člena, organizirajo
informativne dneve in individualne informativne pogovore tudi v drugih rokih.
8. člen
Naloge višješolske prijavne službe izvaja
javna višja strokovna šola, ki jo določi minister.
III. PRIJAVA NA RAZPIS
9. člen
1) Kandidati za vpis v višje strokovne
šole za redni in izredni študij se prijavljajo v dveh prijavnih rokih,
določenih z razpisom za vpis, in sicer s prijavnico za vpis na obrazcu, ki ga
določi minister in je objavljen na spletnem portalu višješolske prijavne
službe. 
2) V prijavi se po prednostnem vrstnem redu
navedejo največ tri višje strokovne šole in študijski programi, po katerih se
kandidat želi izobraževati. 
3) Vsi kandidati morajo oddati elektronsko
prijavo preko spletnega portala višješolske prijavne službe. 
4) Kandidat mora elektronsko prijavo, ki jo
je poslal preko portala višješolske prijavne službe, še natisnjeno in podpisano
oddati osebno ali poslati priporočeno po pošti na naslov višješolske prijavne
službe do izteka prijavnega roka, določenega z razpisom. 
5) Kandidat pošlje dokazila o izpolnjevanju
pogojev za vpis v študijski program priporočeno po pošti ali jih odda osebno
višješolski prijavni službi v rokih, določenih z razpisom za vpis. Ne glede na
prejšnji stavek kandidatom, ki so opravljali splošno maturo, poklicno maturo
ali preizkus znanja v šolskem letu, v katerem se prijavljajo na razpis ali so
jih opravili po juniju 2002, dokazil o izpolnjevanju vpisnih pogojev ni treba
pošiljati. 
6) Višješolska prijavna služba analizira
vse prijave za vpis in pošlje podatke o tem vsem višjim strokovnim šolam.
10. člen
1) Prijavo za vpis kandidatov, ki so
srednjo šolo končali v tujini, višješolska prijavna služba skupaj z dokazili
pošlje na višjo strokovno šolo, v prijavi navedeno na prvem mestu.
2) Višja strokovna šola opravi
postopek priznavanja izobraževanja na podlagi priložene tuje listine o
izobrazbi kandidata v skladu s predpisi o priznavanju izobraževanja,
pridobljenega v tujini. O tem kandidatu izda odločbo, s katero ugotovi, ali
izpolnjuje predpisane izobrazbene pogoje za vpis v študijski program, za
katerega se je prijavil.
3) Po končanem postopku iz prejšnjega
odstavka višja strokovna šola skupaj z odločbo in drugimi dokazili vrne prijavo
višješolski prijavni službi v nadaljnji vpisni postopek.
11. člen
1) Kandidati se lahko prijavijo za
vpis v največ tri študijske programe, za katere izpolnjujejo vpisne pogoje ali
jih bodo izpolnili v rokih, določenih z razpisom za vpis.
2) Študijska programa, navedena na
drugem in tretjem mestu, se upoštevata, če je za program, naveden na prvem
mestu, sprejet sklep o omejitvi vpisa.
3) Študijska programa na drugem in
tretjem mestu se upoštevata v izbirnem postopku tudi, če za študijski program
na prvem mestu ni sprejet sklep o omejitvi vpisa, kandidat pa za vpis vanj ne
izpolnjuje vseh z razpisom zahtevanih vpisnih pogojev.
4) (črtan).
12. člen
Dokazila o izpolnjevanju pogojev za vpis v
študijske programe so:
-      
maturitetno spričevalo in spričevalo o poklicni maturi,
-      
spričevalo o mojstrskem, poslovodskem ali delovodskem izpitu skupaj z
dokazilom o treh letih delovnih izkušenj in opravljenem preizkusu znanja iz
slovenskega jezika s književnostjo in matematike ali tujega jezika v obsegu,
določenem za poklicno maturo (v nadaljnjem besedilu: preizkus znanja),
-      
spričevali 3. in 4. letnika, če so se kandidati prijavili za vpis v
študijski program z omejitvijo vpisa,
-      
potrdilo o opravljenem preizkusu posebne nadarjenosti oziroma spretnosti
ali psihofizične sposobnosti, ki je določen s študijskim programom.
13. člen
1) Poleg dokazil, navedenih v prejšnjem
členu, so dokazila o izpolnjevanju pogojev tudi druge šolske javne listine in
druge listine, določene v tem členu.
2) Dokazilo o uspešno opravljeni mednarodni
maturi je diploma International Baccalaureat – IB oziroma listina o uspehu na
mednarodni maturi (IBO Results summary), ki vsebuje navedbo, da je mednarodna
matura opravljena »Diploma awarded.
3) Za maturitetno spričevalo se šteje
tudi spričevalo o zaključnem izpitu – poskusni maturi.
4) Spričevalu o poklicni maturi sta
enakovredna tudi spričevalo o zaključnem izpitu in diploma o končanem štiriletnem
srednješolskem izobraževanju, ki sta se izdajala pred uvedbo poklicne mature.
5) Za kandidate, ki so končali
petletni srednješolski program, se namesto spričeval 3. in 4. letnika upoštevata spričevali 4. in 5. letnika.
6) Za kandidate, ki imajo učni uspeh v
 3. in 4. letniku vpisan v indeks, je dokazilo prva stran indeksa in strani, na
katerih so navedene ocene za posamezni letnik in splošni uspeh.
7) Za kandidate, ki so končali nadaljevalni
program srednjega izobraževanja ali program poklicno-tehniškega izobraževanja,
se upoštevata spričevali 1. in 2. letnika tega programa.
8) Za kandidate, ki so opravili
maturitetni tečaj po končanem 4. letniku srednjega izobraževanja, se v izbirnem
postopku upoštevata spričevali 3. in 4. letnika ter maturitetno spričevalo. Za
kandidate, ki so maturitetni tečaj opravili po treh letih srednješolskega
izobraževanja ali manj, oziroma za kandidate, ki so maturo opravljali v skladu
z drugim odstavkom 24. člena Zakona o maturi (Uradni list RS, št. 15/03),
se upošteva le maturitetno spričevalo. Za splošni uspeh pri maturi
dobijo tolikšen delež točk, kot je navedeno pri posameznem študijskem programu
za maturo in uspeh v 3. in 4. letniku skupaj.
9) Za kandidate, ki so opravili
poklicni tečaj, se v izbirnem postopku upoštevata spričevali 3. in 4. letnika gimnazije in spričevalo o poklicni maturi.
10) Za kandidate, ki so srednjo šolo
končali v tujini, se v postopku upoštevajo zaključno spričevalo, spričevali
zadnjih dveh letnikov srednješolskega izobraževanja oziroma dokazilo o
opravljenem mojstrskem, delovodskem oziroma poslovodskem izpitu z overjenim
prevodom v slovenski jezik ter odločba višje strokovne šole iz drugega odstavka
10. člena tega pravilnika.
11) Če je
bilo srednješolsko spričevalo, pridobljeno v tujini, nostrificirano po
predpisih, ki so veljali pred začetkom uporabe Zakona o priznavanju in
vrednotenju izobraževanja (Uradni list RS, št. 73/03), kandidat lahko k prijavi
priloži odločbo o nostrifikaciji tega spričevala.
12) Dokazilo
o delovnih izkušnjah je potrdilo delodajalca ali fotokopija prve strani delovne
knjižice in strani, iz katerih je razvidna kandidatova delovna doba.
13) Če za
vpis v določeni študijski program ustrezajo različna dokazila o izpolnjevanju
vpisnih pogojev, se upoštevajo tista, ki so za kandidata ugodnejša.
14. člen
1) Dokazila o izpolnjevanju vpisnih
pogojev, ki so jih kandidati dolžni priložiti prijavi na razpis oziroma poslati
v z razpisom določenih rokih, so overjene fotokopije listin iz 12. in 13. člena tega pravilnika.
2) Če kandidat poleg izvirnikov
spričeval in drugih dokazil osebno prinese njihove neoverjene fotokopije,
višješolska prijavna služba na fotokopijah označi, da ustrezajo izvirnikom.
15. člen
1) Kandidati, ki so končali štiriletno
srednjo šolo ali opravili preizkus znanja pred uvedbo poklicne mature, k
prijavi priložijo dokazila o izpolnjevanju pogojev za vpis.
2) Kandidati, ki so opravili
mojstrski, delovodski ali poslovodski izpit, pošljejo dokazila o izpolnjevanju
pogojev za vpis skupaj s prijavo, poleg tega pa še dokazilo o delovnih
izkušnjah. Če mojstrskega, delovodskega ali poslovodskega izpita pred oddajo
prijave še niso opravili, pošljejo spričevalo o tem izpitu najpozneje do roka,
določenega z razpisom za vpis.
3) Za kandidate, ki opravljajo maturo,
poklicno maturo ali preizkus znanja iz splošnoizobraževalnih predmetov v
šolskem letu, v katerem se prijavljajo na razpis, ali so jih opravljali po
začetku izvajanja poklicne mature, podatke iz spričeval 3. in 4. letnika, podatke iz maturitetnega spričevala in spričevala o poklicni maturi ter podatke o
opravljenem preizkusu znanja višješolski prijavni službi sporoči Državni
izpitni center najkasneje do roka, določenega z maturitetnim koledarjem oziroma
koledarjem za opravljanje poklicne mature.
4) Podatke o opravljenem preizkusu
posebne nadarjenosti oziroma spretnosti ali psihofizične sposobnosti višješolski
prijavni službi sporočijo višje strokovne šole najpozneje do roka, določenega z
rokovnikom.
5) Kandidati, ki so že končali
izobraževanje v tujini, predložijo višješolski prijavni službi zaključno
spričevalo in spričevali zadnjih dveh letnikov srednješolskega izobraževanja
oziroma druga dokazila z overjenimi prevodi v slovenski jezik, tisti, ki ga
končujejo v študijskem letu, v katerem se prijavljajo za vpis v višje strokovno
izobraževanje, v desetih dneh po njihovi izdaji, najkasneje pa do roka,
določenega z razpisom za vpis.
6) Dokazil, poslanih s prvo prijavo,
ni treba vnovič prilagati.
7) Če kandidati prijave in dokazil o
izpolnjevanju vpisnih pogojev ne pošljejo v rokih, določenih v razpisu za vpis,
so izločeni iz izbirnega postopka.
16. člen
1) Kandidati, ki se prijavljajo s prvo
prijavo in morajo za vpis v višje strokovno izobraževanje opraviti preizkus
znanja, ga opravljajo v spomladanskem roku za poklicno maturo, izjemoma, če ga
iz upravičenih razlogov ne morejo opravljati spomladi, pa tudi v jesenskem
roku. O izjemah odloča ravnatelj višje strokovne šole.
2) Kandidati se morajo na preizkus
znanja prijaviti v skladu s predpisi, ki urejajo poklicno maturo.
17. člen
1) Kandidati opravljajo preizkus
posebne nadarjenosti oziroma spretnosti in preizkus psihofizične sposobnosti na
višjih strokovnih šolah v rokih, določenih razpisom za vpis.
2) O opravljanju preizkusov jih morajo
višje strokovne šole obvestiti najpozneje v rokih, določenih z razpisom za
vpis.
18. člen
1) Potrdilo o opravljenem preizkusu
znanja, ki ga izda srednja šola, ima trajno veljavnost.
2) Potrdilo o opravljenem preizkusu
posebne nadarjenosti oziroma spretnosti ali psihofizične sposobnosti, ki
ga izda višja strokovna šola, velja toliko časa, kot je določeno s študijskim
programom.
19. člen
1) Če je število prijavljenih
kandidatov za vpis v študijski program, naveden na prvem mestu, bistveno večje
od razpisanega števila vpisnih mest, pristojni organ višje strokovne šole
najpozneje v petih tednih po izteku roka za prijavo sprejme sklep o omejitvi
vpisa.
2) Javne višje strokovne šole si
morajo k sklepu o omejitvi vpisa najkasneje v šestih tednih po izteku roka za
prijavo pridobiti soglasje ministra.
3) Zasebne višje strokovne šole
omejijo vpis na število vpisnih mest, določeno z odločbo o vpisu v razvid.
20. člen
1) Kandidati, ki so se prijavili za
vpis v študijski program, za katerega ni omejen vpis, so sprejeti v ta program,
če izpolnjujejo splošne pogoje za vpis v ta študijski program. 
2) Kandidati, ki so se prijavili za vpis v
študijski program, za katerega je omejen vpis ali če se za vpis vanj ugotavlja
posebna nadarjenost oziroma spretnost ali psihofizična sposobnost, so sprejeti,
če izpolnjujejo splošne pogoje za vpis in dosegajo v skladu z merili za izbiro
pri omejitvi vpisa ustrezno število točk, potrebno za vpis. 
3) Kandidati, ki so dosegli enako število
točk in so se v izbirnem postopku uvrstili na zadnje mesto, ki omogoča vpis, so
tudi sprejeti v ta program. 
4) Kandidate se uvršča v izbirni postopek
za vpis v študijski program po vrstnem redu, navedenem v prijavnici za vpis v
študijski program, tako da se najprej uvrstijo kandidati, ki so ta študijski
program navedli na prvem mestu v prijavnici. Če so ostala še nezapolnjena
razpisna mesta, se v ta izbirni postopek uvrstijo kandidati, ki so ta študijski
program navedli na drugem mestu v prijavnici, in nazadnje se uvrstijo kandidati,
ki so ta študijski program navedli na tretjem mestu v prijavnici.
21. člen
1) Izbirni postopek se opravi do roka,
določenega z razpisom.
2) Višješolska prijavna služba pošlje
sezname sprejetih kandidatov višjim strokovnim šolam. Vsakega kandidata tudi
pisno seznani z izidom izbirnega postopka.
22. člen
1) V skladu z določbami tega
pravilnika se lahko naknadno vpišejo tudi kandidati, ki:
-      
po odločitvi pristojnih organov lahko opravljajo maturo ali poklicno
maturo v jesenskem izpitnem roku,
-      
lahko po sklepu ravnatelja višje strokovne šole opravljajo preizkuse
znanja v jesenskem izpitnem roku,
-      
so srednjo šolo končali v tujini in postopek priznavanja izobraževanja,
pridobljenega v tujini, še ni končan do rokov za oddajo dokazil iz
15. člena tega pravilnika,
-      
so se pritožili in je bilo tako odločeno v pritožbenem postopku.
2) Kandidati iz prejšnjega odstavka so
sprejeti, če imajo najmanj toliko točk kot zadnji uvrščeni kandidat na seznamu
sprejetih iz drugega odstavka 21. člena tega pravilnika oziroma če so se
prijavili v študijski program brez omejitve vpisa.
3) Kandidati s posebnimi potrebami so
sprejeti v program, v katerega so se prijavili, ne glede na število točk, če
izpolnjujejo splošne pogoje za vpis. Na podlagi individualne prošnje in
ustreznih dokazil o tem odloči pristojni organ višje strokovne šole.
23. člen
1) Višješolska prijavna služba
kandidate iz prvega odstavka prejšnjega člena in višje strokovne šole, na
katere so sprejeti, pisno seznani z izidom izbirnega postopka najpozneje do
roka, določenega z rokovnikom.
2) Višješolska prijavna služba po
končanem vpisnem roku objavi podatke o še prostih vpisnih mestih.
24. člen
1) Za izobraževanje po študijskih
programih, za katera so še prosta vpisna mesta, se kandidati lahko prijavijo v
drugem prijavnem roku, določenem v razpisu za vpis. 
2) Po zaključku drugega prijavnega roka se
kandidati za izredni študij lahko vpišejo na še prosta mesta na višji strokovni
šoli do začetka študijskega leta.
25. člen
(črtan)
26. člen
(črtan)
27. člen
(črtan)
IV. VPIS
28. člen
1) Kandidati, ki so bili sprejeti v prvem
ali drugem prijavnem roku, se lahko vpišejo v višjo strokovno šolo v rokih,
določenih z razpisom za vpis.
2) Študenti višje strokovne šole se
vpisujejo v 2. letnik, ko izpolnijo s študijskim programom določene obveznosti,
najpozneje pa do datuma, določenega z rokovnikom, oziroma do začetka
študijskega leta.
3) Do roka iz prejšnjega odstavka se
vpisujejo tudi študenti višje strokovne šole, ki v skladu z zakonom
lahko ponavljajo ali vnovič obiskujejo letnik ali prestopijo na drugo višjo
strokovno šolo.
4) Študentom višje strokovne šole, ki
se zaradi upravičenih razlogov niso mogli vpisati v rednih rokih, ravnatelj
lahko dovoli naknadni vpis.
V. PRITOŽBA
29. člen
1) Zaradi kršitev postopka v zvezi s
prijavnim oziroma izbirnim postopkom se kandidat lahko pritoži na višjo
strokovno šolo, v rokih, določenih z razpisom za vpis.
2) Pritožba se pošlje po pošti ali
osebno vloži pri višješolski prijavni službi, ki jo skupaj z vsemi podatki in
dokumenti, potrebnimi za odločanje, pošlje višji strokovni šoli, na katero se
pritožba nanaša. Višja strokovna šola odloči o pritožbah v rokih, določenih z
razpisom za vpis.
3) Če pristojni organ višje strokovne
šole ugotovi, da je pritožba utemeljena, se kandidat naknadno uvrsti na seznam
sprejetih, če se je prijavil za vpis v program brez omejitve vpisa oziroma ima
najmanj toliko točk kot zadnji kandidat s tega seznama.
4) Odločitev višje strokovne šole je
dokončna.

Pravilnik o vpisu v višje strokovno
izobraževanje (Uradni list RS, št. 6/05)
vsebuje naslednje prehodne in končne določbe:
»VI. PREHODNE IN KONČNE DOLOČBE
30. člen
Ne glede na določbo tretjega odstavka
2. člena tega pravilnika se rokovnik za študijsko leto 2005/2006 določi
naslednji dan po uveljavitvi tega pravilnika.
31. člen
Z dnem uveljavitve tega pravilnika preneha
veljati Pravilnik o razpisu za vpis in izvedbi vpisa v višje strokovno
izobraževanje (Uradni list RS, št. 4/02 in 14/04).
32. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vpisu v višje strokovno izobraževanje (Uradni list RS, št. 8/08) vsebuje naslednjo končno določbo:
»15. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vpisu v višje strokovno izobraževanje (Uradni list RS, št. 9/14) vsebuje naslednjo končno določbo:
»15. člen
Ta pravilnik začne veljati naslednji dan po
objavi v Uradnem listu Republike Slovenije.«.