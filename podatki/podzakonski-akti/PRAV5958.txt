I. SPLOŠNE DOLOČBE
1. člen
(vsebina pravilnika)
Ta pravilnik določa pogoje, način in
postopek, s katerim se strokovnim delavcem in ravnateljem v javnih vrtcih in
šolah (v nadaljevanju: strokovni delavci) omogoča nadaljnje izobraževanje in
usposabljanje, pristojnosti in sestavo organov, ki vodijo postopke za naročanje
oziroma zbiranje programov za nadaljnje izobraževanje in usposabljanje (v nadaljevanju:
programi), pravila za financiranje programov, točkovanje programov za namen
napredovanja strokovnih delavcev v nazive, načine priznavanja točk za nadaljnje
izobraževanje in usposabljanje, opravljeno izven okvira objavljenih programov,
ter vsebino, obliko in način vodenja dokumentacije o nadaljnjem izobraževanju
in usposabljanju.
2. člen
(cilj nadaljnjega izobraževanja in
usposabljanja)
Cilj nadaljnjega izobraževanja in
usposabljanja strokovnih delavcev v vzgoji in izobraževanju je zagotavljanje
strokovne usposobljenosti za poučevanje določenega predmeta ali predmetnega
področja oziroma opravljanje določenega strokovnega dela, podpiranje
profesionalnega in strokovnega razvoja vsakega strokovnega delavca, razvoja
javnega vrtca in šole ter razvoja celotnega sistema vzgoje in izobraževanja in
s tem povečanja njegove kvalitete in učinkovitosti.
3. člen
(vrste programov)
Nadaljnje izobraževanje in usposabljanje
strokovnih delavcev v vzgoji in izobraževanju se v skladu s tem
pravilnikom izvaja po naslednjih programih:
Programi za izpopolnjevanje izobrazbe so programi, ki nadgrajujejo, poglabljajo in razširjajo znanja iz
programov za pridobitev izobrazbe ter so z zakonom ali podzakonskimi predpisi
določeni kot eden od izobrazbenih pogojev za poučevanje določenega predmeta ali
predmetnega področja oziroma za opravljanje drugega strokovnega oziroma poslovodnega
dela v vzgoji in izobraževanju.
Programi profesionalnega usposabljanja so programi, ki omogočajo kontinuiran profesionalni razvoj
strokovnih delavcev v vzgoji in izobraževanju, usposabljanje za izvajanje novih
javno veljavnih programov vzgoje in izobraževanja in doseganje ciljev novih
učnih načrtov oziroma katalogov znanja in izpitnih katalogov, nenehno
posodabljanje disciplinarnega, strokovnega in profesionalnega znanja,
seznanjanje z učinkovitimi vzgojno-izobraževalnimi praksami in uspešnimi
pristopi za profesionalno obvladovanje vzgojno-izobraževalnega procesa ter
povečanje njegove učinkovitosti.
Objavljeni programi so programi za izpopolnjevanje izobrazbe in programi
profesionalnega usposabljanja, ki so v skladu s tem pravilnikom uvrščeni v
nabor objavljenih programov nadaljnjega izobraževanja in usposabljanja strokovnih
delavcev v vzgoji in izobraževanju za posamezno šolsko leto.
Drugi programi so programi, ki niso uvrščeni v nabor objavljenih programov,
njihovi cilji pa so skladni s cilji, določenimi v 2. členu tega pravilnika, in
sicer tematske konference, izobraževanje v študijskih skupinah, mentorskih
mrežah ali drugih mrežah povezovanja strokovnih delavcev javnih vrtcev oziroma
šol, ki jih organizirajo Zavod Republike Slovenije za šolstvo, Center Republike
Slovenije za poklicno izobraževanje, Andragoški center Republike Slovenije,
Šola za ravnatelje, Državni izpitni center in Center šolskih in obšolskih
dejavnosti, programi računalniškega opismenjevanja ter verificirani programi.
Tematske konference so krajše oblike nadaljnjega izobraževanja in usposabljanja
strokovnih delavcev v vzgoji in izobraževanju, ki so namenjene celotnemu
vzgojiteljskemu, učiteljskemu oziroma predavateljskemu zboru posameznega
javnega vrtca oziroma šole. Le-ta jih samostojno organizira, kadar v okviru
nabora objavljenih programov ni programa, ki bi ustrezal njegovim specifičnim
izobraževalnim potrebam.
Izobraževanje v študijskih skupinah,
mentorskih mrežah ali drugih mrežah povezovanja strokovnih delavcev javnih
vrtcev oziroma šol, ki jih organizirajo Zavod
Republike Slovenije za šolstvo, Center Republike Slovenije za poklicno izobraževanje,
Andragoški center Republike Slovenije, Šola za ravnatelje, Državni izpitni
center in Center šolskih in obšolskih dejavnosti (v nadaljevanju: izobraževanje
v mrežah), so krajše oblike nadaljnjega izobraževanja in usposabljanja
strokovnih delavcev v vzgoji in izobraževanju, namenjene seznanjanju z novostmi
v učnih načrtih oziroma izobraževalnih programih ali usposabljanju za izvajanje
novosti na področju izvajanja vzgojno-izobraževalnega dela.
Programi računalniškega opismenjevanja so programi, namenjeni usposabljanju strokovnih delavcev za uporabo
 informacijsko-komunikacijske tehnologije v vzgoji in izobraževanju. Postopke v
zvezi z zagotavljanjem teh programov vodi programski svet, ki ga v ta namen
imenuje minister, pristojen za šolstvo (v nadaljevanju: minister).
Verificirani programi so programi, ki se jih strokovni delavec udeleži v Republiki
Sloveniji ali v tujini izven sistema nadaljnjega izobraževanja in usposabljanja
strokovnih delavcev v vzgoji in izobraževanju, v postopku verifikacije pa je
ugotovljeno, da so njihovi cilji skladni s cilji, določenimi v 2. členu tega
pravilnika.
II. PROGRAMSKI SVET ZA NADALJNJE IZOBRAŽEVANJE IN
USPOSABLJANJE STROKOVNIH DELAVCEV V VZGOJI IN IZOBRAŽEVANJU
4. člen
(sestava programskega sveta)
Programski svet ima petindvajset članov, ki
jih za obdobje 6 let imenuje minister, in sicer:
-      
enega na predlog Strokovnega sveta Republike Slovenije za splošno
izobraževanje izmed njegovih članov,
-      
enega na predlog Strokovnega sveta Republike Slovenije za poklicno
izobraževanje izmed njegovih članov,
-      
enega na predlog Strokovnega sveta Republike Slovenije za izobraževanje
odraslih izmed njegovih članov,
-      
enega na predlog Zavoda Republike Slovenije za šolstvo,
-      
enega na predlog Centra Republike Slovenije za poklicno izobraževanje,
-      
enega na predlog Andragoškega centra Republike Slovenije,
-      
tri na predlog reprezentativnih sindikatov, ki so organizirani v
dejavnosti vzgoje in izobraževanja na območju Republike Slovenije,
-      
tri na predlog Zveze društev pedagoških delavcev Slovenije,
-      
enega predstavnika ravnateljev vrtcev,
-      
enega predstavnika ravnateljev osnovnih šol,
-      
enega predstavnika ravnateljev glasbenih šol,
-      
enega predstavnika ravnateljev osnovnih šol s prilagojenim programom
oziroma zavodov za vzgojo in izobraževanje otrok in mladostnikov s posebnimi
potrebami,
-      
enega predstavnika ravnateljev splošnih srednjih šol,
-      
enega predstavnika ravnateljev poklicnih in strokovnih srednjih šol,
-      
enega predstavnika ravnateljev višjih strokovnih šol,
-      
enega predstavnika direktorjev oziroma vodij izobraževanja odraslih,
-      
dva predstavnika ministrstva,
-      
enega na predlog Strokovnega sveta Republike Slovenije za šport, 
-      
enega predstavnika s področja uporabe informacijsko komunikacijske
tehnologije v vzgojno-izobraževalnih zavodih,
-      
enega na predlog Šole za ravnatelje.
Programski svet ima predsednika, ki ga v
skladu s poslovnikom člani izvolijo izmed treh predstavnikov Zveze društev pedagoških
delavcev Slovenije.
5. člen
(pristojnosti programskega sveta)
Programski svet ima naslednje pristojnosti:
-      
oblikuje smernice razvoja nadaljnjega izobraževanja in usposabljanja
strokovnih delavcev v vzgoji in izobraževanju,
-      
sodeluje s strokovnimi telesi, ki jih za področje vzgoje in izobraževanja
imenuje minister ali Vlada Republike Slovenije, in z visokošolskimi zavodi, ki
izvajajo javno veljavne študijske programe za izobraževanje strokovnih delavcev
v vzgoji in izobraževanju,
-      
vodi postopke v zvezi z zagotavljanjem predpisanih programov in jih
predloži v potrditev ministru,
-      
vodi postopke v zvezi z zagotavljanjem posodobitvenih programov in jih
predloži v potrditev ministru,
-      
opravlja naloge v zvezi s pripravo in z izvedbo javnega razpisa za
zbiranje programov in predloži izbrane programe v potrditev ministru,
-      
predlaga ministru deleže za financiranje in sofinanciranje programov,
-      
objavi programe na svetovnem spletu,
-      
sprejema poročila o evalvaciji programov in sistema nadaljnjega
izobraževanja in usposabljanja,
-      
imenuje delovna telesa,
-      
opravlja druge naloge v skladu s tem pravilnikom.
Člani programskega sveta, ki jih minister
imenuje na predlog Centra Republike Slovenije za poklicno izobraževanje, Zavoda
Republike Slovenije za šolstvo, Šole za ravnatelje oziroma Andragoškega centra
Republike Slovenije, sodelujejo pri opravljanju nalog iz prejšnjega odstavka
brez pravice do glasovanja, v skladu s poslovnikom, ki ureja delovanje
programskega sveta.
Na predlog najmanj polovice prisotnih
članov programskega sveta sodeluje brez pravice do glasovanja pri opravljanju
posameznih nalog iz tretje do vključno šeste alinee prvega odstavka tega člena
tisti član programskega sveta, pri katerem se zaradi interesne povezanosti v
postopkih v zvezi z zagotavljanjem oziroma zbiranjem programov v skladu s tem
pravilnikom pojavi dvom o nepristranosti pri odločanju, v skladu s poslovnikom,
ki ureja delovanje programskega sveta.
6. člen
(stalno delovno telo)
Programski svet ima stalno delovno telo, in
sicer:
-      
komisijo za evalvacijo sistema in programov nadaljnjega izobraževanja in
usposabljanja.
Člane stalnega delovnega telesa imenuje
programski svet izmed svojih članov. Programski svet ob imenovanju navede tudi njegove
pristojnosti in mandat.
6.a člen
(občasna delovna telesa)
Programski svet lahko imenuje tudi občasna
delovna telesa za izvedbo posameznih nalog iz svojih pristojnosti.
Člane občasnih delovnih teles imenuje
programski svet izmed svojih članov, lahko pa tudi izmed strokovnjakov za
posamezna področja vzgoje in izobraževanja. Programski svet ob imenovanju občasnih
delovnih teles navede tudi njihove pristojnosti in mandat.
6.b člen
(strokovna mnenja za potrebe verifikacije
programov)
Člani programskega sveta sodelujejo s
strokovno službo, kadar je v postopku verifikacije programa potrebno pridobiti
strokovno mnenje o skladnosti ciljev programa s cilji, določenimi v
2. členu tega pravilnika.
7. člen
(delovanje programskega sveta)
Programski svet uredi svoje delovanje ter
delovanje, pristojnosti in mandat delovnih teles s poslovnikom, ki ga sprejme z
večino glasov vseh članov, ki imajo pravico glasovanja.
8. člen
(strokovna, tehnična, administrativna in
druga dela)
Strokovna, tehnična, administrativna in
druga dela za programski svet in njegova delovna telesa opravlja ministrstvo.
9. člen
(vrednotenje dela)
Za čas, porabljen na sejah programskega
sveta in delovnih teles, pripada predsedniku in članom sejnina.
Višino sredstev za sejnine v skladu s
predpisi določi minister za vsako leto s sklepom.
Ministrstvo članom programskega sveta in
delovnih teles, ki imajo bivališče izven kraja, kjer je sklicana seja, plača
potne stroške v skladu s predpisi, ki veljajo za državno upravo.
III. VRSTE PROGRAMOV TER NAČINI IN POSTOPKI PRIDOBIVANJA
PROGRAMOV
1. Programi za izpopolnjevanje izobrazbe
10. člen
(zagotavljanje programov za
izpopolnjevanje izobrazbe)
Programi za izpopolnjevanje izobrazbe so:
-      
študijski programi za izpopolnjevanje, ki se sprejmejo v skladu s
predpisi s področja visokega šolstva,
-      
programi za izpopolnjevanje, namenjeni strokovnim delavcem s srednjo
izobrazbo, ki jih sprejme minister na predlog Strokovnega sveta Republike
Slovenije za splošno izobraževanje v skladu s predpisi s področja organizacije
in financiranja vzgoje in izobraževanja,
-      
program šole za ravnatelje, ki ga določi minister v skladu s 106. členom
Zakona o organizaciji in financiranju vzgoje in izobraževanja (Uradni list RS,
št. 115/03 – uradno prečiščeno besedilo, v nadaljevanju: ZOFVI),
-      
programi za izpopolnjevanje, namenjeni strokovnim delavcem na področju
izobraževanja odraslih, ki jih sprejme minister na predlog Strokovnega sveta
Republike Slovenije za izobraževanje odraslih.
Izvajalci programov iz prve alinee
prejšnjega odstavka so visokošolski zavodi, ki so programe pripravili in
sprejeli v skladu s predpisi s področja visokega šolstva.
Izvajalci programov iz druge alinee prvega
odstavka tega člena so izvajalci, ki so vpisani v razvid izvajalcev javno
veljavnih programov vzgoje in izobraževanja za izvajanje teh programov.
Izvajalec programa iz tretje alinee prvega
odstavka tega člena je Šola za ravnatelje v skladu z zakonom, ki ureja
organizacijo in financiranje vzgoje in izobraževanja.
Izvajalce programov iz četrte alinee prvega
odstavka tega člena določi minister na predlog Strokovnega sveta za
izobraževanje odraslih.
Ministrstvo za vsako šolsko leto pozove
izvajalce k izvedbi programov za izpopolnjevanje izobrazbe ter predložitvi
predloga števila izvedb posameznih programov in cene posamezne izvedbe s
prikazom izračuna cene. Na podlagi prejetih predlogov minister na predlog
programskega sveta izvajalcem izda sklep o naročilu programov, s katerim za
vsako šolsko leto določi število izvedb in ceno posamezne izvedbe programov.
2. Programi profesionalnega usposabljanja
11. člen
(sklopi programov profesionalnega
usposabljanja)
Sklopi programov za profesionalno
usposabljanje so:
-      
programi, navedeni v prilogah k pravilnikom, ki določajo izobrazbene
pogoje strokovnih delavcev v vzgoji in izobraževanju (v nadaljevanju:
predpisani programi),
-      
posodobitveni programi,
-      
programi za razvoj vzgojno-izobraževalne prakse,
-      
programi za profesionalni razvoj.
12. člen
(predpisani programi)
Predpisani programi so programi
usposabljanja strokovnih delavcev za izvajanje novih javno veljavnih programov
vzgoje in izobraževanja in za doseganje ciljev novih učnih načrtov oziroma
katalogov znanja in izpitnih katalogov, ki so navedeni v prilogah k
pravilnikom, ki določajo izobrazbene pogoje strokovnih delavcev v vzgoji in
izobraževanju.
Med predpisane programe se uvršča tudi
program priprave na strokovni izpit v skladu s pravilnikom, ki ureja pripravništvo
in strokovni izpit strokovnih delavcev na področju vzgoje in izobraževanja.
13. člen
(zagotavljanje predpisanih programov)
Programski svet pozove strokovne komisije,
ki so v skladu s predpisi imenovane za pripravo novih javno veljavnih programov
vzgoje in izobraževanja, novih učnih načrtov oziroma novih katalogov znanja in
izpitnih katalogov, da oblikujejo predloge za predpisane programe in jih
posredujejo v obravnavo programskemu svetu.
Predpisani programi so 8 do 24-urni. Kadar so
podani utemeljeni razlogi, minister na predlog programskega sveta določi daljše
trajanje programa.
Predlog za predpisani program mora
vsebovati:
-      
ime javno veljavnega programa vzgoje in izobraževanja,
-      
predmet, katalog znanja, izpitni katalog oziroma strokovno delo,
-      
ciljno skupino,
-      
cilje programa,
-      
število ur programa,
-      
teme programa z opredelitvijo vsebin,
-      
število ur in oblike dela za posamezno temo,
-      
priporočila glede aktivnih metod vzgojno-izobraževalnega dela, za katere
je potrebno usposobiti strokovne delavce.
Programski svet predloge predpisanih
programov, ki so oblikovani v skladu s prejšnjim odstavkom, in za katere
sprejme odločitev, da so ustrezni, predloži v potrditev ministru.
Ob potrditvi programov minister s sklepom
opredeli, glede na področje dela oziroma naloge, za katere so ustanovljeni, pristojne
izvajalce za posamezni program.
Izvajalci predpisanega programa so lahko
visokošolski zavodi, ki izvajajo javno veljavne študijske programe za pridobitev
izobrazbe za pedagoške poklice, Zavod Republike Slovenije za šolstvo, Center
Republike Slovenije za poklicno izobraževanje, Andragoški center Republike
Slovenije, Pedagoški inštitut oziroma izvajalci javno veljavnih programov
vzgoje in izobraževanja, ki jih za izvajanje predpisanih programov pooblasti minister.
Ministrstvo za vsako šolsko leto pozove
izvajalce, določene s sklepom iz petega odstavka tega člena, k izvedbi potrjenih
predpisanih programov ter predložitvi predloga števila izvedb posameznega
programa in cene posamezne izvedbe s prikazom izračuna cene. Na podlagi
prejetih predlogov minister na predlog programskega sveta izda sklep, s katerim
za vsako šolsko leto določi izvajalce programa, število izvedb programa in ceno
posamezne izvedbe.
14. člen
(posodobitveni programi)
Posodobitveni programi so programi, ki
omogočajo strokovnim delavcem nenehno posodabljanje disciplinarnega in strokovnega
znanja za predmete, ki jih poučujejo, oziroma strokovno delo, ki ga opravljajo.
V okviru teh programov se zagotavlja tudi usposabljanje strokovnih delavcev za
izvajanje novih javnoveljavnih programov vzgoje in izobraževanja in za
doseganje ciljev novih učnih načrtov oziroma katalogov znanj in izpitnih
katalogov, ki niso navedeni v prilogah k pravilnikom, ki določajo izobrazbene
pogoje strokovnih delavcev v vzgoji in izobraževanju, ter usposabljanje
strokovnih delavcev za izvajanje sistemskih in kurikularnih novosti v širšem
pomenu. V okvir teh programov sodijo tudi programi usposabljanja strokovnih
delavcev za organiziranje optimalnega učnega okolja z uporabo sodobnih
pedagoških in didaktičnih pristopov ter novih učnih tehnologij.
15. člen
(zagotavljanje posodobitvenih programov)
Ministrstvo pozove visokošolske zavode, ki
izobražujejo diplomante za potrebe splošnega, poklicnega in strokovnega
izobraževanja ter izobraževanja odraslih, Zavod Republike Slovenije za šolstvo,
Center Republike Slovenije za poklicno izobraževanje, Andragoški center
Slovenije, Pedagoški institut, Šolo za ravnatelje, Državni izpitni center,
socialne partnerje na področju poklicnega izobraževanja ter strokovne komisije,
ki so v skladu s predpisi imenovane za pripravo novih javno veljavnih
programov, učnih načrtov oziroma katalogov znanj in izpitnih katalogov, da
posredujejo predloge programov za posodabljanje znanja strokovnih delavcev.
Predlagatelji programov iz prvega odstavka
tega člena morajo poziv za predloge programov, ki se bodo izvajali v naslednjem
šolskem letu, prejeti najkasneje do konca januarja tekočega šolskega leta.
Poziv mora vsebovati:
-      
navedbo zahtevane vsebine popolnega predloga in meril za sprejem
predloga programa, kar določi programski svet,
-      
rok za predložitev predloga v fizični in elektronski obliki,
-      
rok, v katerem bodo predlagatelji obveščeni o uvrstitvi programa v nabor
objavljenih programov.
Predlog mora vsebovati podatke iz tretjega
odstavka 13. člena tega pravilnika ter predlog cene programa s prikazom izračuna
cene in s pozivom zahtevano vsebino popolnega predloga.
Po pregledu predlogov, ki so prispeli v
roku in v zahtevanih oblikah, programski svet izloči predloge, ki ne ustrezajo
zahtevam glede vsebine popolnega predloga, oziroma ne izpolnjujejo vseh meril
za sprejem. Predloge posodobitvenih programov, ki se bodo izvajali v naslednjem
šolskem letu, programski svet predloži v potrditev ministru. Ob sprejemu programov
minister na predlog programskega sveta izmed predlagateljev programov iz prvega
odstavka tega člena s sklepom določi izvajalce programov, število izvedb programov
in ceno posamezne izvedbe.
Kadar z izvajalci, določenimi v skladu s
prejšnjim odstavkom, ni mogoče zagotoviti izvajanja določenega posodobitvenega
programa, lahko minister za izvajanje tega programa pooblasti izvajalca javno
veljavnih programov vzgoje in izobraževanja.
Posodobitveni programi so 8 do 24-urni.
Kadar so podani utemeljeni razlogi, minister na predlog programskega sveta določi
daljše trajanje programa.
15.a člen
(dodatna naročila programov)
Če se med šolskim letom izkažejo potrebe po
naročilu programov za izpopolnjevanje izobrazbe, predpisanih programov ali
posodobitvenih programov, ki niso bili objavljeni v roku, določenem v
25. členu tega pravilnika, lahko minister na predlog programskega sveta
izjemoma izda sklep o dodatnem naročilu programov. S sklepom določi izvajalce,
programe, število izvedb programov in ceno posamezne izvedbe.
16. člen
(programi za razvoj vzgojno-izobraževalne
prakse)
Programi za razvoj vzgojno-izobraževalne
prakse so programi, ki izhajajo neposredno iz potreb vzgojno-izobraževalnega
dela in so namenjeni usposabljanju za profesionalno usmerjanje vzgojno-izobraževalnega
procesa ter povečanju njegove učinkovitosti.
Programi za razvoj vzgojno-izobraževalne
prakse se lahko izvajajo kot sestavni del razvojno-raziskovalnih projektov.
Programski svet opredeli potrebe po
programih za razvoj vzgojno-izobraževalne prakse in predlaga ministru teme za
objavo javnega razpisa.
Minister na predlog programskega sveta
objavi javni razpis. Na javni razpis se lahko prijavi vsaka pravna in fizična
oseba, ki je registrirana za opravljanje izobraževalne dejavnosti.
17. člen
(zbiranje tem)
Programski svet vsaki dve leti najkasneje
do konca decembra tekočega leta oblikuje nabor tem, za katere ocenjuje, da so
za obdobje naslednjih dveh šolskih let prioritetne na področju nadaljnjega
izobraževanja in usposabljanja strokovnih delavcev na področju vzgoje in
izobraževanja. Nato pozove v Republiki Sloveniji registrirane zveze, skupnosti
in druga stanovska združenja ravnateljev oziroma direktorjev ali vodij
izobraževanja odraslih, ki delujejo za področje celotne države, in
reprezentativne sindikate, ki so organizirani v dejavnosti vzgoje in
izobraževanja v Republiki Sloveniji, k posredovanju mnenj in dodatnih predlogov
k predlaganemu naboru tem za programe iz prejšnjega člena.
Programski svet zbere mnenja in predloge in
po potrebi dopolni oziroma spremeni predlagani nabor tem ter jih predlaga
ministru v potrditev.
18. člen
(programi za profesionalni razvoj)
Programi za profesionalni razvoj so
namenjeni spodbujanju profesionalnega razvoja strokovnih delavcev v vseh fazah
poklicne kariere.
Programski svet opredeli potrebe po programih
za spodbujanje profesionalnega razvoja, predlaga ministru teme ter objavo
javnega razpisa za zbiranje programov.
Minister na predlog programskega sveta
objavi javni razpis za zbiranje programov. Na javni razpis se lahko prijavi
vsaka pravna in fizična oseba, ki je registrirana za opravljanje izobraževalne
dejavnosti.
3. Javni razpis za zbiranje programov
19. člen
(javni razpis)
Kadar je s tem pravilnikom določeno, da
minister za zbiranje programov objavi javni razpis, se postopek na predlog
programskega sveta začne s sklepom ministra o izvedbi javnega razpisa za
zbiranje programov za nadaljnje izobraževanje in usposabljanje strokovnih
delavcev v vzgoji in izobraževanju.
S sklepom se določi:
-      
sklope programov, ki so predmet javnega razpisa,
-      
teme, ki jih programski svet predlaga za posamezne sklope,
-      
najdaljše trajanje programa,
-      
najvišjo ceno za posamezno izvedbo programa oziroma najvišjo kotizacijo
na udeleženca,
-      
obdobje, v katerem se bodo izvajali izbrani programi.
Minister s sklepom določi tudi komisijo za
odpiranje vlog.
20. člen
(objava javnega razpisa)
Javni razpis za izbor programov se objavi v
Uradnem listu Republike Slovenije.
Objava vsebuje zlasti:
-      
navedbo ministrstva, pristojnega za šolstvo, in njegov sedež,
-      
pravno podlago za izvedbo javnega razpisa,
-      
predmet javnega razpisa z navedbo programskih sklopov in tem v okviru
tematskih sklopov, najvišjo ceno oziroma kotizacijo ter trajanjem,
-      
okvirno višino razpoložljivih sredstev, če se ta dodeljujejo,
-      
navedbo osnovnih pogojev za kandidiranje na javnem razpisu,
-      
navedbo potrebnih dokazil, s katerimi vlagatelj dokazuje izpolnjevanje
pogojev,
-      
navedbo meril za izbor,
-      
navedbo zahtevane vsebine vloge,
-      
določilo, da se vloga šteje za popolno, če je v razpisanem roku za
predložitev vlog posredovana z zahtevano vsebino na navedeni naslov tudi v
elektronski obliki,
-      
rok za predložitev vlog,
-      
rok, v katerem bodo vlagatelji obveščeni o izidu javnega razpisa,
-      
kraj, čas in osebo, ki daje informacije o izvedbi razpisa.
21. člen
(rok za objavo javnega razpisa)
Javni razpis se, upoštevaje roke iz
tretjega odstavka 16., 17. oziroma 18. člena ter v skladu s prvim odstavkom 25.
člena tega pravilnika, objavi v tekočem šolskem letu za programe, ki se bodo
izvajali v naslednjem šolskem letu.
22. člen
(postopek)
Postopek javnega razpisa poteka po
naslednjem vrstnem redu:
1.    
sklep ministra o izvedbi postopka,
2.    
priprava in objava javnega razpisa,
3.    
odpiranje vlog,
4.    
ocena formalne popolnosti vlog, ki jo opravi komisija za odpiranje,
5.    
dopolnjevanje vlog,
6.    
presoja skladnosti programa z merili izbora, ki jo opravi programski
svet,
7.    
predlog izbranih programov, ki ga programski svet predloži v potrditev
ministru,
8.    
sklep ministra o izbiri programov.
23. člen
(izbira programov)
Minister s skupnim sklepom izbere programe,
ki jih za izbor predlaga programski svet. S sklepom minister določi tudi
trajanje programa in ceno za posamezno izvedbo oziroma kotizacijo na
udeleženca.
Predlagatelje programov, za katere
programski svet ugotovi, da ne ustrezajo razpisanim merilom oziroma ne izpolnjujejo
drugih pogojev iz javnega razpisa, ministrstvo obvesti s sklepom, v katerem
navede razloge za svojo odločitev.
Programi, izbrani na podlagi javnega
razpisa, se uvrstijo med programe, ki so objavljeni v skladu s tem pravilnikom.
24. člen
(subsidiarna uporaba predpisov)
Za vsa vprašanja v zvezi s postopkom
javnega razpisa, ki niso urejena s tem pravilnikom, se smiselno uporabljajo
določbe predpisov, ki urejajo postopke za izvrševanje proračuna Republike
Slovenije.
4. Objava programov
25. člen
(objava programov)
Programe, za katere je tako določeno s tem
pravilnikom, programski svet objavi na svetovnem spletu. Programi se objavijo
praviloma najkasneje do konca tekočega šolskega leta za naslednje šolsko leto.
V izjemnih primerih, ko se izkažejo potrebe
po dodatnih naročilih programov v skladu s tem pravilnikom, se objava dopolni
tudi po izteku roka, določenega v prejšnjem odstavku.
26. člen
(sestavine objave programov)
V objavi se za vsak program navede:
-      
firma oziroma ime in sedež oziroma prebivališče izvajalca,
-      
ime programa,
-      
število točk, s katerimi se ovrednoti program,
-      
koordinator programa,
-      
število ur programa,
-      
tip izvedbe: za celoten učiteljski zbor ali za določeno število
prijavljenih strokovnih delavcev,
-      
ciljne skupine,
-      
cilji programa,
-      
teme, vsebine in predavatelji,
-      
število ur in oblike dela za posamezno temo,
-      
pogoji za udeležbo,
-      
obveznosti udeležencev,
-      
rok prijave in kraj izvedbe,
-      
posebnosti programa,
-      
cena programa, kadar je program namenjen celotnemu učiteljskemu zboru,
oziroma višina kotizacije za posameznega udeleženca.
Za programe iz 16. in 18. člena tega
pravilnika se navede tudi reference izvajalca s številom že izvedenih
programov, vsebinami in naročniki. (črtan)
IV. NADALJNJE IZOBRAŽEVANJE IN USPOSABLJANJE STROKOVNIH
DELAVCEV KOT POGOJ ZA NAPREDOVANJE V NAZIV
27. člen
(zagotavljanje možnosti nadaljnjega
izobraževanja in usposabljanja)
Javni vrtec oziroma šola strokovnim
delavcem omogoča nadaljnje izobraževanje in usposabljanje v skladu s predpisi,
ki veljajo za strokovne delavce na področju vzgoje in izobraževanja.
28. člen
(predpisani program kot prednostni
program)
Strokovni delavec, ki poučuje predmet
oziroma izvaja strokovno delo, za katerega je v prilogi k pravilniku, ki določa
izobrazbene pogoje strokovnih delavcev v vzgoji in izobraževanju, naveden
predpisani program, ima pravico in dolžnost, da se izobražuje v tem programu.
Ravnatelj je dolžan za strokovnega delavca
iz prejšnjega odstavka prednostno načrtovati izobraževanje v predpisanem
programu v okviru letnega delovnega načrta in mu prednostno omogočiti udeležbo
v tem programu.
29. člen
(pravica do točk za napredovanje v naziv)
Z nadaljnjim izobraževanjem in
usposabljanjem lahko strokovni delavci pridobijo točke, ki se upoštevajo v
sistemu napredovanja strokovnih delavcev v nazive.
Pravico do točk pridobi strokovni delavec,
ki:
-      
opravi vse obveznosti, določene s študijskim programom za
izpopolnjevanje izobrazbe, s katerim si pridobi usposobljenost, ki je ni mogoče
pridobiti v študijskih programih za pridobitev izobrazbe oziroma je ni bilo
mogoče pridobiti v času, ko se je strokovni delavec izobraževal,
-      
opravi vse obveznosti, določene s programom profesionalnega
usposabljanja, tematsko konferenco, z izobraževanjem v mrežah ali s programom
računalniškega opismenjevanja, oziroma
-      
opravi vse obveznosti iz programa in je bilo ugotovljeno, da so cilji
programa skladni s cilji, določenimi v 2. členu tega pravilnika ter so
izpolnjeni ostali pogoji, določeni s tem pravilnikom.
29.a člen
(prenehal
veljati)
30. člen
(prenehal
veljati)
31. člen
(točkovanje programov nadaljnjega
izobraževanja in usposabljanja)
Točke v skladu s tem pravilnikom lahko
pridobi program, ki traja najmanj 8 ur.
Kadar s tem pravilnikom ni drugače
določeno, se programi točkujejo na naslednji način:
-       
od 8 do 15 ur       0,5 točke,
-       
od 16 do 23 ur     1 točka,
-       
24 ur in več          1,5 točke.
Predpisani programi se točkujejo na naslednji
način:
-      
od 8 do 11 ur        0,5 točke,
-      
od 12 do 17 ur      1 točka,
-      
od 18 do 23 ur      1,5 točke,
-       
24 ur in več          2 točki.
32. člen
(točkovanje programov za izpopolnjevanja
izobrazbe)
Število točk za posamezni program za
izpopolnjevanje izobrazbe določi minister.
32.a člen
(točkovanje daljših programov)
Način točkovanja programov, ki so daljši od
24 ur, na predlog programskega sveta določi minister s sklepom.
V. FINANCIRANJE OBJAVLJENIH PROGRAMOV
33. člen
(deleži financiranja programov, ki se
naročajo izvajalcem)
Delež financiranja programov za
izpopolnjevanje izobrazbe ter višino kotizacij določi minister na predlog
programskega sveta za vsako šolsko leto.
Programski svet predlaga delež
sofinanciranja programov za izpopolnjevanje izobrazbe v skladu z izkazanimi
potrebami po strokovnih delavcih s tovrstno izobrazbo.
Program šole za ravnatelje se financira na
podlagi enajste alinee sedmega odstavka 81. člena ZOFVI v skladu z ustanovitvenim
aktom na podlagi prvega odstavka 106. člena ZOFVI.
Predpisane programe ministrstvo financira v
celoti, zato udeleženci zanje ne plačujejo kotizacij.
Delež financiranja posodobitvenih programov
določi na predlog programskega sveta minister za vsako šolsko leto posebej
glede na število programov, načrtovano število izvedb ter razpoložljiva
finančna sredstva.
34. člen
(sestavine pogodbe)
Za financiranje oziroma sofinanciranje
programov za izpopolnjevanje izobrazbe, predpisanih programov ter posodobitvenih
programov se sklene pogodba med ministrstvom in izvajalcem programa. Pogodba
mora vsebovati zlasti:
-      
pogodbeni stranki,
-      
predmet pogodbe oziroma namen, za katerega so sredstva dodeljena,
-      
rok za izvedbo predmeta pogodbe,
-      
višino dodeljenih finančnih sredstev in dinamiko plačevanja,
-      
skrbnika pogodbe za vsako pogodbeno stranko,
-      
način nadzora izvajanja programa in preverjanje namenske porabe
dodeljenih sredstev,
-      
zahtevo po poročanju o porabi sredstev oziroma zaključno poročilo,
-      
razloge, zaradi katerih ministrstvo zadrži izvajanje pogodbe oziroma jo
odpove in zahteva vračilo sredstev,
-      
pristojno sodišče za reševanje sporov,
-      
podpis in žig za obe pogodbeni stranki,
-      
datum sklenitve pogodbe.
35. člen
(kritje stroškov za izobraževanje v
ostalih programih)
Stroške za izobraževanje v programih za
profesionalni razvoj, programih za razvoj vzgojno-izobraževalne prakse in
tematskih konferencah praviloma v celoti krijejo javni vrtci in šole iz
sredstev, ki jih v skladu z normativi in standardi prejemajo za materialne
stroške. Na predlog programskega sveta lahko minister sprejme sklep, da se tudi
ti programi sofinancirajo iz sredstev proračuna Republike Slovenije, namenjenih
za nadaljnje izobraževanje in usposabljanje strokovnih delavcev v vzgoji in
izobraževanju oziroma iz drugih namenskih sredstev.
VI. DOKUMENTACIJA O NADALJNJEM IZOBRAŽEVANJU IN USPOSABLJANJU
TER VARSTVO OSEBNIH PODATKOV
36. člen
(vrste potrdil)
Vrste potrdil, ki se izdajo v skladu s tem
pravilnikom, so:
-      
potrdilo o udeležbi v programu nadaljnjega izobraževanja in
usposabljanja,
-      
potrdilo o opravljenem študijskem programu za izpopolnjevanje, ki je javna
listina v skladu s predpisi s področja visokega šolstva,
-      
potrdilo o pridobljenem številu točk za napredovanje v naziv, ki se izda
strokovnemu delavcu po opravljenem študijskem programu za izpopolnjevanje,
-      
potrdilo o opravljenem programu za izpopolnjevanje izobrazbe iz druge
alinee prvega odstavka 10. člena tega pravilnika,
-      
potrdilo o opravljenem programu šole za ravnatelje,
-      
potrdilo o opravljenem programu profesionalnega usposabljanja,
-      
(črtana),
-      
potrdilo o izvajanju programa, ki se izda predavatelju oziroma vodji
delavnice v okviru programa.
Potrdila iz četrte, pete in šeste alinee
prejšnjega odstavka tega člena vsebujejo tudi podatek o pridobljenem številu
točk za napredovanje strokovnega delavca v naziv.
Potrdil iz druge do vključno šeste alinee
prvega odstavka tega člena ni mogoče izdati, dokler udeleženec ne odda evalvacijskega
vprašalnika, ki ga na predlog programskega sveta določi minister.
37. člen
(določanje vsebine in oblike potrdil)
Vsebino in obliko potrdil iz prejšnjega
člena določi minister, razen potrdila iz druge alinee prvega odstavka, ki ga
določijo visokošolske institucije, izvajalke teh programov, v skladu s predpisi
s področja visokega šolstva.
38. člen
(izdajanje potrdil)
Potrdilo iz prve alinee prvega odstavka 36.
člena tega pravilnika izda udeležencu na njegovo željo izvajalec programa.
Potrdila iz druge in tretje alinee prvega
odstavka 36. člena tega pravilnika izdajajo izvajalci študijskih programov za
izpopolnjevanje.
Potrdilo iz četrte alinee prvega odstavka
36. člena tega pravilnika izda izvajalec programa za izpopolnjevanje izobrazbe
iz druge alinee prvega odstavka 10. člena tega pravilnika.
Potrdilo iz pete alinee prvega odstavka 36.
člena tega pravilnika izda Šola za ravnatelje.
Potrdilo iz šeste alinee prvega odstavka
36. člena tega pravilnika izdajajo izvajalci programov profesionalnega
usposabljanja.
Potrdilo iz šeste alinee prvega odstavka
36. člena tega pravilnika izdajajo tudi izvajalci drugih programov,
navedeni v petem odstavku 3. člena tega pravilnika, in sicer:
-      
za tematske konference ravnatelj vrtca oziroma šole,
-      
za izobraževanje v mrežah organizator mreže,
-      
za verificiran program izvajalec programa na podlagi odločbe
ministrstva.
Potrdilo iz sedme alinee prvega odstavka
36. člena tega pravilnika izda predavatelju oziroma vodji delavnice v okviru programa
na njegovo željo izvajalec programa.
Izvajalec ne sme strokovnemu delavcu za
isti program izdati hkrati potrdila iz šeste in sedme alinee prvega odstavka
36. člena tega pravilnika.
39. člen
(poročanje in evidence)
Izvajalci, ki izvajajo programe nadaljnjega
izobraževanja in usposabljanja, navedeni v 3. členu tega pravilnika,
morajo poročati ministrstvu o izvedenih programih, udeležencem izdati potrdila
o opravljenem programu in voditi lastno evidenco o izdanih potrdilih.
Ministrstvo vodi evidence o izvajalcih
programov, o programih in o udeležencih programov ter zbira, uporablja in hrani
osebne podatke v skladu s predpisi.

Pravilnik o nadaljnjem izobraževanju in
usposabljanju strokovnih delavcev v vzgoji in izobraževanju (Uradni list RS,
št. 64/04)
vsebuje naslednje prehodne in končne določbe:
»VII. PREHODNE IN KONČNE DOLOČBE
40. člen
Ne glede na določbe 15., 17. in 18. člena tega pravilnika programski svet prvič pozove upravičene predlagatelje programov
oziroma tem za programe najkasneje do konca januarja 2005.
Ne glede na določbo 16. člena tega
pravilnika programski svet prvič pozove upravičene predlagatelje tem za programe
najkasneje v roku 30 dni od dne uveljavitve tega pravilnika.
41. člen
Z dnem uveljavitve tega pravilnika preneha
veljati Pravilnik o strokovnem spopolnjevanju, izobraževanju in usposabljanju
strokovnih delavcev v vzgoji in izobraževanju in o postopku za izbiro programov
(Uradni list RS, št. 80/98 in 22/03).
42. člen
Programi strokovnega spopolnjevanja,
izbrani v skladu s pravilnikom iz prejšnjega člena, se dokončajo in vrednotijo
po določbah navedenega pravilnika.
Za programe, ki so bili v skladu s
pravilnikom iz prejšnjega člena izbrani na javnem razpisu za izvajanje
naročenih programov stalnega strokovnega spopolnjevanja za šolsko leto
2003/2004, se z aneksom k pogodbi, sklenjeni za izvajanje financiranja in
sofinanciranja programov stalnega strokovnega spopolnjevanja strokovnih
delavcev v vzgoji in izobraževanju, dogovori ena dodatna izvedba programa v
šolskem letu 2004/2005.
Določba prejšnjega odstavka ne velja za
tiste naročene programe, ki so bili izbrani na javnem razpisu za izvajanje
naročenih programov stalnega strokovnega spopolnjevanja za šolsko leto
2003/2004 kot programi, ki jih zahtevajo novi učni načrti po pravilnikih o
vrsti in smeri izobrazbe.
43. člen
Programski svet oblikuje seznam naročenih
programov, ki so se v skladu s pravilnikom iz 41. člena tega pravilnika izvajali
od vključno šolskega leta 1999/2000 dalje, in za katere meni, da so vsebinsko
enakovredni s predpisanimi programi iz 12. člena tega pravilnika.
Seznam programov iz prejšnjega odstavka
programski svet najkasneje v roku 30 dni od dne uveljavitve tega pravilnika
predloži v potrditev ministru, ki navedenim programom prizna enakovrednost s
predpisanimi programi po tem pravilniku.
44. člen
Člani programskega sveta, ki so bili
imenovani v skladu s pravilnikom iz 41. člena tega pravilnika, opravljajo
naloge člana programskega sveta do konstituiranja programskega sveta v skladu s
tem pravilnikom.
Minister imenuje člane programskega sveta v
skladu s tem pravilnikom najkasneje do konca decembra 2004. Z dnem imenovanja
novih članov preneha mandat dotedanjim.
45. člen
Z dnem uveljavitve tega pravilnika preneha
mandat programskim sosvetom, ki jih je programski svet imenoval v skladu s
pravilnikom iz 41. člena tega pravilnika.
Stalna delovna telesa programskega sveta,
oblikovana v skladu s pravilnikom iz 41. člena tega pravilnika, opravljajo naloge
do konstituiranja programskega sveta v skladu s prejšnjim členom.
46. člen
Poslovnik, s katerim je programski svet v
skladu s pravilnikom iz 41. člena tega pravilnika uredil svoje delovanje,
delovanje programskih sosvetov in stalnih delovnih teles, se smiselno uporablja
do sprejema novega poslovnika v skladu s tem pravilnikom.
47. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o nadaljnjem izobraževanju in usposabljanju strokovnih delavcev v
vzgoji in izobraževanju (Uradni list RS, št. 83/05) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o nadaljnjem izobraževanju in usposabljanju strokovnih delavcev v
vzgoji in izobraževanju (Uradni list RS, št. 27/07) vsebuje naslednjo prehodno in
končno določbo:
»PREHODNA IN KONČNA DOLOČBA
29. člen
Pri napredovanju zaposlenih v vzgoji in
izobraževanju v nazive se kot programi strokovnega spopolnjevanja upoštevajo programi
nadaljnjega izobraževanja in usposabljanja.
30. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o napredovanju zaposlenih v vzgoji in izobraževanju v nazive (Uradni
list RS, št. 123/08) vsebuje naslednjo končno določbo:
»15. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o nadaljnjem
izobraževanju in usposabljanju strokovnih delavcev v vzgoji in izobraževanju
(Uradni list RS, št. 42/09) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi Uradnem listu Republike Slovenije.«.