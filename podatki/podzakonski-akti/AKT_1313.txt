1. člen
(vsebina in uporaba splošnega akta)
(1) Ta splošni akt
določa način določanja minimalnega nadomestila, ki ga izvajalec povrne svojim
končnim uporabnikom v primeru, ko naročena javna komunikacijska storitev ne
deluje oziroma deluje slabše.
(2) Ta splošni akt se
uporablja za izvajalce storitev dostopa do interneta in izvajalce javno
dostopnih medosebnih komunikacijskih storitev, ki nadzorujejo vsaj nekatere
elemente omrežja (v nadaljevanjem besedilu: izvajalci).
(3) Ta splošni akt v
ničemer ne posega v pravice končnega uporabnika do odstopa od pogodbe, kot jo
opredeljuje Zakon o elektronskih komunikacijah (Uradni list RS, št. 130/22 in 18/23 – ZDU-1O; v nadaljnjem
besedilu: zakon) in na pravice, ki jih uporabnik storitve dostopa do interneta
izvaja neposredno na podlagi Uredbe (EU) 2015/2120 Evropskega parlamenta in
Sveta z dne 25. novembra 2015 o določitvi
ukrepov v zvezi z dostopom do odprtega interneta in spremembi Direktive
2002/22/ES o univerzalni storitvi in pravicah uporabnikov v zvezi z
elektronskimi komunikacijskimi omrežji in storitvami ter Uredbe (EU) št. 531/2012 o gostovanju v javnih mobilnih
komunikacijskih omrežjih v Uniji.
2. člen
(pomen izrazov)
(1) Izrazi, uporabljeni
v tem splošnem aktu, pomenijo:
1.     
Enostavna napaka je napaka na posamezni storitvi, ki jo lahko izvajalec
ali operater omrežja korigira z daljinskim posegom. Daljinski poseg je npr.
nasvet uporabniku, odprava napake z daljinskim posegom v terminalno opremo
uporabnika ali v operaterjevo lastno opremo ali sisteme (npr. nastavitev
terminalne opreme, sprememba konfiguracije omrežne opreme ali sistemov
izvajalca storitve oziroma operaterja omrežja).
2.     
Javna komunikacijska omrežja na fiksni lokaciji so omrežja, ki se v
celoti ali pretežno uporabljajo za zagotavljanje elektronskih komunikacijskih
storitev, dostopnih javnosti in omogočajo prenos informacij med omrežnimi
priključnimi točkami. Povezava od končnih uporabnikov do operaterja je izvedena
preko sukanega bakrenega para, xDSL dostopa, kabelskega koaksialnega omrežja,
optičnega omrežja (FTTx) in preko fiksnega brezžičnega omrežja.
3.     
Javna mobilna komunikacijska omrežja so omrežja, ki delujejo z uporabo
tehnologij in standardov (GSM, UMTS, LTE itd.) in se uporabljajo za zagotavljanje
javno dostopnih mobilnih storitev prenosa govornih komunikacij, tekstovnih
sporočil (SMS) in prenos podatkovnega prometa med omrežnimi priključnimi
točkami.
4.     
Nadomestilo je denarno povračilo za čas, ko končni uporabnik zaradi
nedelovanja ali slabšega delovanja javne komunikacijske storitve ne more
uporabljati ali jo uporablja le v omejenem obsegu in je izraženo v odstotkih od
mesečne naročnine, kot jo ima izvajalec objavljeno v svojem rednem ceniku (brez
upoštevanja morebitnih akcij, popustov in ugodnosti).
5.     
Napaka pomeni nedelovanje oziroma slabše delovanje javne komunikacijske
storitve, ki onemogoča funkcionalnost javne komunikacijske storitve oziroma
njen sprejem, upoštevajoč tehnološka dejstva.
6.     
Televizijska storitev vključuje IP televizijo, kabelsko televizijo,
satelitsko televizijo in MMDS, ne vključuje pa storitev prizemne televizije.
7.     
Zahtevna napaka je napaka, za katero je potreben poseg na
infrastrukturnem delu omrežja (fizičnem sloju OSI modela, omrežni opremi
operaterja, zamenjava sistemov itd.) ali je za njeno odpravo potreben poseg na
terenu oziroma na lokaciji naročnika.
(2) Preostali izrazi,
uporabljeni v tem splošnem aktu, imajo enak pomen, kot je določen v zakonu.
3. člen
(nedelovanje oziroma slabše delovanje storitve)
(1) Izvajalci v primeru
nedelovanja javne komunikacijske storitve ali njenega slabšega delovanja
končnemu uporabniku povrnejo nadomestilo, kot je določeno v 6. členu tega splošnega akta. Povrnitev
nadomestila je odvisna od vrste napake in trajanja nedelovanja oziroma slabšega
delovanja storitve.
(2) Za nedelovanje
oziroma slabše delovanje javne komunikacijske storitve gre v primerih, ko
končni uporabnik storitve ne more uporabljati (popolna nezmožnost uporabe)
oziroma gre za trajajoče delovanje storitve na način, ki ni skladen s
pogodbenimi pogoji in ne omogoča funkcionalne uporabe po objektivnih kriterijih
stroke.
(3) Za nedelovanje
oziroma slabše delovanje storitve v javnih mobilnih komunikacijskih omrežjih ne
gre v tistih primerih, kjer je vzrok v nepokrivanju območja z mobilnim
signalom.
(4) Za nedelovanje
oziroma slabše delovanje televizijske storitve po tem splošnem aktu ne gre v
primerih, kadar je vzrok nedelovanja oziroma slabšega delovanja dokazano
nezadostna kvaliteta TV signala, ki ga izvajalec prejme od izdajatelja ali
distributerja televizijskega programa.
4. člen
(prijava napake in sodelovanje končnega uporabnika pri
odpravi napake)
(1) Končni uporabnik je
dolžan izvajalcu oziroma operaterju omrežja zagotoviti dostop do omrežnih
elementov, ki so pod njegovim neposrednim nadzorom (npr. dostop do telekomunikacijske
omarice v nepremičnini končnega uporabnika, dostop do modema itd.) ter aktivno
sodelovati pri odpravi napake in pri tem ravnati po navodilih izvajalca oziroma
operaterja omrežja.
(2) Izvajalec v
naročniški pogodbi s končnim uporabnikom oziroma v svojih splošnih pogojih
podrobneje opredeli način sodelovanja končnega uporabnika pri odpravi napake
ter posledice za primer, ko končni uporabnik pri odpravi napake ne sodeluje.
(3) V aktih iz
prejšnjega odstavka lahko izvajalec kot pogoj za uveljavljanje nadomestila
določi, da mora končni uporabnik napako sporočiti izvajalcu. V tem primeru mora
izvajalec zagotoviti možnost prijave napake 24 ur na dan vse dni v letu (npr.
brezplačna telefonska številka za prijavo napake, elektronska pošta, prijava
preko spletnega obrazca ipd).
5. člen
(nadomestila v primeru paketnih storitev)
(1) Če je končni
uporabnik naročnik paketnih storitev, mu izvajalec povrne nadomestilo v
sorazmernem delu naročnine za nedelujočo oziroma slabše delujočo storitev, kot
jo ima objavljeno v svojem ceniku.
(2) Če izvajalec v
ceniku nima določene naročnine za posamezno storitev, povrne končnemu
uporabniku sorazmerni del naročnine v razmerju, ki ga predstavlja posamezna
storitev v številu storitev, zajetih v paket (npr. v paketu »trojček« v primeru
nedelovanja oziroma slabšega delovanja ene storitve izvajalec povrne 1/3
naročnine). Na enak način se določa tudi nadomestilo v deležu naročnine v
primeru zakupa več storitev znotraj enega paketa (npr. zakup minut, SMS in
prenosa podatkov).
6. člen
(višina minimalnih nadomestil)
(1) Minimalno
nadomestilo po tem členu se določi glede na čas, ko končni uporabnik zaradi
nedelovanja ali slabšega delovanja javne komunikacijske storitve ne more
uporabljati ali jo uporablja le v omejenem obsegu in je izraženo v odstotkih od
mesečne naročnine, kot jo ima izvajalec objavljeno v svojem rednem ceniku (brez
upoštevanja morebitnih akcij, popustov in ugodnosti).
(2) Za
storitve, ki se zagotavljajo preko javnega komunikacijskega omrežja na fiksni
lokaciji (npr. fiksna telefonija, dostop do interneta, televizijska storitev
itd.), se višina minimalnega nadomestila določi kot sledi:


Napaka

Čas trajanja napake 

Višina
  minimalnega nadomestila


Enostavna napaka

od 12 do 24 ur 

10 % mesečne naročnine 


od 24 do 48 ur 

20 % mesečne naročnine 


od 48 do 72 ur 

50 % mesečne naročnine 


nad 72 ur 

100 % mesečne naročnine 


Zahtevnejša napaka

od 72 do 96 ur 

20 % mesečne naročnine 


od 96 do 120 ur 

50 % mesečne naročnine 


nad 120 ur 

100 % mesečne naročnine 


(3) Za
storitve, ki se zagotavljajo preko javnega mobilnega komunikacijskega omrežja
(npr. mobilna telefonija, tekstovna sporočila (SMS), dostop do interneta itd.)
se višina minimalnega nadomestila določi kot sledi:


Napaka

Čas trajanja napake 

Višina
  minimalnega nadomestila


Nedelovanje ali slabše delovanje javne komunikacijske
  storitve

od 14 do 24 ur 

10 % mesečne naročnine 


od 24 do 48 ur 

25 % mesečne naročnine 


od 48 do 72 ur 

50 % mesečne naročnine 


nad 72 ur

100 % mesečne naročnine


(4) Čas trajanja napake
se šteje od trenutka prijave napake, če je napaka prijavljena med 7. in 19.
uro. V primeru, da je napaka prijavljena med 19. uro in 7. uro naslednjega dne,
čas trajanja napake teče od 7. ure naslednjega dne.
7. člen
(izplačilo nadomestila)
(1) Izvajalec v aktih
iz drugega odstavka 4. člena tega
splošnega akta določi obliko izplačila nadomestila končnemu uporabniku, pri
čemer so oblike izplačil predvsem naslednje:
-       
dobropis na naslednjem mesečnem računu,
-       
izdaja dobropisa, katerega znesek si naročnik sam odšteje pri plačilu
naslednjega mesečnega računa,
-       
nakazilo zneska na transakcijski račun končnega uporabnika v primeru
prenehanja naročniškega razmerja ali v primeru, da končni uporabnik svoje
obveznosti poravnava preko trajnika.
(2) Izvajalec lahko v
primeru, ko se storitev določeno daljše obdobje do dokončne oprave napake
zagotavlja v slabši kakovosti, v dogovoru s končnim uporabnikom ponudi znižanje
mesečne naročnine, pri čemer izhaja najmanj iz višine nadomestil iz 6. člena tega splošnega akta.
PREHODNA IN KONČNA DOLOČBA
8. člen
(začetek veljavnosti)
Ta splošni akt začne veljati dva meseca po objavi v Uradnem
listu Republike Slovenije, pri čemer izvajalci svoje splošne pogoje prilagodijo
v roku iz 318. člena zakona.
Št. 0073-36/2022/5 
Ljubljana, dne 7. marca 2023 
EVA 2023-1545-0004
Mag. Tanja Muha
v.d. direktorja