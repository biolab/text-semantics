I. SPLOŠNA DOLOČBA
1. člen
Ta pravilnik ureja obveznost označevanja
živali, pogoje za izdajo, vsebino in obliko veterinarskega spričevala za živali
in trupe zaklanih živali, vsebino in obliko veterinarske napotnice, vsebino
izjave o prehranski varnosti živali za zakol in povratne informacije izvornemu
gospodarstvu, izjave prevoznika živali na območju Republike Slovenije ter način
izpolnjevanja in hrambo obrazcev iz tega pravilnika.
II. OZNAČEVANJE ŽIVALI
2. člen
(1) Rejne živali morajo biti označene v
skladu s predpisi, ki urejajo identifikacijo in registracijo rejnih živali. 
(2) Rejne in hišne živali, za katere način
označitve ni posebej predpisan, morajo biti v prometu in pri trgovanju označene
na način, ki omogoča njihovo identifikacijo.
3. člen
(prenehal veljati)
III. VETERINARSKO SPRIČEVALO
4. člen
Veterinarsko spričevalo se izda in potrdi
za: 
-       
živo perutnino za zakol, prepeljano iz gospodarstva v klavnico; 
-       
trupe gojene divjadi, zaklane na gospodarstvu in prepeljane iz
gospodarstva v klavnico; 
-       
pse, mačke in bele dihurje za premike med državami članicami ali ob
njihovem vnosu iz tretjih držav na območje Skupnosti ne glede na to, ali gre za
prvi ali ponovni vnos na območje Skupnosti.
5. člen
(1) Veterinarska spričevala, predpisana za
živo perutnino, ki je namenjena iz gospodarstva v klavnico in trupe gojene
divjadi, ki se odpremljajo z gospodarstva v klavnico, potrjuje uradni
veterinar. 
(2) Veterinarska spričevala, predpisana za
pse, mačke in bele dihurje, potrjuje odobreni veterinar.
6. člen
(1) Za premike perutnine za zakol,
prepeljano z gospodarstva v klavnico, pri kateri je bil opravljen ante mortem
pregled na gospodarstvu v skladu z zahtevami iz 7 (a) točke III. Oddelka
Priloge II Uredbe (ES) št. 853/2004 Evropskega parlamenta in Sveta z dne 29.
aprila 2004 o posebnih higienskih pravilih za živila živalskega izvora (UL L
št. 139 z dne 30. 4. 2004, str. 55, z vsemi spremembami; v nadaljnjem besedilu:
Uredba 853/2004/ES) mora biti veterinarsko spričevalo izdano na obrazcu iz
Priloge 2, ki je sestavni del tega pravilnika; 
(2) Za premike trupov gojene divjadi,
zaklane na gospodarstvu in namenjene v klavnico, mora biti veterinarsko
spričevalo izdano na obrazcu iz Priloge 3, ki je sestavni del tega pravilnika
in se uporablja v skladu z zahtevami iz 3 (j) točke III. Oddelka Priloge III
Uredbe 853/2004/ES; 
(3) Za premike psov, mačk in belih dihurjev
mora biti veterinarsko spričevalo v obliki knjižice, kot je določeno v
pravilniku, ki ureja veterinarske pogoje, ki morajo biti izpolnjeni za
nekomercialne premike hišnih živali, in o modelu potnega lista, ki mora
spremljati te živali.
7. člen
Veterinarsko spričevalo se lahko potrdi za
vsako žival posebej ali za več živali skupaj, če so iste vrste, pripadajo
istemu imetniku in predstavljajo eno epizootiološko enoto.
8. člen
Veterinarsko spričevalo velja: 
-       
72 ur za žive živali, prepeljane z gospodarstva v klavnico; 
-       
za čas prevoza v klavnico za trupe gojene divjadi; 
-       
12 mesecev od dneva izdaje ali podaljšanja, za pse, mačke in dihurje.
IV. VETERINARSKA NAPOTNICA
9. člen
Veterinarsko napotnico izda in potrdi
odobreni veterinar: 
-       
za bolne in poškodovane živali, pri katerih so ogrožene osnovne
življenjske funkcije, če se odpremljajo v klavnico pod pogojem, da jim tak
prevoz ne povzroči nepotrebnega trpljenja, ter za živali, ki se odpremljajo v
klavnico iz gospodarstev brez veljavnih statusov ali iz gospodarstev z
nepreverjenimi ali sumljivimi epizootiološkimi razmerami. Ta napotnica je
predpisana v Prilogi 4, ki je sestavni del tega pravilnika, njena veljavnost je
24 ur od njene izdaje; 
-       
za takojšnjo odpremo trupov v sili zaklanih živali v klavnico. Ta
napotnica mora biti izdana na obrazcu, ki je predpisan v Prilogi 5, ki je
sestavni del tega pravilnika.
10. člen
Veterinarsko spričevalo in veterinarsko
napotnico se lahko potrdi le za žival ali trup živali, ki izvira z območja,
kjer ni bila ugotovljena kužna bolezen, zaradi katere bi bila odrejena prepoved
izdaje spričeval.
V. IZJAVA O PREHRANSKI VARNOSTI ŽIVALI ZA ZAKOL
11. člen
(1) Vse živali in trupe živali, ki se jih
pošilja v klavnico, mora spremljati izpolnjena izjava o prehranski varnosti
živali za zakol, katere vsebina je predpisana v Prilogi 6, ki je sestavni del
tega pravilnika. 
(2) Resničnost podatkov, ki so navedeni na
izjavi, s svojim podpisom potrjuje imetnik živali. 
(3) Izjavo o prehranski varnosti živali za
zakol prejme obrat za klanje živali, ki ga mora posredovati uradnemu
veterinarju v klavnici.
VI. POVRATNA INFORMACIJA IZVORNEMU GOSPODARSTVU
12. člen
Uradni veterinar mora o ugotovljenih
nepravilnostih, ki so bile ugotovljene pred in po zakolu, obvestiti imetnika
rejnih živali. Obrazec je določen v Prilogi 7, ki je sestavni del tega
pravilnika.
VII. IZJAVA PREVOZNIKA
13. člen
Prevoznik živali mora za prevoz živali
podati podpisano izjavo, ki jo odda klavnici oziroma novemu imetniku živali.
Vsebina izjave je predpisana v Prilogi 8, ki je sestavni del tega pravilnika.
VIII. IZPOLNJEVANJE IN HRAMBA OBRAZCEV
14. člen
(1) Obrazci, predpisani s tem pravilnikom,
morajo biti izpolnjeni točno in čitljivo, tako da so podatki čitljivi tudi na
kopiji in jih ni mogoče izbrisati. 
(2) Spričevala in napotnice potrjujejo
uradni veterinarji in odobreni veterinarji s čitljivo napisanim osebnim imenom
ali štampiljko (faksimile) osebnega imena ter z lastnoročnim podpisom. Podpis
morajo žigosati.
15. člen
(1) Obrazci spričeval iz Prilog 2 in 3 tega
pravilnika, morajo biti povezani v blok po 25 oštevilčenih izvirnikov in 25
kopij. 
(2) Obrazci napotnic iz Prilog 4 in 5 tega
pravilnika, morajo biti povezani v blok po 50 oštevilčenih izvirnikov in 50 kopij.
(3) Kopije obrazcev, ki ostanejo v bloku,
je treba hraniti najmanj tri leta po izdaji zadnjega obrazca v bloku. 
(4) Uradni veterinarji morajo hraniti
izjave o prehranski varnosti živali za zakol najmanj tri leta od zakola živali.

Priloga 1: (prenehala
veljati)
Priloga
2: Veterinarsko spričevalo za žive živali, prepeljane iz gospodarstva v
klavnico
Priloga
3: Veterinarsko spričevalo za živali, zaklane na gospodarstvu, prepeljane v
klavnico
Priloga
4: Veterinarska napotnica
Priloga
5: Veterinarska napotnica za odpremo trupov v sili zaklanih živali v klavnico
Priloga
6: Izjava o prehranski varnosti za živali namenjene v zakol (Informacija o
prehranjevalni verigi)
Priloga
7: Povratna informacija uradnega veterinarja izvornemu gospodarstvu
Priloga
8: Izjava o prevozu živali

Pravilnik o označevanju živali, veterinarskem
spričevalu in napotnici, izjavi o prehranski varnosti, povratni informaciji ter
izjavi prevoznika (Uradni list RS, št. 136/06) vsebuje naslednji prehodni in
končno določbo:
»IX. PREHODNI IN KONČNA DOLOČBA
16. člen
Do imenovanja odobrenih veterinarjev
opravljajo njihove naloge iz tega pravilnika veterinarji veterinarskih
organizacij s koncesijo.
17. člen
Z dnem uveljavitve tega pravilnika preneha
veljati Pravilnik o označevanju živali, veterinarskem spričevalu in veterinarski
napotnici (Uradni list RS, št. 8/04, 28/04, 95/04 in 110/05).
18. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o označevanju in registraciji hišnih
živali (Uradni list RS, št. 89/14) vsebuje naslednjo končno določbo:
»18. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije, 6. člen se začne uporabljati 29. decembra
2014, tretji odstavek 14. člena pa se začne uporabljati 1. julija 2015.«.