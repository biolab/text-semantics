1. člen
(vsebina pravilnika)
(1) S tem pravilnikom se določi način
izvajanja strokovnega usposabljanja in izpopolnjevanja, tarifa, imenovanje in
sestava komisij, postopek preverjanja znanja, postopek in merila priznavanja
strokovnega usposabljanja in izpopolnjevanja, izdajo potrdil o opravljenem
strokovnem usposabljanju in izpopolnjevanju ter preizkusu znanja varnostnega
osebja.
(2) Za izvajanje programov strokovnega
usposabljanja in izpopolnjevanja se uporabljajo predpisi, ki urejajo
izobraževanje odraslih, za pogoje in postopek preverjanja in potrjevanja znanj
in spretnosti pa se uporabljajo predpisi, ki urejajo nacionalne poklicne
kvalifikacije, razen če predpisi, ki urejajo zasebno varovanje, ne določajo
drugače.
2. člen
(strokovno usposabljanje in
izpopolnjevanje)
(1) Strokovno usposabljanje in
izpopolnjevanje varnostnega osebja po tem pravilniku pomeni:
-      
strokovno usposabljanje za pridobitev nacionalne poklicne kvalifikacije,
-      
obdobno strokovno izpopolnjevanje in
-      
strokovno izpopolnjevanje.
(2) S strokovnim usposabljanjem za
pridobitev nacionalne poklicne kvalifikacije kandidati usvojijo znanje in
spretnosti za opravljanje del in nalog varnostnega osebja ter se pripravijo na
preizkus strokovne usposobljenosti.
(3) Z obdobnim strokovnim
izpopolnjevanjem varnostno osebje posodablja in osveži znanje, se seznani z
novostmi na področju varovanja in zakonodaji ter pripravi na obdobni preizkus
strokovne usposobljenosti.
(4) S strokovnim izpopolnjevanjem
varnostno osebje poglablja in razširja strokovno znanje, spremlja strokovni
razvoj poklicnega področja in se pripravi na preizkus strokovne
usposobljenosti.
(5) Varnostnemu osebju, ki je
usposobljeno za več vrst dela, se prizna obdobno strokovno izpopolnjevanje za
ostale vrste dela, če opravi obdobno strokovno izpopolnjevanje za zahtevnejšo
vrsto dela po naslednjem zaporedju: varnostni menedžer, pooblaščeni inženir
varnostnih sistemov, varnostnik telesni stražar, operater varnostno-nadzornega
centra, varnostnik nadzornik, varnostnik, varnostnik čuvaj, varnostni tehnik.
3. člen
(prijava na usposabljanje)
(1) Nosilec javnega pooblastila za
strokovno usposabljanje in izpopolnjevanje varnostnega osebja (v nadaljnjem
besedilu: organizator usposabljanja) objavi termine za strokovno usposabljanje
in izpopolnjevanje varnostnega osebja (v nadaljnjem besedilu: usposabljanje) na
svojih spletnih straneh najmanj 60 dni pred datumom, določenim za začetek
usposabljanja, izjemoma pa jih lahko uskladi s potrebami kandidatov.
Organizator usposabljanja za vsak program strokovnega usposabljanja in
izpopolnjevanja vsaj enkrat letno določi rok za usposabljanje. Roki za
preverjanje in potrjevanje nacionalnih poklicnih kvalifikacij se objavijo v
skladu s predpisi, ki urejajo nacionalne poklicne kvalifikacije.
(2) Organizator usposabljanja
zagotovi, da je prijave za usposabljanje mogoče sprejeti po elektronski pošti
na njegov elektronski naslov.
(3) Prijavo kandidata za usposabljanje
vloži odgovorna oseba imetnika licence, ki napoti kandidata na usposabljanje,
ali kandidat sam pri organizatorju usposabljanja najmanj osem dni pred datumom,
določenim za začetek usposabljanja.
(4) Prijava kandidata mora vsebovati
njegovo osebno ime, rojstne podatke (dan, mesec, leto, kraj rojstva), stalno
oziroma začasno prebivališče (ulica s hišno številko, kraj in poštna številka),
kontaktne podatke (telefon oziroma elektronski naslov) in njegov podpis.
(5) Organizator usposabljanja
razporedi kandidata na usposabljanje ter ga obvesti o datumu, uri, kraju in
trajanju usposabljanja.
(6) Za prijavo, organizacijo, izvedbo,
stroške in postopek obdobnega strokovnega izpopolnjevanja ter obdobnega
preizkusa strokovne usposobljenosti se smiselno uporabljajo določbe tega
pravilnika, ki urejajo usposabljanje in izpopolnjevanje.
4. člen
(udeležba na usposabljanju)
(1) Kandidat uspešno zaključi
usposabljanje, če se udeleži najmanj 80 odstotkov predvidenih ur usposabljanja
za posamezen predmet, določen s programom strokovnega usposabljanja in
izpopolnjevanja.
(2) Organizator usposabljanja vodi
evidenco prisotnosti kandidata na usposabljanju, na podlagi katere se ugotavlja
udeležba na usposabljanju. Na podlagi njegove zahteve, se kandidatu izda
potrdilo o udeležbi na usposabljanju.
(3) Potrdilo vsebuje kandidatovo
osebno ime, rojstne podatke (dan, mesec, leto, kraj rojstva), stalno oziroma
začasno prebivališče (ulica s hišno številko, kraj in poštna številka),
evidenčno številko, čas in kraj izvedbe usposabljanja ter podpis odgovorne
osebe in žig organizatorja usposabljanja.
5. člen
(preizkus strokovne usposobljenosti)
(1) Usposobljenost kandidata po
programih strokovnega usposabljanja in izpopolnjevanja za pridobitev nacionalne
poklicne kvalifikacije se preveri s postopkom preverjanja in potrjevanja teh
kvalifikacij, ki poteka v skladu s predpisi, ki urejajo nacionalne poklicne kvalifikacije.
(2) Usposobljenost kandidata po
programih strokovnega izpopolnjevanja ali obdobnega strokovnega izpopolnjevanja
se preveri s preizkusom strokovne usposobljenosti.
(3) Za postopek in obveščanje
kandidata o roku in kraju preizkusa strokovne usposobljenosti se smiselno
uporabljajo predpisi, ki urejajo nacionalne poklicne kvalifikacije.
(4) Pri preizkusu strokovne
usposobljenosti kandidata po programih strokovnega usposabljanja in
izpopolnjevanja za pridobitev nacionalne poklicne kvalifikacije in po programih
strokovnega izpopolnjevanja ali obdobnega strokovnega izpopolnjevanja se
upoštevajo vsebine posameznega poklicnega standarda, kataloga strokovnih znanj
in spretnosti ter programa strokovnega usposabljanja in izpopolnjevanja.
6. člen
(komisija za preizkus strokovne
usposobljenosti)
(1) Preizkus strokovne usposobljenosti
v programih strokovnega usposabljanja in izpopolnjevanja za pridobitev
nacionalne poklicne kvalifikacije se opravi pred komisijo za preverjanje in
potrjevanje, ki je imenovana v skladu s predpisi, ki urejajo nacionalne
poklicne kvalifikacije.
(2) Preizkus strokovne usposobljenosti
v programih strokovnega izpopolnjevanja in obdobnega izpopolnjevanja se opravi
pred komisijo, ki jo imenuje ministrstvo (v nadaljnjem besedilu: komisija
ministrstva). Vanjo se lahko imenujejo osebe, ki izpolnjujejo pogoje za člane
komisij v skladu s posameznim programom usposabljanja.
(3) Organizator usposabljanja za vsak
posamezen preizkus zaprosi ministrstvo za imenovanje komisije ministrstva.
(4) Posameznemu članu komisije
ministrstva za izvedbo preizkusa strokovne usposobljenosti pripada za vsakega
kandidata plačilo za delo in povrnitev stroškov, povezanih z delom v komisiji,
v skladu z veljavnim programom strokovnega usposabljanja in izpopolnjevanja.
(5) Kandidate za člane komisije
ministrstva s sklepom imenuje minister, pristojen za notranje zadeve (v
nadaljnjem besedilu: minister), za pet let in so lahko ponovno imenovani.
7. člen
(ugovor)
(1) Kandidat, ki ni uspešno opravil
postopka za preverjanje ali potrjevanje nacionalne poklicne kvalifikacije,
lahko vloži ugovor v skladu s predpisi, ki urejajo nacionalne poklicne
kvalifikacije.
(2) Kandidat, ki ni uspešno opravil
preizkusa v programih strokovnega izpopolnjevanja ali obdobnega strokovnega
izpopolnjevanja, lahko pri organizatorju vloži ugovor, o katerem odloči
komisija, ki jo imenuje minister, s smiselno uporabo predpisov, ki urejajo
nacionalne poklicne kvalifikacije.
8. člen
(potrdila)
(1) Izvajalec postopkov za preverjanje
in potrjevanje nacionalnih poklicnih kvalifikacij, ki je vpisan v register
izvajalcev pri Državnem izpitnem centru, kandidatu po končanem postopku
preverjanja in potrjevanja izda certifikat o nacionalni poklicni kvalifikaciji
v skladu s predpisi, ki urejajo nacionalne poklicne kvalifikacije.
(2) Kandidatu, ki je uspešno opravil
preizkus strokovne usposobljenosti v programih strokovnega izpopolnjevanja in
obdobnega strokovnega izpopolnjevanja, organizator usposabljanja izda potrdilo
o opravljenem preizkusu strokovne usposobljenosti.
(3) Potrdilo iz prejšnjega odstavka
vsebuje kandidatovo osebno ime, rojstne podatke (dan, mesec, leto, kraj
rojstva), stalno oziroma začasno prebivališče (ulica s hišno številko, kraj in
poštna številka), čas in kraj udeležbe na usposabljanju, čas in kraj opravljenega
preizkusa strokovne usposobljenosti, podpis odgovorne osebe organizatorja
usposabljanja in predsednika komisije ter žig organizatorja usposabljanja.
(4) Organizator usposabljanja potrdilo
iz prejšnjega odstavka pošlje kandidatu najkasneje v osmih delovnih dneh od
opravljenega preizkusa strokovne usposobljenosti.
9. člen
(izvajanje programov usposabljanja)
(1) Organizator usposabljanja izvaja
usposabljanje v prostorih, ki izpolnjujejo pogoje, določene s programi
strokovnega usposabljanja in izpopolnjevanja (v nadaljnjem besedilu: programi
usposabljanja) in jih po pregledu odobri ministrstvo.
(2) Strokovni delavci, ki pri
organizatorju usposabljanja vodijo usposabljanje, osebe, ki pri organizatorju
usposabljanja odločajo v upravnem postopku, predavatelji, člani komisij in
drugi strokovni delavci, ki pri organizatorju usposabljanja skrbijo za izvajanje
usposabljanja, se morajo udeležiti usposabljanja, ki ga v zvezi z izvajanjem
javnega pooblastila organizira ministrstvo, ter poznati vsebine posameznega
programa usposabljanja.
10. člen
(poročanje o izvajanju usposabljanja)
(1) Poročilo, s katerim organizator
usposabljanja v skladu z zakonom poroča ministrstvu, vsebuje podatke o
izvajanju posameznih programov usposabljanja (čas in kraj izvedbe posameznega
usposabljanja, število udeležencev tega usposabljanja in število tistih, ki so
uspešno opravili preizkus strokovne usposobljenosti, osebno ime izvajalca tega
usposabljanja ter osebno ime članov komisij, ki so opravili preizkuse strokovne
usposobljenosti oziroma izvajali postopke preverjanja in potrjevanja nacionalne
poklicne kvalifikacije). Organizator usposabljanja po potrebi v poročilo vpiše
tudi posebnosti pri izvajanju programov usposabljanja in preverjanju strokovne
usposobljenosti.
(2) Na zahtevo ministrstva organizator
usposabljanja izdela tudi tekoče oziroma vmesno poročilo o izvajanju javnih
pooblastil.
11. člen
(priznavanje usposabljanja)
Kandidatu, ki je končal drug izobraževalni
program ali program usposabljanja ali ima pridobljeno poklicno kvalifikacijo,
ki po vsebini, zahtevnosti in obsegu delno ali v celoti zajema vsebine kataloga
in programa usposabljanja za posamezno nacionalno poklicno kvalifikacijo iz
zasebnega varovanja, se lahko prizna usposabljanje v skladu s tem pravilnikom.
12. člen
(postopek za priznavanje usposabljanja)
(1) Postopek priznavanja usposabljanja
obsega oddajo vloge za priznavanje, obravnavo vloge in izdajo odločbe.
(2) Postopek priznavanja usposabljanja
se začne na podlagi vloge kandidata, poslane organizatorju usposabljanja.
Postopek vodi oseba, ki izpolnjuje pogoje za vodenje upravnega postopka.
(3) Vloga za priznavanje usposabljanja
vsebuje:
-      
osebno ime, datum in kraj rojstva, naslov začasnega oziroma stalnega
prebivališča kandidata (ulica s hišno številko, kraj in poštna številka),
-      
fotokopijo spričevala, diplome in drugih dokazil o uspešno zaključenem
izobraževalnem programu, programu usposabljanja ali pridobitvi poklicne
kvalifikacije ter o delovnih izkušnjah,
-      
fotokopijo dokazil, iz katerih so razvidni vsebina, potek in trajanje
(število ur) posameznega predmeta ter dokazilo o uspešno zaključenem predmetu,
-      
plačilo upravne takse v skladu z zakonom, ki ureja upravne takse,
-      
lastnoročni podpis kandidata.
(4) Organizator usposabljanja lahko v
postopku pridobi brezplačno mnenje reprezentativnega združenja. To združenje
lahko izda mnenje v petnajstih dneh, sicer se odloča brez njega. Organizator
usposabljanja ni vezan na mnenje reprezentativnega združenja.
(5) Organizator usposabljanja primerja
pridobljene spretnosti in znanja ter delovne izkušnje kandidata z vsebino
kataloga in programa usposabljanja za posamezno nacionalno poklicno
kvalifikacijo iz zasebnega varovanja ter z odločbo v upravnem postopku odloči,
da se usposabljanje:
-      
prizna v celoti,
-      
delno prizna in se kandidat napoti na usposabljanje, v katerem pridobi
manjkajoče spretnosti in znanja ali
-      
ne prizna.
(6) Organizator usposabljanja odloči,
kateri predmeti iz programa usposabljanja se kandidatu priznajo in odločitev
podrobno obrazloži. V primeru, da se usposabljanje delno prizna, se določi
predmete, za katere mora kandidat opraviti usposabljanje.
(7) Organizator usposabljanja, ki v
celoti prizna usposabljanje, kandidata napoti na obvezni preizkus strokovne
usposobljenosti. Kandidata, ki se mu usposabljanje delno prizna, se na preizkus
strokovne usposobljenosti napoti po opravljenem obveznem usposabljanju. Poleg preizkusa
strokovne usposob­ljenosti se kandidata v primerih, ko tako zahteva zakon,
napoti na pridobitev nacionalne poklicne kvalifikacije. Organizator
usposabljanja odločbo o priznavanju usposabljanja v osmih dneh posreduje
ministrstvu.
(8) Kandidat, ki se mu usposabljanje
delno prizna, plača za udeležbo na usposabljanju sorazmerni del stroškov glede
na število ur, določenih s programom usposabljanja.
13. člen
(merila za priznavanje usposabljanja)
(1) Usposabljanje se prizna v celoti,
če pridobljene spretnosti, znanja in delovne izkušnje kandidata po vsebini,
zahtevnosti in obsegu v celoti zajemajo vsebine kataloga in programa
usposabljanja za posamezno nacionalno poklicno kvalifikacijo s področja
zasebnega varovanja in od izobraževanja, usposabljanja ali pridobitve poklicne
kvalifikacije ni preteklo več kot pet let.
(2) Usposabljanje se delno prizna, če
pridobljene spretnosti, znanja in delovne izkušnje kandidata po vsebini,
zahtevnosti in obsegu delno zajemajo vsebine kataloga in programa usposabljanja
za posamezno nacionalno poklicno kvalifikacijo iz zasebnega varovanja ali če je
od izobraževanja, usposabljanja ali pridobitve poklicne kvalifikacije, preteklo
več kot pet let.
(3) Organizator usposabljanja pri
odločanju o priznavanju usposabljanja upošteva:
-      
dejstvo, da je program usposabljanja oziroma izobraževanja javno
veljaven,
-      
vsebine predmetnika oziroma učnega načrta,
-      
vsebine in zahtevnost predmetov ter uspešnost preizkusa znanja,
-      
čas trajanja usposabljanja oziroma izobraževanja,
-      
dejstvo, da je kandidat samo obiskoval usposabljanje oziroma
izobraževanje, ne pa tudi, da je bilo njegovo znanje preverjeno in kako je bilo
preverjeno in
-      
dejstvo, da se ne da na podlagi dokazil ugotoviti ali pridobljene
spretnosti, znanja in delovne izkušnje kandidata ustrezajo zahtevam kataloga in
programa usposabljanja za posamezno nacionalno poklicno kvalifikacijo iz
zasebnega varovanja.
14. člen
(tarifa)
(1) Za izračun udeležbe v programu
usposabljanja in preizkusa strokovne usposobljenosti se višina denarnega
prispevka (tarifa) določi v programu usposabljanja s točkami glede na število
ur, zahtevnost programa in uporabo posebnih učnih pripomočkov. Vsota točk se
pomnoži z vrednostjo točke.
(2) Minister s cenikom določi vrednost
točke.
15. člen
(evidenca usposabljanja)
Pri vodenju evidence, ki jo v skladu z
zakonom vodi organizator usposabljanja, se smiselno uporabljajo predpisi, ki
urejajo področje izobraževanja odraslih in nacionalne poklicne kvalifikacije.
PREHODNE IN KONČNE DOLOČBE
16. člen
(usposabljanje po prejšnjih programih
usposabljanja)
(1) Varnostnikom, ki so opravili
usposabljanje za varnostnika pred 1. 1. 2009 in še niso opravili
usposabljanja za opravljanje intervencije ali varovanje javnih zbiranj, se
usposabljanje za ta dela prizna, ko opravijo obdobno strokovno izpopolnjevanje.
(2) Varnostnim menedžerjem, ki so
opravili usposabljanje za varnostnega menedžerja pred 13. 12. 2011 ter še
niso imeli pravice uporabe ukrepov in drugih sredstev varnostnika, se ta
pravica prizna, ko opravijo obdobno strokovno izpopolnjevanje.
(3) Kandidati, ki so se pričeli
usposabljati pred uveljavitvijo tega pravilnika, končajo usposabljanje po
Pravilniku o programih in načinu izvajanja strokovnega usposabljanja in
izpopolnjevanja varnostnega osebja (Uradni list RS, št. 110/08, 17/11, 64/11,
81/11, 101/11, 8/12, 12/12) in Pravilniku o določitvi tarife za izvajanje
programov strokovnega usposabljanja in izpopolnjevanja varnostnega osebja
(Uradni list RS, št. 110/08, 17/11, 64/11, 81/11, 101/11, 8/12, 12/12).
(4) Sklep o imenovanju članov komisije
ministrstva, izdan na podlagi Pravilnika o programih in načinu izvajanja
strokovnega usposabljanja in izpopolnjevanja varnostnega osebja (Uradni list
RS, št. 110/08, 17/11, 64/11, 81/11, 101/11, 8/12, 12/12), ostane v veljavi.
17. člen
(prenehanje veljavnosti)
Z dnem začetka veljavnosti tega pravilnika
prenehata veljati Pravilnik o programih in načinu izvajanja strokovnega
usposabljanja in izpopolnjevanja varnostnega osebja (Uradni list RS, št.
110/08, 17/11, 64/11, 81/11, 101/11, 8/12, 12/12) in Pravilnik o določitvi
tarife za izvajanje programov strokovnega usposabljanja in izpopolnjevanja
varnostnega osebja (Uradni list RS, št. 110/08, 17/11, 64/11, 81/11, 101/11,
8/12, 12/12) ter programi usposabljanja, določeni na njuni podlagi.
18. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-34/2012/20
Ljubljana, dne 16. marca 2012
EVA 2012-1711-0004
dr. Vinko Gorenak l.r.
Minister za notranje zadeve