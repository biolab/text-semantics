I.
Cenik cestnine določa cestnino za vozila, katerih največja
dovoljena masa presega 3.500 kg.
Cestnina je določena za posamezne cestninske odseke in
posamezen cestninski razred. Višina cestnine se razlikuje glede na emisijski
razred vozila EURO, v katerega se v skladu z uredbo, ki določa faktorje
prilagoditve višine cestnine za vozila, katerih največja dovoljena masa presega
3.500 kg, uvršča posamezno vozilo. Za vozila, katerih največja dovoljena masa
presega 3.500 kg, se cestnina plača v elektronskem sistemu cestninjenja v
prostem prometnem toku (v nadaljnjem besedilu: sistem DarsGo).
V ceniku cestnine je prvi cestninski razred skrajšano označen
z R2, drugi cestninski razred z R3 in tretji cestninski razred z R4. Emisijski
razredi vozila EURO so označeni: EURO 0, I, II in III z E 0–3, EURO IV z E 4,
EURO V z E 5 ter EEV in EURO VI z EEV in E 6. Vozila na alternativni pogon,
razen vozil na hibridni pogon, so uvrščena v emisijski razred E 6.
Cestnina v ceniku cestnine je določena v eurih brez davka na
dodano vrednost. Od plačane cestnine se obračuna 22-odstotni davek na dodano
vrednost.
Cestnina za posamezen cestninski odsek, cestninski razred in
emisijski razred vozila je določena v Prilogi, ki je sestavni del tega cenika.
II.
Strošek izdaje OBU naprave (v nadaljnjem besedilu: naprava
DarsGo) je z davkom na dodano vrednost 10,00 eura. Če se za vozilo, za
katero je bila uporabniku elektronskega cestninjenja (v nadaljnjem besedilu:
uporabnik) naprava DarsGo enkrat že izdana, na zahtevo istega uporabnika zaradi
njegovih razlogov izda druga naprava DarsGo, je strošek njene izdaje z davkom
na dodano vrednost, 20,00 eura.
Če uporabnik naprave DarsGo ne potrebuje več in je na računu
vozila še vedno dobroimetje, lahko uporabnik zahteva vračilo preostanka
dobroimetja, kot je določeno v splošnem aktu o cestninjenju. Strošek vračila
dobroimetja ob vračilu naprave DarsGo je 6,00 eura, z davkom na dodano
vrednost. Ta znesek se najprej odšteje od neizkoriščenega zneska dobroimetja,
preostanek pa se uporabniku vrne na bančni (transakcijski) račun. Dobroimetje,
ki je nižje od 6,00 eura, se ne vrača.
III.
Uporabnik lahko plača cestnino na naslednje načine:
-       
s predplačilom, če prevozi točko cestninjenja s prej vplačanim
dobroimetjem na računu vozila,
-       
s poplačilom, če prevozi točko cestninjenja s prej sklenjeno povezavo
računa vozila s plačilno kartico ali pogodbo o odloženem plačevanju cestnine z
družbo DARS, d. d.,
-       
na način, določen v VII. točki tega cenika (v nadaljnjem besedilu:
cestnina za nazaj in vnaprej).
IV.
Pri predplačilu lahko uporabnik naprave DarsGo na račun
vozila vplača dobroimetje:
-       
na cestninskih uporabniških točkah (v nadaljnjem besedilu: DarsGo
servis) s plačilnimi karticami ali gotovinsko,
-       
prek spletne strani www.darsgo.si s plačilnimi karticami ali
-       
z nakazilom na transakcijski račun DARS, d. d., na podlagi ponudbe, ki
jo uporabnik izdela na spletni strani www.darsgo.si.
Plačilne kartice, s katerimi je mogoče vplačati dobroimetje
na račun vozila, so objavljene na spletni strani www.darsgo.si.
Dobroimetje se gotovinsko vplačuje v eurih.
Na DarsGo servisih, ki so v upravljanju DARS, d. d., lahko
nerezidenti vplačujejo dobroimetje tudi z naslednjimi tujimi valutami:
švicarskimi franki, ameriškimi dolarji in hrvaškimi kunami. Najmanjši apoeni
teh valut za plačilo cestnine so: švicarski frank – bankovec za deset frankov;
dolar – bankovec za en dolar in hrvaška kuna – bankovec za pet kun.
Pri vplačilu dobroimetja s tujo valuto se lahko preostanek
vplačila nad zneskom cestnine vrne v eurih. Za obračun vplačila dobroimetja in
izračun vračil v eurih se za tuje valute iz prejšnjega odstavka upošteva
srednji tečaj Banke Slovenije, določen po tečajni listi enkrat mesečno, in
sicer prvi četrtek v mesecu ob 6. uri po tečaju za prejšnji dan.
Na DarsGo servisih, ki niso v upravljanju DARS, d. d. (v
nadaljnjem besedilu: pogodbeni DarsGo servis), je mogoče gotovinsko vplačevati
dobroimetje izključno v eurih.
Najvišje stanje dobroimetja na računu vozila, za katero se
uporablja naprava DarsGo, je 1.000,00 eura.
V.
Poplačilo se omogoči:
-       
s povezavo računa vozila s plačilno kartico ali
-       
s sklenitvijo pogodbe o odloženem načinu plačevanja cestnine z DARS, d.
d.
Plačilne kartice, s katerimi je mogoče povezati račun vozila,
so objavljene na spletni strani www.darsgo.si.
Pogodbo o odloženem načinu plačevanja cestnine lahko
uporabnik in DARS, d. d., skleneta za neomejeno število naprav DarsGo.
V primeru iz prejšnjega odstavka uporabnik predloži DARS, d.
d., bančno garancijo v skladu z zakonom, ki ureja cestninjenje.
Cestnina se po pogodbi o odloženem načinu plačevanja cestnine
obračuna v tekočem mesecu po dejanski porabi v preteklem mesecu z računom, ki
ga uporabniku izda DARS, d. d. Cestnina se obračunava za koledarski mesec,
uporabniki naprav DarsGo pa morajo obračunano cestnino za pretekli mesec
plačati najpozneje do 25. dne v tekočem mesecu.
Opomin za plačilo neporavnane obveznosti plačila cestnine po
pogodbi o odloženem načinu plačevanja cestnine znaša 2,00 eura, vključno z
davkom na dodano vrednost.
Uporabniku sistema DarsGo, ki z napravo DarsGo evidentiranih
zapadlih obveznosti plačila cestnine ne poravna v roku, določenem v petem
odstavku te točke, se prepreči nadaljnja uporaba naprav DarsGo v odloženem
načinu plačevanja z njihovo uvrstitvijo na stop listo v sistemu DarsGo.
Če uporabnik ne poravna zapadlih obveznosti plačila cestnine
za napravo ali naprave DarsGo, ki so uvrščene na stop listo, v 45 dneh po koncu
obračunskega obdobja, se naprava ali naprave DarsGo spet aktivirajo na pogodbo
o odloženem načinu plačevanja cestnine, šele potem ko uporabnik poravna zapadle
obveznosti iz naslova cestnine in predloži bančno garancijo v vrednosti
povprečne cestninske obveznosti na napravo ali napravah DarsGo v zadnjih dveh
obračunskih mesecih pred uvrstitvijo naprave ali naprav DarsGo na stop listo.
Za uvrstitev naprav DarsGo na stop listo zaradi neporavnanih
obveznosti plačila cestnine in ponovno aktivacijo naprav DarsGo s te liste po
poravnavi zapadlih obveznosti se njihovemu uporabniku ob prvem naslednjem
obračunu cestnine dodatno zaračuna 3,00 eure, vključno z davkom na dodano
vrednost, na posamezno napravo DarsGo.
VI.
Uporabnik, ki vstopi v Republiko Slovenijo po cestninski
cesti, njegovo vozilo pa še ni opremljeno z napravo DarsGo, izpolni obveznost
plačila cestnine za že prevoženo razdaljo na prvem DarsGo servisu in plača
cestnino za nazaj. Cestnina se plača za nazaj tudi v ob vožnji s prenizko
nastavitvijo števila osi ali če naprava DarsGo med vožnjo preneha delovati.
Uporabnik, ki izstopa s cestninske ceste in namerava pred izstopom vrniti
napravo DarsGo, izpolni obveznost plačila cestnine vnaprej na zadnjem DarsGo
servisu pred njegovim izstopom za razdaljo, ki jo bo po cestninski cesti
prevozil brez naprave DarsGo.
Cestnina za nazaj in vnaprej se plačuje na DarsGo servisih in
pri cestninskih nadzornikih s plačilnimi karticami ali gotovinsko.
Plačilne kartice, s katerimi se plačuje cestnina za nazaj in
vnaprej, so objavljene na spletni strani www.darsgo.si.
Cestnina za nazaj in vnaprej se gotovinsko plačuje v eurih.
Na DarsGo servisih, ki so v upravljanju DARS, d. d., lahko
nerezidenti cestnino za nazaj in vnaprej plačajo tudi z naslednjimi tujimi
valutami: švicarskimi franki, ameriškimi dolarji in hrvaškimi kunami. Najmanjši
apoeni teh valut za plačilo cestnine so: švicarski frank – bankovec za deset
frankov; dolar – bankovec za en dolar in hrvaška kuna – bankovec za pet kun.
Pri plačilu cestnine za nazaj in vnaprej s tujo valuto se
lahko preostanek vplačila nad zneskom cestnine vrne v eurih. Za obračun
cestnine za nazaj in vnaprej ter izračun vračil v eurih se za tuje valute iz
prejšnjega odstavka upošteva srednji tečaj Banke Slovenije, določen po tečajni
listi enkrat mesečno, in sicer prvi četrtek v mesecu ob 6. uri po tečaju za
prejšnji dan.
Na pogodbenih DarsGo servisih je mogoče gotovinsko plačevati
cestnino za nazaj in vnaprej izključno v eurih.
Pri cestninskih nadzornikih je mogoče gotovinsko plačevati
cestnino za nazaj in vnaprej izključno v eurih.
VII.
Uporabnikom sistema DarsGo se nadzor nad porabo cestnine in
stanjem dobroimetja na računu vozila omogoča:
-       
z registracijo na spletni strani www.darsgo.si, kjer ima uporabnik
vpogled v podatke o prehodih točk cestninjenja in možnost tiskanja potrdila o
prehodih;
-       
s potrjenim potrdilom o prehodih točk cestninjenja, ki se izda na
zahtevo uporabnika; cena te storitve, ki vključuje davek na dodano vrednost, je
0,50 eura na stran izpisa;
-       
s tiskano prilogo k računu, ki se izda na zahtevo uporabnika; cena te
storitve, ki vključuje davek na dodano vrednost, je 0,50 eura na stran izpisa.

Priloga:
Cestnina za posamezen cestninski odsek, cestninski razred in emisijski razred
vozila

Cenik cestnine za uporabo cestninskih cest
(Uradni list RS, št. 14/18) vsebuje naslednjo prehodno in
končni določbi:
»VIII.
Cestninski zavezanci, ki so pred uvedbo sistema DarsGo
plačevali cestnino za vozila, katerih največja dovoljena masa presega 3.500 kg,
v predplačniškem načinu z elektronsko tablico ABC ali Dars kartico, lahko
uveljavljajo vračilo naloženega dobroimetja na teh medijih brez s predpisi
odobrenih popustov za nalaganje dobroimetja ter vračilo neamortizirane
vrednosti elektronske tablice ABC najpozneje do 30. junija 2018.
Neizkoriščeno dobroimetje se cestninskemu zavezancu vrne na
bančni račun na podlagi poslane vloge, elektronskega medija in fotokopij
računov, ki izkazujejo nalaganja najmanj v višini neizkoriščenega dobroimetja.
Upravljavec cestninskih cest rok za vlaganje zahtevkov iz
prvega odstavka te točke objavi na svoji spletni strani v 30 dneh po
uveljavitvi tega cenika. Upravljavec cestninskih cest mora zahtevke rešiti
najpozneje do 31. decembra 2018.
IX.
Z dnem uveljavitve tega cenika preneha veljati Cenik cestnine
za uporabo cestninskih cest (Uradni list RS, št. 77/16, 44/17 in 63/17).
X.
Ta cenik začne veljati z dnem začetka izvajanja cestninjenja
v prostem prometnem toku.«.

Dopolnitev Cenika cestnine za uporabo cestninskih
cest (Uradni list RS, št. 74/18) vsebuje naslednjo končno določbo:
»II.
Ta cenik začne veljati 1. decembra 2018.«.

Sprememba Cenika cestnine za uporabo
cestninskih cest (Uradni list RS, št. 85/20) vsebuje
naslednjo končno določbo:
»II.
Ta cenik začne veljati naslednji dan po objavi v Uradnem
listu Republike Slovenije.«.

Spremembe
in dopolnitve Cenika cestnine za uporabo cestninskih cest (Uradni list RS, št. 105/20)
vsebujejo naslednjo končno določbo:
»KONČNA DOLOČBA
III.
Ta cenik začne veljati 1. septembra
2020.«.