I. SPLOŠNE DOLOČBE
1. člen
S to uredbo se določajo pogoji in postopek
za pridobitev deklaracije za proizvodne naprave, ki proizvajajo električno
energijo iz obnovljivih virov in v soproizvodnji z visokim izkoristkom (v
nadaljnjem besedilu: deklaracije za proizvodne naprave), vsebina in način
vodenja registra deklaracij za proizvodne naprave, nadzor nad proizvodnimi
napravami z deklaracijo, izdajanje potrdil o izvoru električne energije,
proizvedene iz obnovljivih virov energije ali v soproizvodnji z visokim
izkoristkom (v nadaljnjem besedilu: potrdila o izvoru), vodenju registra
potrdil o izvoru, transakcije s potrdili o izvoru, sporočanje podatkov za
izdajanje potrdil o izvoru, in sicer v skladu z Direktivo 2009/28/ES Evropskega
parlamenta in Sveta z dne 23. aprila 2009 o spodbujanju uporabe energije iz obnovljivih
virov, spremembi in poznejši razveljavitvi direktiv 2001/77/ES in 2003/30/ES
(UL L št. 140 z dne 5. 6. 2009, str. 16; v nadaljnjem besedilu: Direktiva
2009/28/ES) in prve, druge, tretje in pete točke 5. člena Direktive 2004/8/ES
Evropskega parlamenta in Sveta z dne 11. februarja 2004 o spodbujanju
soproizvodnje, ki temelji na rabi koristne toplote, na notranjem trgu z
energijo in o spremembi direktive 92/42/EGS (UL L št. 52 z dne 21. 2. 2004,
str. 33; v nadaljnjem besedilu: Direktiva 2004/8/ES).
2. člen
(1) Izrazi, uporabljeni v tej uredbi,
imajo naslednji pomen:
-      
bruto proizvedena električna energija
proizvodne naprave: pomeni proizvodnjo električne energije v obdobju poročanja,
merjeno na sponkah generatorja ali na sponkah drugih sklopov za pretvarjanje
drugih vrst energije v električno energijo. Električna energija, porabljena za
obratovanje same naprave, se ne odšteje od bruto proizvedene električne energije;
-      
deklaracija za proizvodno napravo: je odločba,
ki jo izda Javna agencija Republike Slovenije za energijo proizvajalcu
električne energije za posamezno napravo za proizvodnjo električne energije, s
katero se potrjuje, da proizvodna naprava izpolnjuje pogoje, predpisane za
soproizvodnjo z visokim izkoristkom ali proizvodnjo električne energije iz
obnovljivih virov energije;
-      
kombinirana proizvodna naprava: je proizvodna
naprava, ki kot vir energije za proizvodnjo električne energije uporablja poleg
obnovljivih virov energije tudi druge vire energije;
-      
obdobje poročanja: pomeni obdobje obratovanja
proizvodne naprave s soproizvodnjo ali iz obnovljivih virov energije, v katerem
se ugotavlja proizvedena količina električne energije v soproizvodnji z visokim
izkoristkom ali iz obnovljivih virov energije, ki jim pripadajo potrdila o
izvoru. Obdobje poročanja za proizvodne naprave s soproizvodnjo je eno leto
obratovanja, obdobje poročanja za proizvodne naprave na obnovljive vire
energije je en koledarski mesec obratovanja;
-      
potrdilo o izvoru: je elektronski dokument, ki
končnemu odjemalcu dokazuje, da je določen delež oziroma določena količina
energije proizvedena iz obnovljivih virov ali da je določena količina energije
proizvedena v soproizvodnji z visokim izkoristkom, kot je določeno v devetem
odstavku 3. člena Direktive 2009/72/ES Evropskega parlamenta in Sveta z dne 13.
julija 2009 o skupnih pravilih notranjega trga z električno energijo in o
razveljavitvi Direktive 2003/54/ES (UL L št. 211 z dne 14. 8. 2009, str. 55);
-      
proizvajalec: je pravna ali fizična oseba, ki
je lastnik ali najemnik proizvodne naprave, za katero želi pridobiti
deklaracijo za proizvodno napravo;
-      
register deklaracij za proizvodne naprave: je
seznam vseh proizvodnih naprav, ki imajo veljavno deklaracijo za proizvodno
napravo;
-      
transakcija: je izdaja, prenos, unovčenje
potrdil o izvoru, pridobitev potrdil o izvoru iz tujine ali prenos potrdil o
izvoru v tujino;
-      
unovčenje: je uveljavitev potrdila o izvoru, s
katero preneha možnost za menjave lastništva potrdila o izvoru (potrdilo o
izvoru je porabljeno);
-      
uporabnik registra potrdil o izvoru: je pravna
ali fizična oseba, ki ima v registru potrdil o izvoru odprt račun.
(2) Drugi izrazi, uporabljeni v tej
uredbi, imajo enak pomen, kot ga določa Energetski zakon (v nadaljnjem
besedilu: EZ).
II. DEKLARACIJA ZA PROIZVODNO NAPRAVO
1. Pogoji za pridobitev deklaracije za
proizvodno napravo
3. člen
(1) Deklaracijo za proizvodno napravo
lahko pridobijo proizvajalci za proizvodne naprave, ki proizvajajo ali bodo
proizvajali električno energijo iz obnovljivih virov energije in za proizvodne
naprave s soproizvodnjo toplote in električne energije, ki dosegajo predpisane
prihranke primarne energije in ustrezajo merilom iz uredbe, ki predpisuje način
določanja izkoristka soproizvodnje z visokim izkoristkom, način izračunavanja
količine električne energije iz sopoizvodnje in način izračunavanja prihranka primarne energije v soproizvodnji z visokim izkoristkom.
(2) Deklaracije se izdajajo za
proizvodne naprave, ki uporabljajo kot vhodno energijo enega od obnovljivih
virov energije in se uvrščajo v naslednje skupine:
-      
hidroelektrarne,
-      
elektrarne, ki kot vhodno energijo uporabljajo
geotermalno energijo,
-      
elektrarne, ki kot vhodno energijo uporabljajo
različne oblike biomase,
-      
elektrarne, ki izkoriščajo energijo vetra,
-      
elektrarne, ki izkoriščajo sončno energijo,
-      
elektrarne, ki kot vhodno energijo uporabljajo
odlagališčni plin, plin iz naprav za čiščenje odplak in bioplin,
-      
elektrarne, ki kot vhodno energijo uporabljajo
biorazgradljive frakcije industrijskih in komunalnih odpadkov,
-      
kombinirane elektrarne skupin, navedenih v
prejšnjih alineah,
-      
druge proizvodne naprave, ki proizvajajo
električno energijo iz obnovljivih virov energije.
(3) Za kombinirane proizvodne naprave,
ki proizvajajo električno energijo tudi iz neobnovljivih virov energije, se
izda deklaracija samo za tisti del proizvodne naprave, ki uporablja za
proizvodnjo električne energije obnovljive vire energije.
(4) Za proizvodne naprave s
soproizvodnjo, ki uporabljajo obnovljive vire energije ali kombinacijo
fosilnega goriva in obnovljivih virov oziroma komunalnih odpadkov, se lahko
pridobi posamezna deklaracija za proizvodno napravo iz obnovljivih virov
energije ali deklaracija za proizvodno napravo s soproizvodnjo z visokim
izkoristkom, ne more pa se pridobiti obeh deklaracij hkrati.
4. člen
(1) Na proizvodni napravi morajo biti
zagotovljene meritve in registracija vseh energijskih tokov, na podlagi katerih
se določa količina električne energije, ki je upravičena do potrdil o izvoru.
Meritve in registracijo meritev na lastne stroške zagotovi proizvajalec.
(2) Meritve in registracija meritev
morajo biti opravljene v skladu s predpisom o merjenju in meritvah energijskih
tokov na proizvodnih napravah, ki za proizvedeno električno energijo prejemajo
potrdila o izvoru.
5. člen
Glede na nazivno električno moč se pri izdajanju
deklaracij za proizvodne naprave in izdajanju potrdil o njenem izvoru
proizvodne naprave delijo na te velikostne razrede:
1.    
mikro: nazivne električne moči, manjše od 50
kW,
2.    
male: nazivne električne moči od 50 kW in
manjše od 1 MW,
3.    
proizvodne naprave nazivne moči 1 MW in več.
2. Postopek pridobitve deklaracije za
proizvodno napravo
6. člen
Deklaracijo za proizvodno napravo izda na
zahtevo proizvajalca v upravnem postopku Javna agencija Republike Slovenije za
energijo (v nadaljnjem besedilu: agencija).
7. člen
(1) Vloga za izdajo deklaracije za
proizvodno napravo na obnovljive vire energije se vloži pisno ali v elektronski
obliki pri agenciji na predpisanem obrazcu iz Priloge I, ki je sestavni del te
uredbe.
(2) Vloga za izdajo deklaracije za
proizvodno napravo za soproizvodnjo toplote in električne energije se vloži
pisno ali v elektronski obliki pri agenciji na predpisanem obrazcu iz Priloge
II, ki je sestavni del te uredbe.
8. člen
Agencija lahko v postopku izdaje
deklaracije za proizvodno napravo od vlagatelja zahteva tudi dodatna dokazila,
ki potrjujejo verodostojnost podatkov, navedenih v vlogi.
9. člen
Agencija lahko zavrne vlogo za izdajo
deklaracije za proizvodno napravo:
-      
če vlagatelj ni poslal zahtevanih podatkov za
izdajo deklaracije za proizvodno napravo,
-      
če proizvodna naprava ne izpolnjuje zahtev te
uredbe,
-      
če na proizvodni napravi niso postavljene
merilne in registrirne naprave oziroma so na teh napravah opravljeni posegi,
zaradi katerih niso več izpolnjeni pogoji za izdajo potrdil o izvoru,
-      
če agenciji na njeno zahtevo ni omogočen
pregled proizvodnega objekta.
10. člen
(1) Agencija odloči o podelitvi deklaracije
za proizvodno napravo z odločbo, ki mora vsebovati:
-      
podatke o proizvajalcu,
-      
podatke o proizvodni napravi,
-      
podatke o proizvodnem viru,
-      
opis proizvodne naprave,
-      
seznam in identifikacijsko oznako merilnih in
registrirnih mest proizvodne naprave.
(2) Agencija v odločbi iz prejšnjega
odstavka opredeli, kaj v posameznem primeru šteje za proizvodno napravo, glede
na tehnično dokumentacijo, zaporedje gradnje sestavnih enot in obratovanje
proizvodne naprave.
11. člen
(1) Za proizvodne naprave s
soproizvodnjo visokim izkoristkom se izda deklaracija z veljavnostjo enega
leta, za proizvodne naprave na obnovljive vire energije pa z veljavnostjo do
petih let.
(2) Vloga za izdajo deklaracij za
proizvodno napravo na obnovljive vire energije ali za proizvodno napravo za
soproizvodnjo toplote in električne energije, ki je že v registru proizvodnih
naprav in pri kateri ni bilo spremembe na proizvodni napravi ali spremembe
energenta, zaradi katere bi bilo potrebno vložiti vlogo za novo deklaracijo za
proizvodno napravo, se vloži pisno ali v elektronski obliki pri agenciji na
predpisanem obrazcu iz Priloge III, ki je sestavni del te uredbe, najmanj en
mesec pred potekom roka veljavne deklaracije.
12. člen
Imetniku pravnomočne odločbe, s katero je
bila podeljena deklaracija za proizvodno napravo, izda agencija posebno
listino, ki dokazuje pravnomočnost deklaracije. Vsebina listine je določena v
Prilogi IV, ki je sestavni del te uredbe.
13. člen
(1) Agencija z odločbo odvzame
deklaracijo za proizvodno napravo, če naprava za proizvodnjo električne
energije ne obratuje ali ni vzdrževana in obnovljena tako, da izpolnjuje pogoje
iz deklaracije, ter če je bila spremenjena tako, da to vpliva na pogoje in
zahteve iz deklaracije za proizvodno napravo.
(2) Pritožba zoper odločbo o odvzemu
deklaracije za proizvodno napravo ne zadrži njene izvršitve.
3. Register deklaracij za proizvodne
naprave
14. člen
(1) Agencija za energijo vodi register
deklaracij za proizvodne naprave električne energije iz obnovljivih virov in
soproizvodnje z visokim izkoristkom. V registru se vodijo podatki o proizvodni
napravi, merilnih mestih za energijske tokove, na podlagi katerih se izdajajo
deklaracija za proizvodno napravo in potrdila o izvoru za proizvedeno
električno energijo, značilnostih in obratovanju proizvodne naprave ter o
izdaji, veljavnosti in prenehanju veljavnosti deklaracije za proizvodno
napravo.
(2) Če je proizvajalec električne energije
fizična oseba, se v register vpišejo tudi osebni podatki:
-      
ime in priimek proizvajalca električne
energije;
-      
stalno prebivališče;
-      
(črtana).
(3) Podatki iz registra deklaracij za
proizvodne naprave so javni.
(4) Osebni podatki se lahko
uporabljajo samo za vodenje registra deklaracij za proizvodne naprave in
potrdil o izvoru.
4. Sprememba podatkov iz deklaracije in
pregled proizvodne naprave
15. člen
(1) Imetnik deklaracije za proizvodno
napravo mora agenciji v roku osmih dni sporočiti vsako spremembo na proizvodni
napravi ali v zvezi z energetom, ki ga uporablja, ki spreminja podatke,
navedene v deklaraciji za proizvodno napravo, in vložiti vlogo za izdajo nove
deklaracije.
(2) Imetnik deklaracije za proizvodno
napravo mora najpozneje do konca januarja agenciji poslati vlogo iz Priloge
III, s katero potrjuje, da je proizvodna naprava z obratovanjem v preteklem
koledarskem letu izpolnjevala predpisane pogoje za soproizvodnjo z visokim
izkoristkom oziroma proizvodnjo iz obnovljivih virov po tej uredbi.
16. člen
(1) Pooblaščena oseba agencije lahko
kadar koli, tudi nenapovedano, opravi pregled proizvodne naprave, za katero ima
proizvajalec veljavno deklaracijo za proizvodno napravo oziroma je vložil
zahtevo za njeno izdajo, njenega obratovanja in vseh evidenc in dokumentacije,
s katero lastnik dokazuje, da so izpolnjeni predpisani pogoji.
(2) Proizvajalec, ki želi pridobiti
oziroma ima pridobljeno deklaracijo za proizvodno napravo, mora omogočiti
pooblaščenim osebam agencije pregled proizvodnega objekta.
III. POTRDILA O IZVORU
1. Izdajanje potrdil o izvoru
17. člen
Za električno energijo, proizvedeno iz
obnovljivih virov energije ali v soproizvodnji toplote in električne energije z
visokim izkoristkom, lahko proizvajalec zahteva izdajo potrdil o izvoru.
18. člen
(1) Potrdila o izvoru se izdajajo za
električno energijo, ki je bila proizvedena med veljavnostjo deklaracije za
proizvodno napravo.
(2) Potrdila o izvoru za električno
energijo iz soproizvodnje z visokim izkoristkom se izdajo za celotno obdobje
poročanja po izteku koledarskega leta, razen za proizvodne naprave, ki niso
imele veljavne deklaracije za proizvodno napravo v celotnem obdobju preteklega
leta. Za slednje se potrdila o izvoru izdajo za obdobje veljavnosti deklaracije
za proizvodno napravo.
(3) Potrdila o izvoru za električno
energijo iz obnovljivih virov energije se izdajo na
zahtevo proizvajalca.
(4) Količina električne energije iz
proizvodnih naprav s soproizvodnjo, ki je upravičena do izdaje potrdil o
izvoru, se ugotavlja za obratovanje proizvodne naprave v preteklem koledarskem
letu na letnem nivoju, količina električne energije iz proizvodnih naprav na
obnovljive vire energije, ki je upravičena do izdaje potrdil o izvoru, pa za
obratovanje proizvodne naprave v preteklem koledarskem mesecu.
(5) Ne glede na določbe četrte alinee
prvega odstavka 2. člena te uredbe ter drugega in tretjega odstavka tega
člena se potrdila o izvoru za električno energijo, ki prejema podpore po 64.n
členu Energetskega zakona, lahko izdajajo le za obdobje poročanja, ki znaša eno
leto.
19. člen
Proizvodnja v napravah s soproizvodnjo
toplote in električne energije z visokim izkoristkom, za katero se izdajajo
potrdila o izvoru, mora izpolnjevati merila referenčnih izkoristkov iz Odločbe
Evropske komisije, ki določa usklajene vrednosti referenčnih izkoristkov za
ločeno proizvodnjo električne energije in toplote pri uporabi Direktive
2004/8/ES.
20. člen
Vsebina potrdila o izvoru je določena v
Prilogi V, ki je sestavni del te uredbe.
21. člen
Potrdila o izvoru izdaja agencija v elektronski
obliki.
22. člen
Potrdilo o izvoru se lahko uporabi le v 12
mesecih od zadnjega dneva proizvodnje zadevne enote energije, za katero je bilo
izdano potrdilo.
23. člen
Potrdilo o izvoru se izda za osnovno enoto,
ki je 1 MWh električne energije. Potrdilo se lahko
izda tudi za več osnovnih enot skupaj.
24. člen
(1) Potrdila
o izvoru se izdajajo za proizvodne naprave na obnovljive vire za neto
proizvedeno električno energijo, za proizvodne naprave s soproizvodnjo pa za
bruto proizvedeno električno energijo.
(2) Za hidroelektrarne-črpalne
elektrarne se potrdila o izvoru lahko izdajo samo za električno energijo, ki je
bila proizvedena s pomočjo naravnega pritoka vode, ki je bila v akumulacijsko
jezero speljana po naravni poti (brez črpanja).
25. člen
Za določeno količino električno energije iz
ene proizvodne naprave ne more biti izdanih več enakovrednih potrdil o izvoru.
2. Register potrdil o izvoru
26. člen
(1) Za podporo sistemu izdajanja
potrdil o izvoru agencija vzpostavi in vodi ustrezen register potrdil o izvoru.
(2) Register potrdil o izvoru mora
vsebovati najmanj podatke o:
-      
količini bruto proizvedene električne energije
po posameznih proizvodnih napravah na mesečni ravni;
-      
potrdilih o izvoru, ki jih ima posamezen
imetnik, vključno s podatkom o državi, v kateri je bilo posamezno potrdilo
izdano;
-      
prenosih lastništva posameznega potrdila o
izvoru;
-      
seznamu unovčenih potrdil o izvoru z vsemi
podatki o posameznem potrdilu in podatki o lastniku unovčenega potrdila;
-      
seznamu potrdil o izvoru, ki so bila prenesena
v tujino, in potrdil o izvoru, pridobljenih iz tujine, in vnesena v register
potrdil o izvoru.
(3) Podatki iz prejšnjega odstavka so
dostopni posameznemu uporabniku registra potrdil o izvoru. Posamezen uporabnik
registra potrdil o izvoru ima vpogled le v podatke, ki se nanašajo na njegove
proizvodne naprave in potrdila o izvoru.
3. Transakcije s potrdili o izvoru
27. člen
(1) S potrdili o izvoru so mogoče
naslednje transakcije:
-      
izdaja (samo na račun proizvajalca),
-      
prenos na drug račun v registru potrdil o
izvoru,
-      
prenos v tujino,
-      
unovčenje,
-      
pridobitev potrdil o izvoru iz tujine.
(2) Za prenos potrdil o izvoru v
tujino ali unovčenje lahko uporabnik zahteva potrdilo v pisni obliki.
28. člen
Uporabnik registra potrdil o izvoru lahko
potrdila o izvoru s svojega računa prenese na račun drugega uporabnika registra
potrdil o izvoru v registru potrdil o izvoru. V tem primeru z njimi ne more več
opravljati transakcij.
29. člen
(1) Uporabnik registra potrdil o
izvoru lahko potrdila o izvoru, ki so na njegovem računu, unovči na svoje ime
ali na ime kupca potrdil o izvoru.
(2) Uporabnik registra potrdil o
izvoru mora pred unovčenjem potrdil o izvoru na ime tujega kupca o tem
obvestiti agencijo.
(3) S potrdili o izvoru, ki jih je
uporabnik registra potrdil o izvoru unovčil, nadaljnje transakcije niso mogoče.
30. člen
(1) Uporabnik registra potrdil o
izvoru lahko potrdila o izvoru, ki so na njegovem računu, prenese na ime pravne
ali fizične osebe v tujini.
(2) Uporabnik registra potrdil o
izvoru mora pred prenosom potrdil o izvoru v tujino o tem obvestiti agencijo.
(3) S potrdili o izvoru, ki jih je
uporabnik registra potrdil o izvoru prenesel v tujino, nadaljnje transakcije
niso mogoče.
(4) Prenos potrdil o izvoru v tujino
lahko poteka v pisni obliki ali pa elektronsko v tiste tuje registre, s
katerimi je slovenski register potrdil o izvoru povezan.
31. člen
Za pridobitev potrdil o izvoru iz tujine
mora lastnik tujih potrdil o izvoru agenciji poslati izvirnike potrdil o izvoru
in vse podatke, ki so določeni s splošnim aktom agencije iz sedmega odstavka
64.i člena Energetskega zakona.
32. člen
(1) Vsakokratni imetnik potrdila o
izvoru lahko sam prenese potrdilo o izvoru na katero koli osebo, ki ima odprt
račun v registru.
(2) Prenos lastništva se izvede s
prenosom elektronskih zapisov o potrdilih v registru potrdil o izvoru.
33. člen
(1) Imetnik potrdila o izvoru lahko
potrdilo o izvoru unovči za dokazovanje porabe ali dobavo določene količine
električne energije iz obnovljivih virov energije ali iz proizvodne naprave za
soproizvodnjo z visokim izkoristkom.
(2) Unovčena potrdila o izvoru se
prenesejo v seznam unovčenih potrdil o izvoru.
34. člen
(1) Agencija opravlja nadzor nad
transakcijami s potrdili o izvoru električne energije.
(2) Nadzor vključuje:
-      
preverjanje števila izdanih potrdil o izvoru z
dejansko količino proizvedene električne energije,
-      
preverjanje dejanskega stanja proizvodnih
napravah z navedenimi podatki v deklaraciji za proizvodno napravo in
-      
druge oblike nadzora, s katerimi agencija
preverja transakcije s potrdili o izvoru iz 28. člena te uredbe, da
prepreči večkratno izdajanje potrdil o izvoru za iste količine proizvedene
električne energije in večkratna unovčenja istih potrdil o izvoru.
IV. SPOROČANJE PODATKOV
35. člen
(1) Proizvajalci morajo po koncu
obdobij poročanja iz četrte alinee prvega odstavka 2. člena te uredbe
sporočati podatke o svojem obratovanju, na podlagi katerih agencija določi
pripadajočo količino potrdil o izvoru.
(2) Proizvajalci, ki morajo sporočati
podatke o obratovanju proizvodnih naprav mesečno in ne prejemajo podpore, lahko
sporočajo podatke skupaj, za obdobje več mesecev.
(3) Podatki iz prejšnjega odstavka
morajo biti poslani na način in v obliki, ki je določena s splošnim aktom, ki
ga na podlagi sedmega odstavka 64.i člena Energetskega zakona izda agencija.
(4) Proizvajalci morajo za proizvodno
napravo z veljavno deklaracijo na začetku vsakega koledarskega leta posredovati
agenciji letno oceno proizvodnje električne energije po mesecih, za katero bodo
prejemali potrdila o izvoru.
(5) Sistemski operaterji omrežij, na katere
so priključene naprave za proizvodnjo električne energije z deklaracijo, so
dolžni sporočati agenciji podatke o proizvedeni električni energiji.
36. člen
Za sporočanje in točnost vseh podatkov z
merilnih naprav, določenih v deklaraciji za proizvodno napravo, so odgovorni
proizvajalci.
V. KAZENSKE DOLOČBE
37. člen
(1) Z globo od 300 eurov do 3.000
eurov se kaznuje za prekršek pravna oseba ali podjetnik posameznik, ki pri
obratovanju s proizvodno napravo nazivne moči do 50 kW:
-      
agenciji ne sporoči spremembe podatkov na
proizvodnem objektu (prvi odstavek 15. člena) ali
-      
agenciji sporoča napačne podatke o obratovanju
proizvodne naprave (35. člen).
Odgovorna oseba pravne osebe se kaznuje za
prekršek z globo od 40 eurov do 200 eurov.
(2) Fizična oseba, ki stori prekršek
iz prejšnjega odstavka, se kaznuje z globo od 40 eurov do 200 eurov.
(3) Z globo od 500 eurov do 10.000
eurov se kaznuje za prekršek pravna oseba ali podjetnik posameznik, ki pri
obratovanju s proizvodno napravo nazivne moči od 50 kW do 1 MW:
-      
agenciji ne sporoči spremembe podatkov na
proizvodnem objektu (prvi odstavek 15. člena) ali
-      
agenciji sporoča napačne podatke o obratovanju
proizvodne naprave (35. člen).
Odgovorna oseba pravne osebe se kaznuje za
prekršek z globo od 200 eurov do 500 eurov.
(4) Fizična oseba, ki stori prekršek
iz prejšnjega odstavka, se kaznuje z globo od 200 eurov do 1.000 eurov.
(5) Z globo od 2.000 eurov do 20.000
eurov se kaznuje za prekršek pravna oseba ali podjetnik posameznik, ki pri obratovanju
s proizvodno napravo nazivne moči večje od 1 MW:
-      
agenciji ne sporoči spremembe podatkov na
proizvodnem objektu (prvi odstavek 15. člena) ali
-      
agenciji sporoča napačne podatke o obratovanju
proizvodne naprave (35. člen).
Odgovorna oseba pravne osebe se kaznuje za
prekršek z globo od 200 eurov do 500 eurov.
(6) Fizična oseba, ki stori prekršek
iz prejšnjega odstavka, se kaznuje z globo od 200 eurov do 1.000 eurov.
38. člen
Za odločanje o prekrških iz te uredbe je
pristojna Javna agencija Republike Slovenije za energijo.

Priloga I: Obrazec vloge za pridobitev deklaracije za
proizvodno napravo za proizvodnjo električne energije iz obnovljivih virov
energije (OVE)
Priloga II: Obrazec vloge za pridobitev deklaracije za
proizvodno napravo s soproizvodnjo toplote in električne energije (SPTE) z
visokim izkoristkom
Priloga III: Obrazec vloge za izdajo deklaracije za
proizvodno napravo, ki je že v registru proizvodnih naprav, in za poročanje, da
je imetnik deklaracije v preteklem letu izpolnjeval pogoje
Priloga IV: Podatki na listini za proizvodno napravo
Priloga V: Podatki na potrdilu o izvoru električne
energije

Uredba o izdaji deklaracij za proizvodne
naprave in potrdil o izvoru električne energije (Uradni list RS, št. 8/09)
vsebuje naslednje prehodne in končne določbe:
»VI. PREHODNE IN KONČNE DOLOČBE
39. člen
(1) Z dnem uveljavitve te uredbe
prenehata veljati Uredba o izdaji potrdil o izvoru električne energije (Uradni
list RS, št. 121/05) in Uredba o pogojih za pridobitev statusa kvalificiranega
proizvajalca električne energije (Uradni list RS, št. 71/07).
(2) Do vzpostavitve registra potrdil o
izvoru na podlagi 64.i člena Energetskega zakona in te uredbe se uporablja
dosedanji register potrdil o izvoru.
(3) Do izdaje splošnega akta agencije
iz sedmega odstavka 64.i člena Energetskega zakona se za delo z registrom
potrdil o izvoru smiselno uporabljajo Navodila za uporabo podatkovne baze, ki
so objavljena na spletni strani agencije.
40. člen
Vsi proizvajalci električne energije, ki
imajo status kvalificiranega proizvajalca po predpisih, veljavnih pred
uveljavitvijo Zakona o spremembah in dopolnitvah Energetskega zakona (Uradni
list RS, št. 70/08), izdajajo do 31. marca 2009, oziroma do pridobitve
deklaracije za proizvodno napravo, potrdila o izvoru za uveljavitev pravice do
podpor na osnovi odločbe o statusu kvalificiranega proizvajalca.
41. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izdaji deklaracij za proizvodne naprave in potrdil o izvoru električne energije
(Uradni list RS, št. 45/12) vsebuje naslednjo končno določbo:
»10. člen
Ta uredba začne veljati naslednji dan po
objavi v Uradnem listu Republike Slovenije.«.