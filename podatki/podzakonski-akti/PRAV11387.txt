1. SPLOŠNA DOLOČBA
1. člen
(vsebina)
Ta pravilnik določa vsebino in sestavine
elaborata za vpis stavbe v kataster stavb, elaborata spremembe podatkov
katastra stavb, elaborata za evidentiranje stavbe in elaborata za evidentiranje
sprememb v katastru stavb na podlagi pravnomočne sodne odločbe ali sodne
poravnave ter podatke iz zbirke upravnih aktov na področju gradnje in ureja
način določanja in evidentiranja površine stavbe in površine dela stavbe,
koordinat točk tlorisa stavbe in centroida stavbe ter višine stavbe in etaže v
stavbi.
2. SKUPNE DOLOČBE
2.1. Podatki katastra stavb
2. člen
(površina stavbe, površina delov stavbe,
površina prostora in uporabna površina dela stavbe)
(1) Površina stavbe je vsota površin
delov stavbe.
(2) Površina delov stavbe je vsota
površin prostorov, ki pripadajo delu stavbe. Pri izračunu površine dela stavbe
se ne upoštevajo površine prostorov, po katerih se hodi samo med vzdrževanjem,
kot npr. praznih prostorov med zemljiščem in spodnjo stranjo stavbe, prostorov
znotraj prezračevanih streh in nepohodnih podstrešnih prostorov.
(3) ) Površina stavbe in površine
delov stavbe se izračuna v skladu s standardom SIST ISO 9836 tako, da se glede
načina meritev in določitve površin upoštevata točki 5.1.1.1 in 5.1.5, razen
točke 5.1.5.2 v delu, ki določa razdelitev na način iz točke 5.1.3.1, in točke
5.1.5.5. Za določitev uporabne površine dela stavbe se upošteva točka 5.1.7.1.
(4) Dolžine
stranic prostora se merijo na centimeter (cm) natančno. Stranice se merijo v
višini tal, ne upoštevajoč obrobe, pragove in podobno. Dolžine stranic
prostorov, ki niso zaprti do polne višine ali so samo delno zaprti in nimajo
elementov, ki omejujejo prostor, kot npr. balkon, terasa, se merijo do roba.
(5) Površina
stavbe, površina dela stavbe, površina prostora in uporabna površina dela
stavbe se izrazijo v kvadratnih metrih (m²) in zaokrožijo na eno decimalno
mesto.
(6) Če ima
stavba en del stavbe ali če ima stavba več delov stavbe in je vsak od njih cela
etaža ali več celih etaž, se lahko površina stavbe in površina dela stavbe ne
glede na določbe tega člena izračuna iz merskih podatkov zemljišča pod stavbo
in tlorisa stavbe ob upoštevanju debelin zunanjih zidov stavbe in števila etaž,
če naročnik elaborata, ki je podlaga za vpis stavbe in delov stavbe v kataster
stavb, s tem soglaša.
(7) Geodetska
uprava Republike Slovenije (v nadaljnjem besedilu: geodetska uprava) na svojih
spletnih straneh objavi:
-    
vrste prostorov,
-    
način izračuna uporabne površine dela stavbe.
3. člen
(koordinate točk tlorisa in centroida
stavbe)
(1) Koordinate točk tlorisa stavbe in
centroida stavbe se določijo v državnem koordinatnem sistemu. Izrazijo se v
metrih (m) in zaokrožijo na dve decimalni mesti.
(2) Koordinate točk tlorisa stavbe se določijo kot geodetska izmera
v skladu z zakonom, ki ureja geodetsko izmero.
4. člen
(višine stavbe)
(1) Višine stavbe so: višina najnižje
točke stavbe, višina najvišje točke stavbe ter karakteristična višina stavbe.
(2) Višine stavbe so določene v
državnem koordinatnem sistemu. Izrazijo se v metrih (m) in zaokrožijo na eno
decimalno mesto.
(3) Višina najnižje točke stavbe je
višina tlaka v prvi etaži. Višina najvišje točke stavbe je najvišja višina
strehe ali zidanega dela stavbe. Karakteristična višina stavbe je višina terena
praviloma ob vhodu v stavbo in označuje lego stavbe glede na površino
zemljišča.
5. člen
(etaže v stavbi)
(1) Število etaž v stavbi je skupno
število vseh etaž v stavbi.
(2) Medetaže se štejejo kot etaže.
(3) Pritlična etaža je številka tiste
etaže, v kateri je glavni vhod v stavbo, razen v primerih, ko glavni vhod v
stavbo ni v višini terena.
6. člen
(podatek o povezavi stavbe z zemljiškim
katastrom)
(1) Podatek o povezavi stavbe z
zemljiškim katastrom je parcelna številka.
(2) Če je v zemljiškem katastru
vpisano zemljišče pod stavbo, je podatek o povezavi stavbe z zemljiškim
katastrom parcelna številka ene ali več parcel, na katerih je v zemljiškem
katastru evidentirano zemljišče pod to stavbo.
(3) Če se v zemljiškem katastru
zemljišče pod stavbo ne evidentira, je podatek o povezavi stavbe z zemljiškim
katastrom parcelna številka ene ali več parcel, na kateri oziroma nad ali pod
katero stoji stavba. Če stavba stoji na, nad ali pod več parcelami, informacijo
katere od teh parcel so povezane s stavbo, poda vlagatelj zahteve za vpis
stavbe v kataster stavb ali vpis spremembe podatkov katastra stavb.
7. člen
(podatek o povezavi stavbe in dela stavbe
z registrom prostorskih enot)
(1) Podatek o povezavi stavbe z
registrom prostorskih enot je občina.
(2) Če je stavbi določena hišna
številka, je podatek o povezavi stavbe z registrom prostorskih enot poleg
občine tudi naslov stavbe.
(3) Če je stavbi določena hišna
številka, se delu stavbe določi povezava z registrom prostorskih enot le, če je
del stavbe stanovanje ali poslovni prostor.
(4) Če je stavbi določenih več hišnih
številk, se delu stavbe določi ena izmed hišnih številk, ki je določena stavbi.
Delu stavbe se določi hišna številka glede na lego oziroma dostop do dela
stavbe. Del stavbe ima lahko le eno hišno številko.
8. člen
(podatek o povezavi stavbe in dela stavbe
z zemljiško knjigo)
(1) Če je stavba ali del stavbe vpisan
v zemljiško knjigo, je podatek o povezavi stavbe in dela stavbe z zemljiško
knjigo številka stavbe in številka dela stavbe.
(2) Če stavba ali del stavbe ni vpisan
v zemljiško knjigo, je podatek o povezavi stavbe in dela stavbe z zemljiško
knjigo parcelna številka iz 6. člena tega pravilnika.
9. člen
(podatki o upravnih aktih, ki se nanašajo
na gradnje, in način njihovega vodenja v katastru stavb)
(1) V kataster stavb se iz zbirke
upravnih aktov na področju gradnje, ki se vodi v prostorskem informacijskem
sistemu v skladu s predpisi s področja urejanja prostora in graditve objektov,
vpisujejo identifikacijske številke upravnih aktov, ki se nanašajo na gradnje.
(2) Podatek o identifikacijski
številki upravnega akta, ki se nanaša na gradnjo, se vodi za stavbo ali za del
stavbe.
2.2. Elaborat in obrazci
10. člen
(elaborat)
(1) Elaborat za vpis stavbe v kataster
stavb, elaborat spremembe podatkov katastra stavb, elaborat za evidentiranje
stavbe in elaborat za evidentiranje sprememb v katastru stavb na podlagi sodnih
postopkov (v nadaljnjem besedilu: elaborat) vsebujejo podatke, določene s tem
pravilnikom za posamezno vrsto elaborata. Elaborat se izdela na obrazcih z
vsebino, določeno s tem pravilnikom.
(2) Elaborat se izdela na papirju in v
digitalni obliki.
(3) Del elaborata, ki se izdela na
papirju, obsega obrazec K-0: ovitek elaborata in zapisnik o obravnavi ali
izjavo geodetskega podjetja ali projektanta iz 2. točke prvega odstavka 21.
člena tega pravilnika.
(4) Del elaborata, ki se izdela v
digitalni obliki, obsega:
-    
skanograme obrazcev, na katerih se izdela
elaborat, in zapisnika o obravnavi ali izjav iz prejšnjega odstavka,
-    
koordinate točk tlorisa stavbe in centroida
stavbe,
-    
podatke o stavbi: katastrska občina, številka
stavbe, višine stavbe, število etaž, številka pritlične etaže, naslov stavbe,
če ima stavba določeno hišno številko,
-    
podatke o delu stavbe: številka dela stavbe,
številka stanovanja ali poslovnega prostora, številka etaže, dejanska raba,
površina, vrste in površine prostorov, naslov, če ima stavba določeno hišno
številko,
-    
parcelne številke in
-    
podatke o lastnikih delov stavb.
(5) Elaborat se v digitalni obliki
izdela v izmenjevalnih formatih, ki jih objavi geodetska uprava na svojih
spletnih straneh. V izmenjevalnih formatih geodetska uprava določi podatke o
kakovosti in druge tehnične podatke za vodenje katastra stavb. Če se
izmenjevalni formati spremenijo, se spremembe začnejo uporabljati trideseti dan
po njihovi objavi na spletnih straneh geodetske uprave.
(6) Odgovorni geodet ali odgovorni
projektant s svojo identifikacijsko številko, žigom in podpisom na prvi strani
elaborata, izdelanega na papirju, potrdi, da elaborat izkazuje dejansko stanje
na terenu in da je izdelan v skladu s predpisi, standardi in pravili geodetske
stroke.
10.a člen
(etažni načrt)
(1) V postopku izdelave elaborata se izdela
etažni načrt v digitalni obliki.
(2) Etažni načrt se izdela za vsako etažo
posebej. Etažni načrti se oštevilčijo s številko stavbe in številko etaže. Za
vsako etažo se vodi podatek o poligonu etaže in višini etaže.
(3) V etažnem načrtu se prikažejo poligoni,
ki pripadajo posameznemu delu stavbe. Del stavbe ima lahko več poligonov v eni
ali več etažah. Poligoni se označijo s številko dela stavbe in številko etaže. 
(4) Lomne točke poligona se evidentirajo s
koordinatami v državnem koordinatnem sistemu. Višina lomnih točk se določi kot
nadmorska višina tal etaže. Koordinate se izrazijo v metrih (m) in zaokrožijo
na dve decimalni mesti. Pri določitvi mej poligona se ne upošteva debeline
sten. Meje poligona morajo biti evidentirane tako, da je razmerje površin
poligonov v etažnem načrtu sorazmerno razmerju izmerjenih površin poligonov v posamezni
etaži.
(5) Etažni načrti posameznih etaž morajo
biti lokacijsko usklajeni med seboj ter s tlorisom stavbe.
11. člen
(obrazci)
(1) Obrazci, na katerih se izdela
elaborat, so:
-    
obrazec K-0: ovitek elaborata;
-    
obrazec K-1: podatki o stavbi;
-    
obrazec K-2: načrt stavbe;
-    
obrazec K-3: etažni načrt;
-    
obrazec K-4: podatki o delih stavbe;
-    
obrazec K-5: prostori in površina;
-    
obrazec K-6: sprememba podatkov o stavbi in
delu stavbe;
-    
obrazec K-7: preštevilčba.
(2) V glavo obrazca, razen obrazca
K-0: ovitek elaborata, se vpiše številka stavbe in datum. V obrazec K-5:
prostori in površina in K-6: sprememba podatkov o stavbi in delu stavbe se v
glavo obrazca vpiše še podatek o številki dela stavbe, v obrazec K-3: etažni
načrt pa se vpiše še številka etaže.
(3) Na eni strani je lahko več
obrazcev. Obrazec: K-2: načrt stavbe in obrazec K-3: etažni načrt morata biti izdelana vsak na svoji strani ali na več straneh.
(4) Obrazec je lahko izdelan na več
straneh. Če je izdelan na več straneh, mora biti na vsaki strani ponovljena
glava obrazca.
(5) Obrazci iz prvega odstavka tega
člena so kot priloga sestavni del tega pravilnika.
12. člen
(obrazec K-0: ovitek elaborata)
(1) V obrazec K-0: ovitek elaborata se
vpišejo podatki o vrsti elaborata, katastrski občini, številki stavbe in
podjetju, ki je elaborat izdelalo.
(2) Na obrazcu K-0: ovitek elaborata se napiše izjava geodetskega
podjetja ali projektanta, da je koordinate točk tlorisa stavbe določila oziroma
tloris stavbe izdelala oseba (ime in priimek ter raven izobrazbe oziroma številka
geodetske izkaznice), ki izpolnjuje pogoje za geodetskega strokovnjaka, določene
z zakonom, ki ureja geodetsko izmero.
(3) Elaborat
se potrdi na obrazcu K-0: ovitek elaborata.
13. člen
(obrazec K-1: podatki o stavbi)
(1) V obrazec K-1: podatki o stavbi se
vpišejo podatki o parcelah, naslov stavbe, višine stavbe in podatki o etažah v
stavbi.
(2) Za stavbe, ki imajo določenih več
hišnih številk, se vpiše podatek o vseh naslovih.
14. člen
(obrazec K-2: načrt stavbe)
(1) Na obrazcu K-2: načrt stavbe se prikaže
prerez stavbe in tloris stavbe.
(2) Prerez stavbe je značilen prerez,
iz katerega so razvidne lege vseh etaž v stavbi z vpisanimi številkami etaž.
Označijo se vhodi v stavbo in točke, na katere se nanašajo višine.
(3) Tloris stavbe je navpična projekcija
zunanjih obrisov stavbe nad in pod zemljiščem na vodoravno ravnino. Tloris se
izdela v merilu 1:200, 1:500 ali 1:1000 glede na preglednost vsebine. Merilo, v
katerem je tloris izdelan, mora biti na obrazcu navedeno. Označi se smer proti
severu. Točke na obodu tlorisa se oštevilčijo za vsako stavbo posebej.
15. člen
(obrazec K-3: etažni načrt)
Obrazec K-3: etažni načrt je izris etažnega
načrta.
16. člen
(obrazec K-4: podatki o delih stavbe)
V obrazec K-4: podatki o delih stavbe se
vpišejo podatki o številki dela stavbe, številki stanovanja ali poslovnega
prostora, številki etaže, dejanski rabi dela stavbe, površini dela stavbe ter o
naslovu dela stavbe, če ima stavba določeno hišno številko.
17. člen
(obrazec K-5: prostori in površina)
(1) V obrazec K-5: prostori in površina se
vpišejo podatki o vrsti in površini prostorov ter površina dela stavbe.
(2) Obrazec K-5: prostori in površina se
lahko izdela tudi kot skica prostorov po etažah. V skico prostorov se vpišejo
podatki o vrsti in površini prostorov. Obrazec K-5: prostori in površina mora v
tem primeru vsebovati tudi podatek o površini dela stavbe.
18. člen
(obrazec K-6: sprememba podatkov o stavbi
in delu stavbe)
V obrazec K-6: sprememba podatkov o stavbi
in delu stavbe se vpišejo podatki o stavbi: število etaž in številka pritlične
etaže ter podatki o delu stavbe: številka etaže in dejanska raba dela stavbe.
19. člen
(obrazec K-7:preštevilčba)
(1) V obrazcu K-7: preštevilčba se
prikaže preštevilčba stavb, preštevilčba delov stavb ali preštevilčba številk
stanovanj in številk poslovnih prostorov.
(2) Preštevilčba stavb in preštevilčba
delov stavb se prikaže tako, da se navedejo številke stavb in številke delov
stavb pred in po preštevilčbi. Preštevilčba številk stanovanj in številk
poslovnih prostorov se prikaže tako, da se navedejo številke stanovanj in
številke poslovnih prostorov pred in po preštevilčbi. Če številk ni, se stanje
prikaže z oznako »-«.
2.3. Podatki registra nepremičnin
20. člen
(podatki registra nepremičnin)
(1) Sestavni del elaborata so
naslednji podatki registra nepremičnin:
-    
podatki o lastnostih stavbe in podatki o
lastnostih dela stavbe iz uredbe, ki ureja podatke o lastnostih nepremičnin v
registru nepremičnin, razen podatkov o stavbah in delih stavb, ki se vpisujejo
v kataster stavb, in
-    
podatki o osebah, za katere se ugotovi, da
imajo stavbo ali del stavbe v uporabi in so različne od lastnikov, vpisanih v
katastru stavb.
(2) Podatki registra nepremičnin iz
prejšnjega odstavka so v elaborat vključeni na naslednji način:
-    
v primeru vpisa stavbe v kataster stavb se na obrazcu
K-0: ovitek elaborata napiše podpisana izjava geodetskega podjetja ali
projektanta, da so podatki o stavbi in delih stavb evidentirani v register
nepremičnin;
-    
v primeru vpisa spremembe podatkov katastra
stavb so podatki registra nepremičnin v digitalni obliki sestavni del
elaborata, ki se izdela v digitalni obliki.
(3) Podatki na obrazcu za evidentiranje
podatkov v register nepremičnin, ki ga podpiše lastnik, odgovorni geodet ali
odgovorni projektant, so lahko sestavni del elaborata, ki se izdela na papirju.
3. VPIS STAVBE V KATASTER STAVB
21. člen
(elaborat za vpis stavbe v kataster stavb)
(1) Elaborat za vpis stavbe v kataster
stavb mora vsebovati:
1.    
obrazce: 
- 
obrazec K-0: ovitek elaborata, 
- 
obrazec K-1: podatki o stavbi,
- 
obrazec K-2: načrt stavbe,
- 
obrazec K-3: etažni načrt, 
- 
obrazec K-4: podatki o delih stavbe,
- 
obrazec K-5: prostori in površina;
2.    
zapisnik o obravnavi oziroma izjavo geodetskega
podjetja ali projektanta, da je v postopku, izvedenem na podlagi 146. člena
Zakona o evidentiranju nepremičnin (Uradni list RS, št. 47/06, 65/07 – odl. US,
106/10 – ZDoh-2H in 47/12 – ZUKD-1A), poskrbel za seznanitev;
3.    
podatke registra nepremičnin iz prejšnjega
člena.
(2) Elaborat za vpis stavbe v kataster
stavb lahko vsebuje tudi obrazec K-6: sprememba podatkov o stavbi in delu
stavbe in obrazec K-7: preštevilčba.
22. člen
(obravnava)
(1) O obravnavi v postopku izdelave
elaborata za vpis stavbe v kataster stavb se vodi zapisnik, ki je sestavni del
elaborata za vpis stavbe v kataster stavb.
(2) Zapisnik o obravnavi iz prejšnjega
odstavka mora izkazati soglasje lastnika stavbe oziroma lastnikov vseh delov
stavb, da podatki o stavbi, načrt stavbe, etažni načrt,
podatkih o delih stavbe in o prostorih ter površini, ki so navedeni oziroma
prikazani v elaboratu za vpis stavbe v kataster stavb, izkazujejo dejansko
stanje stavbe in delov stavb v naravi.
(3) Če je posameznik lastnik vseh
delov stavbe, se namesto v zapisnik o obravnavi v obrazec K-0: ovitek elaborata
vpiše njegova izjava, ki jo mora podpisati, da podatki izkazujejo dejansko
stanje stavbe in delov stavb v naravi.
23. člen
(elaborat za evidentiranje stavbe)
Elaborat za evidentiranje stavbe vsebuje
sestavine elaborata za vpis zemljišča pod stavbo, določene s predpisom, ki
ureja sestavine elaborata za vpis zemljišča pod stavbo v zemljiškem katastru,
in sestavine elaborata za vpis stavbe v kataster stavb.
4. SPREMEMBE PODATKOV KATASTRA STAVB
4.1. Spreminjanje podatkov z elaboratom
24. člen
(elaborat spremembe podatkov katastra
stavb)
(1) Vsebina elaborata spremembe
podatkov katastra stavb je odvisna od podatka, ki se spreminja. Elaborat mora
vsebovati obrazce, navedene v tem členu, razen če se ne spremeni noben podatek
v navedenem obrazcu.
(2) Elaborat za spremembo številke
stavbe, številke dela stavbe ali spremembo številk stanovanja in poslovnega
prostora mora vsebovati obrazec K-0: ovitek elaborata in obrazec K-7:
preštevilčba.
(3) Elaborat za spremembo lege in
oblike stavbe mora vsebovati obrazec K-0: ovitek elaborata, obrazec K-1:
podatki o stavbi, obrazec K-2: načrt stavbe in zapisnik o obravnavi. Če spremembe
podatkov vplivajo na evidentiranje zemljišča pod stavbo v zemljiškem katastru,
mora elaborat za spremembo lege in oblike stavbe vsebovati tudi sestavine
elaborata za vpis zemljišča pod stavbo, določene s predpisom, ki ureja
sestavine elaborata za vpis zemljišča pod stavbo v zemljiškem katastru.
(4) Elaborat za spremembo lege in
oblike dela stavbe mora vsebovati obrazec K-0: ovitek elaborata, obrazec K-3: etažni
načrt, obrazec K-4: podatki o delih stavbe in zapisnik o
obravnavi.
(5) Elaborat za spremembo površine
dela stavbe mora vsebovati obrazec K-0: ovitek elaborata, obrazec K-4: podatki
o delih stavbe, K-5: prostori in površina in zapisnik o obravnavi. Če se
spremenijo samo površina prostorov in vrste prostorov, lahko elaborat za
spremembo površine dela stavbe vsebuje obrazec K-0: ovitek elaborata, K-5:
prostori in površina in zapisnik o obravnavi.
(6) Elaborat za spremembo površine
dela stavbe se uporablja tudi za spremembo površine prostorov, ki pripadajo
delu stavbe in prisotnost teh prostorov.
(7) Elaborat za spremembo dejanske
rabe dela stavbe mora vsebovati obrazec K-0: ovitek elaborata, obrazec K-4:
podatki o delih stavbe in zapisnik o obravnavi.
(8) Elaborat združitve ali delitve
stavb in delov stavb, elaborat vpisa novega dela stavbe in elaborat za izbris
dela stavbe mora vsebovati obrazec K-0: ovitek elaborata, obrazec K-1: podatki
o stavbi, obrazec K-2: načrt stavbe, obrazec K-3: etažni načrt, obrazec K-4: podatki o delih stavbe in zapisnik o obravnavi. Če
se spremenijo podatki o prostorih, pa tudi obrazec K-5: prostori in površina.
(9) Elaborat za izbris stavbe mora
vsebovati obrazec K-0: ovitek elaborata in zahtevo predlagatelja izbrisa stavbe
z navedenim razlogom izbrisa ali uradni zaznamek razloga izbrisa stavbe, če
razlog za izbris ugotovi geodetska uprava sama.
(10) Elaborat spremembe podatkov
katastra stavb mora vsebovati podatke registra nepremičnin iz 20. člena tega
pravilnika.
25. člen
(izpolnjevanje obrazcev pri izdelavi
elaborata spremembe podatkov katastra stavb)
(1) Pri izdelavi elaborata spremembe
podatkov katastra stavb se obrazci za posamezne spremembe podatkov izpolnijo
tako, da se izdela nov obrazec, lahko pa se izpolnijo na kopiji obrazca iz
elaborata že vpisane stavbe tako, da je pregledno in nedvoumno razvidno, kateri
podatki so se spremenili in kako. Novo stanje se označi z rdečo barvo.
(2) Če obrazec iz elaborata že vpisane
stavbe ni izdelan v skladu s tem pravilnikom, je treba obrazec spremembe
izdelati na novem obrazcu v skladu s tem pravilnikom.
26. člen
(obravnava)
(1) O obravnavi v postopku izdelave
elaborata spremembe podatkov katastra stavb se vodi zapisnik, ki je sestavni
del elaborata spremembe podatkov katastra stavb.
(2) Zapisnik o obravnavi iz prejšnjega
odstavka mora izkazati soglasje lastnika stavbe oziroma lastnikov delov stavbe,
katerih podatki se spreminjajo, da podatki o stavbi, načrt stavbe, etažni
načrt, podatki o delih stavbe in prostorih ter površini, ki
so navedeni oziroma prikazani v elaboratu sprememb podatkov katastra stavb,
izkazujejo spremenjeno stanje stavbe in delov stavb v naravi.
(3) Za skupne dele stavb, ki so v
etažni lastnini, da soglasje iz prejšnjega odstavka upravnik stavbe, če je
imenovan. Če upravnik stavbe ni imenovan, soglasje za skupne dele stavb, ki so
v etažni lastnini, dajo vsi vsakokratni etažni lastniki.
(4) Če je posameznik lastnik vseh
delov stavbe, ki se spreminjajo, se namesto v zapisnik o obravnavi v obrazec
K-0: ovitek elaborata vpiše njegova izjava, ki jo mora podpisati, da podatki
izkazujejo dejansko stanje stavbe in delov stavb v naravi.
27. člen
(elaborat za evidentiranje sprememb v
katastru stavb na podlagi sodnih postopkov)
(1) Elaborat za evidentiranje sprememb
podatkov v katastru stavb na podlagi sodnih postopkov vsebuje sestavine
elaborata za vpis stavbe v kataster stavb oziroma sestavine elaborata spremembe
podatkov katastra stavb.
(2) Zapisnik o obravnavi nadomesti
pravnomočna sodna odločba ali sodna poravnava.
4.2. Poenostavljen način spreminjanja
podatkov
28. člen
(poenostavljen način sprememb posameznih
podatkov katastra stavb)
(1) Podatek o dejanski rabi dela
stavbe, podatek o vrsti prostorov, podatek o površini prostorov, podatek o
številu etaž, podatek o pritlični etaži ali podatek o številki etaže se lahko
spremeni tudi na podlagi vlagateljeve zahteve za spremembo podatka katastra
stavb.
(2) Zahtevi iz prejšnjega odstavka
mora biti priložen izpolnjen obrazec K-5: prostori in površina ali obrazec K-6:
sprememba podatkov o stavbi in delu stavbe. V primeru spremembe podatka o
številu etaž, podatka o številki etaže ali podatka o številki pritlične etaže
mora biti zahtevi priložen prerez stavbe z označenimi etažami. V primeru
spremembe podatka o vrsti prostorov, ali podatka o površini prostorov mora biti
zahtevi priložen obrazec K-5: prostori in površina v obliki skice prostorov.
(3) Obrazci iz prejšnjega odstavka se
izdelajo na papirju. Vse obrazce mora vlagatelj podpisati. V primeru
solastništva posameznega dela stavbe obrazce podpišejo vsi solastniki, za
skupne prostore pa upravnik stavbe.

Priloga:
Elaborat

Pravilnik o vpisih v kataster stavb (Uradni
list RS, št. 73/12) vsebuje naslednji prehodni in
končni določbi:
»5. PREHODNI IN KONČNI DOLOČBI
29. člen
(državni
koordinatni sistem)
Do določitve državnega koordinatnega
sistema, ki bo temeljil na evropskem referenčnem sistemu, se v katastru stavb
uporablja koordinatni sistem iz 139. člena Zakona o evidentiranju nepremičnin
(Uradni list RS, št. 47/06, 65/07 – odl. US, 106/10 – ZDoh-2H in 47/12 –
ZUKD-1A).
30. člen
(baza načrtov
stavb in načrtov etaž)
Do začetka vodenja grafike stavb o načrtih
stavb in načrtih etaž se obrazci, na katerih se izdela elaborat, zapisniki o
obravnavi iz 22. člena oziroma 26. člena tega pravilnika ter izjave iz 2. točke
prvega odstavka 21. člena tega pravilnika izdelajo tudi na papirju.
31. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o vpisih v kataster stavb (Uradni list RS, št. 22/07 in
32/09).
32. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvah Pravilnika o vpisih v
kataster stavb (Uradni list RS, št. 87/14) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu
Republike Slovenije, uporabljati pa se začne 1. januarja 2015.«.

Pravilnik o spremembah in dopolnitvah
Pravilnika o vpisih v kataster stavb (Uradni list RS, št. 66/16) vsebuje naslednji prehodni in
končni določbi:
»PREHODNI IN KONČNI DOLOČBI
15. člen
(izdelava etažnih načrtov v
prehodnem obdobju)
(1) Etažni načrt iz novega 10.a člena
pravilnika se do objave spremenjenega izmenjevalnega formata za izdelavo
elaborata v digitalni obliki v skladu s petim odstavkom 10. člena Pravilnika o
vpisih v kataster stavb (Uradni list RS, št. 73/12 in 87/14) izdela na obrazcu
K-3: etažni načrt iz spremenjene priloge pravilnika.
(2) Etažni načrt iz prejšnjega odstavka se
izdela za vsako etažo posebej. Na njem se prikažeta prerez stavbe in tloris
etaže.
(3) V prerezu stavbe iz prejšnjega odstavka
se etaža, za katero je izdelan etažni načrt, posebej označi.
(4) Na etažnem načrtu iz prvega odstavka
tega člena se prikažejo deli stavbe, ki se označijo s številkami delov stavbe.
Na etažnem načrtu mora biti označena smer proti severu in navedeno merilo, v
katerem je etažni načrt izdelan. Etažni načrt se izdela v enakih merilih kot
tloris stavbe. V etažnem načrtu, v katerem so vhodi v stavbo, se le-ti
označijo.
16. člen
(vektorizacija načrtov etaž vpisanih
stavb)
(1) Za stavbe, ki so do uveljavitve tega
pravilnika vpisane v kataster stavb, in za stavbe, za katere so etažni načrti
izdelani v skladu s prejšnjim členom, se ne glede na določbe novega 10.a člena
pravilnika po objavi spremenjenega izmenjevalnega formata za izdelavo elaborata
v digitalni obliki iz prvega odstavka prejšnjega člena etažni načrt iz novega
10.a člena pravilnika lahko izdela z vektorizacijo obstoječih načrtov etaž
oziroma vektorizacijo etažnih načrtov iz prejšnjega člena.
(2) Etažni načrt iz prejšnjega odstavka se
izdela za celo stavbo, razen v primeru sprememb podatkov o stavbi, ko se etažni
načrt izdela za posamezno etažo.
(3) Če etažni načrt iz prvega odstavka tega
člena z vektorizacijo načrtov izdela geodetska uprava, o tako izdelanem etažnem
načrtu lastnikov delov stavb ne obvešča.
17. člen
(začetek uporabe)
(1) Ta pravilnik se začne uporabljati z
dnem prilagoditve informacijskega sistema katastra stavb določbam tega
pravilnika.
(2) Minister, pristojen za evidentiranje
nepremičnin, objavi datum prilagoditve informacijskega sistema katastra stavb
iz prejšnjega odstavka v Uradnem listu Republike Slovenije.
18. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.