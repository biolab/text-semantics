I. SPLOŠNE DOLOČBE
1. člen
(vsebina)
(1) Ta uredba določa pravila ravnanja
z odpadno električno in elektronsko opremo (v nadaljnjem besedilu: odpadna
oprema) z namenom preprečevanja nastajanja odpadne opreme in zagotavljanja
njene ponovne uporabe, recikliranja in drugih načinov predelave v skladu z
Direktivo 2002/96/ES Evropskega parlamenta in Sveta z dne 27. januarja
2003 o odpadni električni in elektronski opremi (OEEO) (UL L št. 37 z dne
13. 2. 2003, str. 24, zadnjič spremenjeno z Direktivo Evropskega
parlamenta in Sveta 2008/112/ES z dne 16. decembra 2008 o spremembi direktiv
Sveta 76/768/EGS, 88/378/EGS, 1999/13/ES in direktiv 2000/53/ES, 2002/96/ES in
2004/42/ES Evropskega parlamenta in Sveta z namenom prilagoditve Uredbi (ES)
št. 1272/2008 o razvrščanju, označevanju in pakiranju snovi ter zmesi (UL L št.
345 z dne 23. 12. 2008, str. 68); v nadaljnjem besedilu: Direktiva 2002/96/ES)
in v skladu z naslednjimi odločbami:
-      
Odločbo Sveta z dne 30. marca 2004 o
odobritvi nekaterih začasnih odstopanj od Direktive 2002/96/ES Češki, Estoniji,
Madžarski, Latviji, Litvi, Slovaški in Sloveniji glede odpadne električne in
elektronske opreme (2004/312/ES) (UL L št. 100 z dne 6. 4. 2004, str.
33),
-      
Odločbo Komisije z dne 11. marca 2004 o
vprašalniku za poročila držav članic o izvajanju Direktive 2002/96/ES
Evropskega parlamenta in Sveta o odpadni električni in elektronski opremi
(OEEO) (notificirano pod dokumentarno številko C (2004) 7114) (2004/249/ES) (UL
L št. 78 z dne 16. 3. 2004, str. 56; v nadaljnjem besedilu: Odločba
2004/249/ES) in
-      
Odločbo Komisije z dne 3. maja 2005 o
določitvi pravil za spremljanje skladnosti držav članic in vzpostavitvi oblik
podatkov za namene Direktive Evropskega parlamenta in Sveta 2002/96/ES o
odpadni električni in elektronski opremi (notificirano pod dokumentarno
številko K (2005)1355) (2005/369/ES) (UL L št. 119 z dne 11. 5. 2005, str.
13; v nadaljnjem besedilu: Odločba 2005/369/ES).
(2) Ta uredba določa tudi ukrepe za
izboljšanje učinkovitosti na področju ravnanja z odpadki vseh oseb, ki so
zaradi izvajanja svoje dejavnosti vključene v življenjsko dobo električne in
elektronske opreme (v nadaljnjem besedilu: oprema), kot so proizvajalci,
distributerji in končni uporabniki, predvsem pa tistih oseb, ki so neposredno
vključene v zbiranje, predelavo in odstranjevanje ostankov predelave odpadne
opreme.
(3) Za vprašanja v zvezi z zbiranjem,
predelavo in odstranjevanjem odpadne opreme ter splošnimi pogoji ravnanja z
odpadno opremo, ki niso posebej urejena s to uredbo, se uporabljata predpis, ki
ureja ravnanje z odpadki, in predpis, ki ureja ravnanje z odpadnimi baterijami
in akumulatorji.
2. člen
(področje uporabe)
(1) Določbe te uredbe se uporabljajo
za opremo, razvrščeno v razrede in podrazrede opreme iz priloge 1, ki je
sestavni del te uredbe.
(2) Seznam proizvodov, ki se
razvrščajo v razrede oziroma podrazrede opreme iz prejšnjega odstavka, je v
prilogi 2, ki je sestavni del te uredbe.
(3) Ministrstvo za okolje in prostor
(v nadaljnjem besedilu: ministrstvo) objavi na svojih spletnih straneh
podrobnejši opis proizvodov s seznama proizvodov iz prejšnjega odstavka, pri
čemer upošteva, da se proizvodi, ki so sestavni del druge vrste opreme, kakršni
so stroji in vozila, in proizvodi, ki so vgrajeni v objekte ali stavbe kot
njihov sestavni del, ne razvrščajo med proizvode, ki se uvrščajo v enega od
razredov oziroma podrazredov opreme iz priloge 1 te uredbe.
(4) Določbe te uredbe se ne
uporabljajo za odpadne tiskarske tonerje, razvrščene med odpadke s
klasifikacijskima številkama 08 03 17* in 08 03 18 s klasifikacijskega seznama
odpadkov v skladu s predpisom, ki ureja ravnanje z odpadki, če nastajajo kot
potrošni material pri uporabi tiskalnikov.
(5) Določbe te uredbe se ne
uporabljajo za opremo, ki je bistvenega pomena za državno varnost, in opremo,
ki je vgrajena v orožje, strelivo in vojaško opremo, razen če gre za opremo, ki
se ne uporablja izključno za vojaške namene.
3. člen
(izrazi)
Izrazi, uporabljeni v tej uredbi, imajo
naslednji pomen:
1.    
center za obdelavo je objekt ali del objekta,
ki je urejen za obdelavo odpadne opreme in izpolnjuje tehnične zahteve iz
priloge 4, ki je sestavni del te uredbe;
2.    
dajanje opreme v promet pomeni dati proizvedeno
opremo prvič v uporabo končnemu uporabniku ali prvič v nadaljnjo prodajo
distributerju, ali zaradi izvajanja trgovinske dejavnosti pridobiti opremo v
državi članici Evropske unije (v nadaljnjem besedilu: EU) ali uvoziti opremo v
Republiko Slovenijo. Dajanje opreme v promet je tudi njeno pridobivanje v
državi članici EU ali njen uvoz v Republiko Slovenijo zaradi izvajanja
dejavnosti, ki ni trgovina z opremo;
3.    
distributer je oseba, ki zaradi dajanja opreme
v promet v Republiki Sloveniji kot trgovec zagotavlja opremo končnim uporabnikom.
Za distributerja se šteje tudi proizvajalec, če proizvedeno ali uvoženo opremo
zagotavlja neposredno končemu uporabniku, in pridobitelj, če opremo,
pridobljeno v drugi državi članici EU, zagotavlja neposredno končnemu
uporabniku;
4.    
oprema so proizvodi, ki so za svoje pravilno
delovanje odvisni od električnega toka ali elektromagnetnih polj, ter
proizvodi, ki so namenjeni proizvodnji, prenosu in merjenju toka in polj, če se
razvrščajo v enega od razredov ali podrazredov iz priloge 1 te uredbe in so zasnovani
za uporabo pri napetostih, ki ne presegajo 1000 voltov za izmenični tok in 1500
voltov za enosmerni tok;
5.    
finančni sporazum je pogodba o posojilu,
dajanju v najem (lizing), najemu, pogodba o prodaji na obroke ali dogovor o
prodaji katerekoli opreme, ne glede na to, ali pogoji te pogodbe ali dogovora
ali vzporedne pogodbe ali dogovora zagotavljajo, da se bo ali se bo lahko
lastništvo te opreme preneslo;
6.    
obvezna državna gospodarska javna služba
ravnanja z odpadno opremo (v nadaljnjem besedilu: državna gospodarska javna
služba) je javna služba, ki se opravlja v skladu s predpisom, ki ureja način,
predmet in pogoje izvajanja gospodarske javne službe ravnanja z odpadno
električno in elektronsko odpadno opremo;
7.    
izvajalec državne gospodarske javne službe
ravnanja z odpadno opremo (v nadaljnjem besedilu: izvajalec javne službe) je
oseba, ki je pridobila koncesijo za izvajanje državne gospodarske javne službe
ravnanja z odpadno opremo;
8.    
izvajalec občinske javne službe je izvajalec
občinske gospodarske javne službe ravnanja s komunalnimi odpadki;
9.    
končni uporabnik je oseba, ki je uporabljala,
uporablja ali namerava uporabljati opremo, ali oseba, pri kateri zaradi njene
dejavnosti nastaja odpadna oprema;
10. 
končni uporabnik brez predhodnega dobavitelja
je oseba, ki zaradi izvajanja svoje dejavnosti, ki ni trgovina z opremo, sama
pridobiva opremo v drugi državi članici EU ali jo uvaža iz tretjih držav;
11. 
nevarna snov ali zmes pomeni vsako snov ali
zmes, ki izpolnjuje kriterije za katerega koli od naslednjih razredov ali kategorij
nevarnosti iz Priloge I Uredbe (ES) št. 1272/2008 Evropskega parlamenta in
Sveta z dne 16. decembra 2008 o razvrščanju, označevanju in pakiranju snovi ter
zmesi, o spremembi in razveljavitvi direktiv 67/548/EGS in
1999/45/ES ter spremembi Uredbe (ES) št. 1907/2006 (UL L št. 353 z dne
31. 12. 2008, str. 1), zadnjič spremenjene z Uredbo Komisije (ES) št.
790/2009 z dne 10. avgusta 2009 o spremembi Uredbe (ES) št. 1272/2008
Evropskega Parlamenta in Sveta o razvrščanju, označevanju in pakiranju snovi
ter zmesi z namenom njene prilagoditve tehničnem in znanstvenem napredku (UL L
št. 235 z dne 5. 9. 2009, str. 1), (v nadaljnjem besedilu: Uredba
1272/2008/ES):
a)      
razredi nevarnosti 2.1 do 2.4, 2.6 in 2.7, 2.8
vrsti A in B, 2.9, 2.10, 2.12, 2.13 kategoriji 1 in 2, 2.14 kategoriji 1 in 2,
2.15 vrste A do F,
b)      
razredi nevarnosti 3.1 do 3.6, 3.7 (škodljivi
učinki na spolno delovanje in plodnost ali razvoj), 3.8 (učinki, ki niso
narkotični učinki), 3.9 in 3.10,
c)      
razred nevarnosti 4.1,
d)      
razred nevarnosti 5.1;
12. 
obdelava je dejavnost, povezana z odpadno
opremo, potem ko je bila ta dana v center za obdelavo zaradi preprečevanja
onesnaževanja, razgradnje, drobljenja, predelave ali obdelave pred
odstranjevanjem;
13. 
odpadna oprema je oprema, ki je odpadek v
skladu s predpisom, ki ureja ravnanje z odpadki, vključno z vsemi sestavnimi
deli, vgrajenimi materiali in potrošnim materialom, ki so del opreme, ko se
zavrže;
14. 
odpadna oprema iz gospodinjstev je odpadna
oprema, ki nastaja v gospodinjstvih ali v industriji, obrti in storitvenih dejavnostih
ter je zaradi svoje narave in količine podobna odpadni opremi iz gospodinjstev;
15. 
odpadna oprema, ki ni odpadna oprema iz
gospodinjstev, je odpadna oprema, ki nastaja iz opreme, označene na seznamu
proizvodov v prilogi 2 te uredbe kot oprema, ki se ne uporablja v
gospodinjstvu;
16. 
oprema iz gospodinjstev je oprema, ki se
uporablja v gospodinjstvih. Oprema, ki se uporablja v industriji, obrti in
storitvenih dejavnostih, je tudi oprema iz gospodinjstev, če je njena uporaba
po naravi in načinu podobna uporabi v gospodinjstvih;
17. 
odstranjevanje odpadne opreme je vsak postopek
odstranjevanja odpadkov v skladu s predpisom, ki ureja ravnanje z odpadki, ki
je primeren ali uporaben za odstranjevanje odpadne opreme;
18. 
ponovna uporaba odpadne opreme je katerikoli
postopek, po katerem se odpadna oprema ali njeni sestavni deli uporabijo za
enak namen, za katerega so bili narejeni, vključno z nadaljnjo uporabo opreme
ali njenih sestavnih delov, ki so vrnjeni v zbiralnice, distributerjem ali
proizvajalcem;
19. 
predelava odpadne opreme je vsak postopek
predelave odpadkov v skladu s predpisom, ki ureja ravnanje z odpadki, ki je
primeren ali uporaben za predelavo odpadne opreme;
20. 
preprečevanje nastajanja odpadne opreme so
ukrepi za zmanjšanje količine odpadne opreme in škodljivih vplivov na okolje,
ki nastajajo zaradi odpadne opreme ter materialov in snovi v tej opremi;
21. 
pridobitelj je oseba, ki zaradi namena
trgovanja z opremo pridobi opremo v drugi državi članici EU in jo vnese v
Republiko Slovenijo;
22. 
proizvajalec je oseba, ki ne glede na način
prodaje, vključno s prodajo po svetovnem spletu, v skladu s predpisi, ki
urejajo varstvo potrošnikov:
-  
proizvaja in prodaja opremo pod svojo blagovno
znamko,
-  
prodaja pod svojo blagovno znamko opremo, ki jo
je proizvedel drug dobavitelj, pri čemer pa se tak prodajalec ne šteje za
proizvajalca, če je na opremi blagovna znamka izvornega proizvajalca v skladu s
prejšnjo alineo, ali
-  
zaradi izvajanja svoje dejavnosti uvaža ali
izvaža opremo v Republiko Slovenijo ali iz nje.
Za
proizvajalca se ne šteje oseba, ki zagotavlja le financiranje po kateremkoli
finančnem sporazumu ali v skladu z njim, če ni hkrati proizvajalec v pomenu
prejšnjih alinej te točke. Če oprema ni proizvedena v Republiki Sloveniji, se
za proizvajalca, če daje opremo iz prve, druge in tretje alinee te točke v
promet, šteje njegov zastopnik v Republiki Sloveniji;
23. 
recikliranje je ponovna uporaba odpadnih
materialov v proizvodnji za prvotni namen ali za druge namene, razen energetske
predelave, pri čemer se za energetsko predelavo šteje uporaba gorljivih
odpadkov za pridobivanje energije z neposrednim sežiganjem z drugimi odpadki
ali brez njih, toda s pridobivanjem toplote;
24. 
stara bremena odpadne opreme so okoljska
bremena zaradi odpadne opreme, ki nastaja iz opreme, dane v promet pred
13. avgustom 2005;
25. 
zbiralnica je objekt ali prostor v objektu, ki
ga upravlja proizvajalec, pridobitelj ali izvajalec javne službe ali v njihovem
imenu in za njihov račun druga oseba ter je urejen za prevzemanje odpadne
opreme in za začasno skladiščenje pred njeno oddajo v center za obdelavo;
26. 
nosilec skupnega načrta je pravna oseba ali
samostojni podjetnik posameznik, s katerim so se proizvajalci in pridobitelji,
ki so pristopili k skupnemu načrtu ravnanja z odpadno opremo, dogovorili o
njihovem zastopanju pri izvajanju posameznih opravil pri ravnanju z odpadno
opremo v skladu s skupnim načrtom ravnanja z odpadno opremo in o drugih zadevah
v zvezi z njegovim izvajanjem;
27. 
zbirni center je zbirni center za zbiranje in
začasno skladiščenje ločeno zbranih frakcij komunalnih odpadkov v skladu s
predpisom, ki ureja ravnanje z ločeno zbranimi frakcijami pri opravljanju javne
službe ravnanja s komunalnimi odpadki.
II. NAČRTOVANJE IN PROIZVODNJA OPREME
4. člen
(načrtovanje in proizvodnja)
(1) Pri načrtovanju in izdelavi opreme
je treba upoštevati ter olajšati razstavljanje in predelavo, zlasti pa ponovno
uporabo in recikliranje odpadne opreme, njenih sestavnih delov in vgrajenih
materialov.
(2) Proizvajalci ne smejo s posebnim
oblikovanjem opreme ali proizvodnimi postopki preprečevati ponovne uporabe,
razen če to oblikovanje ali ti postopki pomenijo bistveno prednost (npr. v
zvezi z varstvom okolja in zahtevami za varno uporabo opreme).
III. OZNAČEVANJE IN OBVEŠČANJE
5. člen
(znak in napis)
(1) Proizvajalec in pridobitelj morata
za opremo, dano v promet, zagotoviti, da je na vidnem mestu opreme berljivo in
neizbrisno natisnjen znak o obveznem ločenem zbiranju odpadne opreme iz priloge
5, ki je sestavni del te uredbe.
(2) Če znaka iz prejšnjega odstavka
zaradi velikosti opreme ali njene specifične uporabe ni mogoče natisniti na
samo opremo, ga je treba natisniti na embalažo, na navodila za uporabo ali na
listino o garanciji te opreme.
(3) Proizvajalec in pridobitelj morata
za opremo, dano v promet, zagotoviti, da je firma proizvajalca jasno
prepoznavna po napisu, pritrjenem na opremo. Napis mora biti oblikovan v skladu
s standardom SIST EN 50 419, z njega pa mora biti razviden firma proizvajalca
in podatek, da je bila oprema dana v promet po 13. avgustu 2005.
6. člen
(navedba stroškov ravnanja z odpadno
opremo)
Proizvajalec in pridobitelj morata
zagotoviti, da se pri prodaji opreme v ceni posebej ne navajajo ali prikazujejo
stroški zbiranja, predelave in okolju prijaznega odstranjevanja ostankov
predelave odpadne opreme, ki nastajajo zaradi zahtev iz te uredbe.
7. člen
(obveščanje končnih uporabnikov in
distributerjev o ravnanju z odpadno opremo)
(1) Proizvajalec in pridobitelj morata
na svoje stroške zagotoviti, da so javnost in končni uporabniki opreme v
gospodinjstvih obveščeni o namenu in ciljih zbiranja odpadne opreme, pravilnem
ravnanju z njo, možnostih njenega brezplačnega oddajanja ter o prednostih njene
ponovne uporabe in recikliranja.
(2) Proizvajalec in pridobitelj morata
končne uporabnike opreme v gospodinjstvih na mestih prodaje opreme in na
krajevno običajen način obveščati o urejenih zbiralnicah.
(3) Obvestila končnim uporabnikom iz
prejšnjega odstavka morajo vsebovati najmanj podatke o:
-      
tem, da odpadna oprema ne sodi med mešane
komunalne odpadke, ampak jo je treba ločeno zbirati in prepuščati ali oddajati
distributerju, izvajalcu občinske javne službe ali proizvajalcu ali
pridobitelju v zbiralnicah, katerih obratovanje zagotavljata,
-      
možnih načinih ponovne uporabe, recikliranja in
drugih postopkih predelave ter prednostih ponovne uporabe in recikliranja pred
drugimi oblikami predelave ali odstranjevanja odpadne opreme,
-      
možnih škodljivih vplivih na zdravje ljudi in
okolje zaradi nevarnih snovi, ki jih vsebuje odpadna oprema, in
-      
pomenu znaka iz priloge 5 te uredbe.
(4) Proizvajalec in pridobitelj morata
obveščati in seznanjati o načinu prevzemanja odpadne opreme od končnih
uporabnikov tudi vse distributerje v distribucijski verigi, predvsem pa
prodajalca, ki kot distributer zadnji dobavlja opremo končnim uporabnikom.
(5) Za obvestilo distributerju iz prejšnjega
odstavka se šteje tudi informacija o načinu prevzemanja odpadne opreme,
priložena dokumentaciji, ki spremlja pošiljko opreme od proizvajalca ali
pridobitelja do distributerja.
(6) Ne glede na določbe tega člena
mora obveščanje končnih uporabnikov in distributerjev, če proizvajalec ali
pridobitelj zagotavlja izpolnjevanje obveznosti iz te uredbe po skupnem načrtu
ravnanja z odpadno opremo iz 21. člena te uredbe, zagotavljati nosilec
skupnega načrta izvajanja.
IV. ODDAJA IN PREVZEM ODPADNE OPREME
8. člen
(obveznosti končnega uporabnika)
(1) Končni uporabnik ne sme prepuščati
odpadne opreme izvajalcu javne službe kot mešani komunalni odpadek.
(2) Končni uporabnik mora:
-      
odpadno opremo iz gospodinjstev prepuščati ali
oddajati distributerju, izvajalcu občinske javne službe kot ločeno zbrano
frakcijo komunalnih odpadkov v zbirnih centrih v skladu s predpisom, ki ureja
ravnanje z ločeno zbranimi frakcijami komunalnih odpadkov, ali v zbiralnicah,
katerih obratovanje zagotavlja proizvajalec ali pridobitelj,
-      
odpadno opremo, ki ni odpadna oprema iz
gospodinjstev, oddajati distributerju, proizvajalcu ali pridobitelju te opreme.
(3) Končni uporabnik mora odpadno
opremo pred oddajo distributerju, proizvajalcu, pridobitelju ali izvajalcu
občinske javne službe zbirati in hraniti ločeno, tako, da se ne meša z drugimi
odpadki, da se ne zmečka, zdrobi ali drugače uniči ali onesnaži z nevarnimi ali
drugimi snovmi, tako, da njena ponovna uporaba ali predelava ni onemogočena
oziroma je izvedljiva le ob nesorazmerno visokih stroških.
(4) Če odpadna oprema vsebuje snovi
ali materiale, ki jih je treba v skladu s posebnimi predpisi, ki urejajo
odstranjevanje teh snovi ali materialov, odstraniti iz nje, preden se razstavi,
mora končni uporabnik zagotoviti, da je odpadna oprema v takem stanju, da je
odstranitev teh snovi ali materialov mogoče izvesti na predpisan način.
(5) Ne glede na določbe tega člena
mora končni uporabnik oddati odpadno opremo iz gospodinjstev, ki je tako
poškodovana, da zaradi nevarnih snovi v njej ogroža okolje in zdravje ljudi, in
ki je brez pomembnih sestavnih delov ali je onesnažena z drugimi odpadki, samo
izvajalcu občinske javne službe v zbirnih centrih kot ločeno zbrano frakcijo
komunalnih odpadkov.
9. člen
(brezplačen prevzem odpadne opreme iz
gospodinjstev)
(1) Distributer mora ob dobavi opreme
iz gospodinjstev brezplačno prevzeti odpadno opremo iz gospodinjstev od
končnega uporabnika, če jo ta želi oddati.
(2) Distributer mora od končnega
uporabnika prevzeti odpadno opremo iz gospodinjstev, če je ta po namenu uporabe
in razvrstitvi v razrede opreme v skladu z razvrščanjem v razrede iz priloge 1
te uredbe enaka dobavljeni opremi, število kosov odpadne opreme pa enako
številu kosov dobavljene opreme.
(3) Distributer lahko zavrne prevzem
odpadne opreme iz gospodinjstev samo, če niso izpolnjeni pogoji iz tega člena
ali če je odpadna oprema iz gospodinjstev razstavljena ali tako poškodovana, da
je ni mogoče prenašati ali prevažati enako kakor novo opremo ali ogroža zdravje
zaposlene osebe pri distributerju.
10. člen
(brezplačen prevzem odpadne opreme, ki ni
odpadna oprema iz gospodinjstev)
(1) Proizvajalec, pridobitelj ali
distributer opreme, ki ni oprema iz gospodinjstev, mora na zahtevo končnega
uporabnika brezplačno prevzeti odpadno opremo, ki ni odpadna oprema iz
gospodinjstev, in zanjo na svoje stroški zagotoviti nadaljnje ravnanje, če je
dobavil opremo končnemu uporabniku in se odpadna oprema ne uvršča med stara
bremena odpadne opreme, razen če je bilo s končnim uporabnikom ob dobavi te
opreme o njenem prevzemu ali o plačilu ravnanja z odpadno opremo dogovorjeno
drugače.
(2) Proizvajalec, pridobitelj ali
distributer mora od končnega uporabnika brezplačno prevzeti odpadno opremo, ki
ni odpadna oprema iz gospodinjstev in se uvršča med stara bremena odpadne opreme
samo pri dobavi nove opreme, drugače pa le, če se o prevzemu odpadne opreme in
o plačilu stroškov nadaljnjega ravnanja z odpadno opremo tako dogovori s
končnim uporabnikom.
(3) Proizvajalec, pridobitelj ali
distributer lahko zavrne brezplačen prevzem odpadne opreme iz prejšnjega
odstavka, če masa odpadne opreme presega maso dobavljene opreme za več kakor
dvakrat.
11. člen
(prevzem odpadne opreme pri distributerju)
(1) Če distributer ne prevzema odpadne
opreme neposredno od končnih uporabnikov ob dobavi opreme, mora zagotoviti, da
imajo končni uporabniki ob nakupu opreme možnost oddaje odpadne opreme na
prodajnem ali prevzemnem mestu, ki od prodajnega mesta ni oddaljeno več kakor 5 km zračne razdalje.
(2) Distributer lahko v dogovoru z
upravljavcem zbiralnice zagotovi prevzemno mesto tudi v zbiralnici, katere
obratovanje zagotavlja proizvajalec ali pridobitelj, ki distributerju dobavlja
opremo.
(3) Za prevzemno mesto iz prvega
odstavka tega člena se šteje zabojnik ali več zabojnikov za odpadno opremo,
nameščenih v pokritem prostoru, ki imajo tako prostornino, da se odpadna oprema
ne kopiči ob njih, ureditev prostora pa mora zagotavljati njihov nemoteni
prevzem.
(4) Če distributer iz prvega odstavka
tega člena ni hkrati proizvajalec ali pridobitelj, mora najpozneje v 30 dneh po
prevzemu odpadne opreme zagotoviti njeno oddajo v zbiralnico, katere
obratovanje zagotavlja proizvajalec ali pridobitelj, ki mu dobavlja opremo.
(5) Proizvajalec in pridobitelj iz
prejšnjega odstavka morata zagotoviti, da zračna razdalja od zbiralnice do
prodajnega mesta distributerja, ki mu dobavljata opremo, ni večja od 30 km.
(6) Proizvajalec in pridobitelj morata
v zbiralnici, katere obratovanje zagotavljata, prevzeti odpadno opremo od
distributerja iz prvega odstavka tega člena brezplačno, distributer pa od
proizvajalca ali pridobitelja ne sme zahtevati plačila za prevzem odpadne
opreme.
12. člen
(prevzem odpadne opreme pri izvajalcu
občinske javne službe)
(1) Proizvajalec in pridobitelj morata
zagotoviti redno in brezplačno prevzemanje odpadne opreme iz gospodinjstev, ki
jo zbere izvajalec občinske javne službe kot ločeno zbrano frakcijo komunalnih
odpadkov.
(2) Izvajalec občinske javne službe
mora oddati odpadno opremo iz gospodinjstev proizvajalcem in pridobiteljem brez
zahteve za plačilo stroškov, ki jih je imel zaradi prevzemanja od končnih
uporabnikov ali začasnega skladiščenja, in brez zahteve za plačilo morebitne
vrednosti sestavnih delov, materialov ali snovi v odpadni opremi, ki se lahko
ponovno uporabijo ali reciklirajo.
(3) Ne glede na določbe prejšnjega
odstavka morata proizvajalec in pridobitelj povrniti izvajalcu občinske javne
službe naslednje stroške ravnanja z odpadno opremo:
-      
stroške postavitve in vzdrževanja opreme za
prevzem odpadne opreme v zbirnih centrih v obsegu, ki presega obseg iz
predpisa, ki ureja ravnanje z ločeno zbranimi frakcijami pri opravljanju javne
službe ravnanja s komunalnimi odpadki,
-      
stroške začasnega skladiščenja odpadne opreme v
zbirnih centrih, če za posamezni zabojnik, ki je napolnjen z odpadno opremo,
čas začasnega skladiščenja presega sedem dni,
-      
stroške prevzemanja odpadne opreme v zbirnem
centru, kot so nakladanje in tehtanje prevzete odpadne opreme ter podobna
opravila pri prevzemanju odpadne opreme,
-      
druge stroške, ki jih zaradi prevzema odpadne
opreme z izvajalcem občinske javne službe dogovorita proizvajalec in
pridobitelj.
(4) Merila za določanje višine
stroškov iz prejšnjega odstavka določi minister, pristojen za okolje.
13. člen
(količina prevzete odpadne opreme od
izvajalca občinske javne službe)
(1) Izvajalec občinske javne službe
lahko zahteva od posameznega proizvajalca ali pridobitelja prevzem tiste
odpadne opreme iz gospodinjstev, ki je razvrščena v isti razred ali podrazred
opreme iz priloge 1 te uredbe oziroma v isti tip proizvodov iz priloge 2
te uredbe, kakor je razred opreme oziroma vrsta proizvoda, ki jo
proizvajalec ali pridobitelj daje v promet.
(2) Vsi proizvajalci in pridobitelji
skupaj morajo za vsako posamezno leto, ko dajejo opremo v promet, posameznemu
izvajalcu občinske javne službe zagotoviti prevzem vse odpadne opreme iz
gospodinjstev, ki jo zbere od končnih uporabnikov.
(3) Količina odpadne opreme iz
gospodinjstev, katere prevzem mora v posameznem obdobju od izvajalca občinske
javne službe zagotoviti posamezen proizvajalec ali pridobitelj, je enaka
zmnožku količine odpadne opreme iz gospodinjstev, ki jo v tem obdobju zbere
izvajalec občinske javne službe, z deležem opreme, ki jo je dal ta proizvajalec
ali pridobitelj v promet v preteklem letu, in se izračuna na naslednji način:

pri čemer je:
Mz,i količina odpadne opreme iz
gospodinjstev, izražena v kilogramih, katere prevzem mora od izvajalca občinske
javne službe zagotoviti v posameznem obdobju i-ti proizvajalec ali pridobitelj,
Mz količina odpadne opreme iz
gospodinjstev, izražena v kilogramih, ki jo v posameznem obdobju zbere
izvajalec občinske javne službe,
Mi količina opreme, izražena v
kilogramih, ki jo je dal i-ti proizvajalec ali pridobitelj v promet v preteklem
letu,
Mi,r količina opreme razreda
oziroma podrazreda r, izražena v kilogramih, ki jo je dal i-ti proizvajalec ali
pridobitelj v promet v preteklem letu,
ηi delež opreme, ki jo je dal
i-ti proizvajalec ali pridobitelj v promet v preteklem letu,
n število proizvajalcev in pridobiteljev,
r razred oziroma podrazred opreme.
(4) Delež opreme iz prejšnjega
odstavka se za posamezen razred oziroma podrazred in za posameznega
proizvajalca ali pridobitelja opreme izračuna na naslednji način:
pri čemer je:
ηi,r delež opreme razreda
oziroma podrazreda r, ki jo je dal i-ti proizvajalec ali pridobitelj v promet v
preteklem letu.
(5) V količino opreme, ki jo je dal
posamezen proizvajalec ali pridobitelj v promet v preteklem letu, se ne
prišteva količina opreme, ki jo je proizvajalec ali pridobitelj izvozil ali
iznesel v drugo državo članico EU.
(6) Način in pogoje prevzemanja
odpadne opreme iz gospodinjstev morajo proizvajalci in pridobitelji dogovoriti
z vsakim izvajalcem občinske javne službe posebej, tako da je zagotovljeno
prevzemanje te opreme na celotnem območju Republike Slovenije.
(7) Ministrstvo na podlagi določb tretjega,
četrtega in petega odstavka tega člena za vsak mesec posebej sproti izračunava
količine odpadne opreme iz gospodinjstev, katerih prevzem morajo od posameznih
izvajalcev občinske javne službe zagotoviti proizvajalci in pridobitelji, ki
izpolnjujejo svoje obveznosti prevzemanja, zbiranja in predelave ter
odstranjevanja odpadne opreme po istem načrtu ravnanja z odpadno opremo, in jih
objavlja na svojih spletnih straneh.
14. člen
(začasno skladiščenje odpadne opreme)
(1) Distributer in izvajalec občinske javne
službe morata pred oddajo odpadne opreme hraniti odpadno opremo ločeno, tako da
se ne meša z drugimi odpadki in da jo je mogoče zaradi ponovne uporabe,
predelave ali odstranjevanja razvrstiti ločeno po razredih oziroma podrazredih
opreme iz priloge 1 te uredbe.
(2) Distributer in izvajalec občinske
javne službe morata zagotoviti, da se odpadna oprema pred oddajo ne zmečka,
zdrobi ali drugače uniči ali onesnaži z nevarnimi ali drugimi snovmi, tako da
njena ponovna uporaba ali predelava ni onemogočena oziroma je izvedljiva le ob
nesorazmerno visokih stroških.
15. člen
(obveznosti proizvajalca in pridobitelja)
(1) Proizvajalec in pridobitelj morata
na svoje stroške zagotoviti, da se odpadna oprema od distributerjev in
izvajalcev občinske javne službe prevzema redno in tako pogosto, da se pri teh
ne kopiči.
(2) Proizvajalec in pridobitelj morata
na svoje stroške zagotoviti prevoz odpadne opreme, prevzete od končnih
uporabnikov brez predhodnega dobavitelja, distributerjev in izvajalcev občinske
javne službe, v centre za obdelavo in zagotoviti nadaljnjo predelavo ali
odstranjevanje obdelane odpadne opreme v skladu z zahtevami iz te uredbe.
(3) Proizvajalec in pridobitelj morata
na svoje stroške zagotoviti, da se zbiranje in prevoz odpadne opreme izvedeta
tako, da je v kar največjem obsegu mogoča ponovna uporaba celih naprav in
recikliranje tistih sestavnih delov ali celih naprav, ki jih je mogoče ponovno
uporabiti ali reciklirati.
(4) Proizvajalec in pridobitelj morata
zagotoviti, da se odpadna oprema iz drugega odstavka tega člena prevaža v
centre za obdelavo, tako da je omogočeno izpolnjevanje zahtev iz te uredbe v
zvezi s ponovno uporabo in recikliranjem odpadne opreme in njenih sestavnih
delov.
V. OBDELAVA, PREDELAVA IN ODSTRANJEVANJE ODPADNE OPREME
16. člen
(obdelava odpadne opreme pred predelavo
ali odstranjevanjem)
(1) Prevzeta odpadna oprema, ki
nastaja v Republiki Sloveniji, razen tiste, ki je v celoti namenjena ponovni
uporabi, mora biti pred predelavo ali odstranjevanjem obdelana v centru za
obdelavo.
(2) V centru za obdelavo se mora
odpadna oprema obdelovati ločeno po posameznih vrstah proizvodov v skladu s
prilogo 3, ki je sestavni del te uredbe. Za sestavne dele, materiale in snovi
iz odpadne opreme mora biti zagotovljena nadaljnja ponovna uporaba, recikliranje
ali predelava v takem obsegu, da so doseženi vsaj minimalni deleži ponovne
uporabe, recikliranja ali predelave, določeni s to uredbo.
(3) Proizvajalec in pridobitelj morata
na svoje stroške zagotoviti, da se v centru za obdelavo iz odpadne opreme, ki
ne gre cela v ponovno uporabo, izločijo tekočine v skladu s predpisom, ki ureja
ravnanje z odpadnimi ozonu škodljivimi snovmi, in nevarne snovi, ter da se
odpadna oprema pred oddajo v predelavo ali odstranjevanje najprej ročno ali
strojno obdela tako, da se iz nje izločijo vse nevarne snovi, materiali in
sestavni deli iz 1. točke priloge 3 te uredbe.
(4) Proizvajalec in pridobitelj morata
upravljavcu centra za obdelavo zagotoviti informacije o ponovni uporabi in
obdelavi za vsak tip nove opreme v enem letu po tem, ko je bila dana v promet,
z namenom, da se zagotovi ponovna uporaba ter s to uredbo predpisana in okolju
prijazna obdelava odpadne opreme. Na zahtevo upravljavca centra za obdelavo
morata upravljavec in pridobitelj zagotoviti, da informacije vsebujejo podatke
o različnih sestavnih delih in materialih opreme ter podatke o mestih, kjer so
v opremi nevarne snovi. Proizvajalec in pridobitelj morata upravljavcu centra
za obdelavo zagotoviti informacije v obliki priročnikov ali na elektronskih medijih
oziroma dostop do teh informacij.
17. člen
(predelava in odstranjevanje odpadne
opreme)
(1) Proizvajalec in pridobitelj morata
zagotoviti, da ima ponovna uporaba cele opreme prednost pred njeno predelavo,
predelava prevzete odpadne opreme prednost pred njenim odstranjevanjem, pri
predelavi pa ponovna uporaba sestavnih delov odpadne opreme in recikliranje
materialov in snovi prednost pred drugimi načini predelave.
(2) Proizvajalec in pridobitelj morata
na svoje stroške zagotoviti predelavo in odstranjevanje v skladu z zahtevami iz
prejšnjega odstavka za odpadno opremo, obdelano v centru za obdelavo. Predelavo
ali odstranjevanje ustrezno obdelane odpadne opreme lahko izvajajo le osebe z
ustreznim okoljevarstvenim dovoljenjem v skladu s predpisi, ki urejajo ravnanje
z odpadki.
(3) Proizvajalci in pridobitelji
morajo na svoje stroške do 31. decembra 2007 zagotoviti, da so pri
predelavi odpadne opreme doseženi naslednji deleži:
a) 
za odpadno opremo, razvrščeno v 1. in 10. razred opreme iz priloge 1 te uredbe, najmanj:
- 
80-odstotna predelava, izračunana glede na
povprečno maso naprav, in
- 
75-odstotna ponovna uporaba in recikliranje
sestavnih delov, materialov in snovi odpadne opreme, izračunana glede na
povprečno maso naprav,
b) 
za odpadno opremo, razvrščeno v 3. in 4. razred opreme iz priloge 1 te uredbe, najmanj:
- 
75-odstotna predelava, izračunana glede na
povprečno maso naprav, in
- 
65-odstotna ponovna uporaba in recikliranje
sestavnih delov, materialov in snovi odpadne opreme, izračunana glede na
povprečno maso naprav,
c) 
za odpadno opremo, razvrščeno v 2., 5., 6., 7. in 9. razred opreme iz priloge 1 te uredbe, najmanj:
- 
70-odstotna predelava, izračunana glede na
povprečno maso naprav, in
- 
50-odstotna ponovna uporaba in recikliranje
sestavnih delov, materialov in snovi odpadne opreme, izračunana glede na
povprečno maso naprav, ter
d) 
za odpadno opremo iz podrazreda 5a najmanj
80-odstotna ponovna uporaba in recikliranje sestavnih delov, materialov in
snovi glede na maso naprav oziroma proizvodov.
(4) Za izračun deležev iz prejšnjega
odstavka se do 31. decembra 2008 ne sme upoštevati količine naprav, ki so
bile ponovno uporabljene kot cele naprave, upošteva pa se količine odpadne
opreme, odposlane v predelavo, ponovno uporabo oziroma recikliranje v druge
države članice EU v skladu z Uredbo Sveta (EGS) št. 259/93 z dne
1. februarja 1993 o nadzorovanju in kontroli pošiljk odpadkov znotraj
Evropske skupnosti, v Skupnost in iz nje (UL L št. 30 z dne 6. 2. 1993,
str. 1, z vsemi spremembami; v nadaljnjem besedilu: Uredba 259/93/EGS).
(5) Za izračun deležev ponovne
uporabe, predelave in odstranjevanje odpadne opreme, sestavnih delov in njenih
materialov mora upravljavec centra za obdelavo voditi evidenco v kilogramih
izražene količine odpadne opreme, sestavnih delov, materialov in snovi iz te
opreme, ki vstopajo v center za obdelavo in izstopajo iz njega v nadaljnjo
predelavo ali odstranjevanje. Sestavni del te evidence so tudi evidenčni listi
o ravnanju z odpadki, določeni s predpisom, ki ureja ravnanje z odpadki.
(6) Če je odpadna oprema izvožena v
tretje države v skladu z določbami Uredbe 259/93/EGS, Uredbe Sveta (ES) št.
1420/1999 z dne 29. aprila 1999 o določitvi skupnih pravil in postopkov,
ki se uporabljajo za pošiljke določenih vrst odpadkov v določene države
nečlanice OECD (UL L št. 166 z dne 1. 7. 1999, str. 6, z vsemi
spremembami) in Uredbe Komisije (ES) št. 1547/1999 z dne 12. julija 1999 o
postopkih nadzora iz Uredbe Sveta (EGS) št. 259/93 za pošiljke nekaterih vrst
odpadkov v nekatere države za katere se sklep OECD C (92)39 final ne
uporablja (UL L št. 185 z dne 17. 7. 1999, str. 1, z vsemi
spremembami), se količina te opreme upošteva za izračun deležev iz tretjega
odstavka tega člena le, če izvoznik posreduje dokazila, da se je predelava,
ponovna uporaba ali recikliranje izvajalo v skladu z zahtevami iz te uredbe.
18. člen
(obveznosti končnega uporabnika brez
predhodnega dobavitelja)
(1) Končni uporabnik brez predhodnega
dobavitelja mora za opremo, ki jo je sam pridobil ali uvozil, potem ko postane
odpadna oprema, ki ni odpadna oprema iz gospodinjstev:
-    
samostojno zagotoviti izpolnjevanje zahtev iz
te uredbe,
-    
pristopiti k izvajanju skupnega načrta ravnanja
z odpadno opremo iz 21. člena te uredbe ali
-    
prenesti svoje obveznosti po tej uredbi na
izvajalca javne službe v skladu s 24. členom te uredbe.
(2) Za končnega uporabnika, ki
samostojno zagotavlja ravnanje z odpadno opremo, se smiselno uporabljajo
določbe 15., 16. in 17. člena te uredbe.
VI. EVIDENCE
19. člen
(evidenca proizvajalcev in pridobiteljev
opreme)
(1) Proizvajalec in pridobitelj morata
biti vpisana v evidenco proizvajalcev in pridobiteljev opreme, ki jo vodi
ministrstvo, s čimer dokazujeta zagotavljanje izpolnjevanja obveznosti glede
ravnanja z odpadno opremo v skladu s to uredbo.
(2) V evidenci proizvajalcev in
pridobiteljev opreme se vodijo naslednji podatki:
-      
številka iz evidence proizvajalcev in
pridobiteljev opreme,
-      
firma in sedež proizvajalca in pridobitelja
odpadne opreme,
-      
letna količina opreme, izražena v kg, ki jo
daje v promet, po razredih in namenu uporabe,
-      
številka načrta ravnanja z odpadno opremo iz
tretjega odstavka tega člena iz evidence načrtov ravnanja z odpadno opremo iz
22. člena te uredbe,
-      
firma in sedež družbe, ki je nosilec izvajanja
načrta ravnanja z odpadno opremo, in
-      
datum vpisa v evidenco.
(3) Proizvajalec in pridobitelj morata
vlogi za vpis v evidenco proizvajalcev in pridobiteljev opreme poleg podatkov
iz druge do pete alinee prejšnjega odstavka priložiti tudi načrt ravnanja z
odpadno opremo, po katerem bosta zagotavljala izpolnjevanje svojih obveznosti
glede ravnanja z odpadno opremo v skladu s to uredbo.
(4) Načrt ravnanja z odpadno opremo
mora vsebovati najmanj podatke o:
-      
imenu in sedežu nosilca izvajanja načrta,
-      
vrsti proizvodov po razredih oziroma
podrazredih opreme, za katero se zagotavlja prevzem, zbiranje, obdelavo in
predelavo,
-      
predvidenem načinu in obsegu prevzemanja
odpadne opreme od končnih uporabnikov, distributerjev in izvajalcev občinske
javne službe,
-      
vrsti in zmogljivosti sredstev in opreme za
začasno skladiščenje odpadne opreme pri distributerjih in izvajalcih občinske
javne službe,
-      
vrsti in zmogljivosti sredstev in opreme za
začasno skladiščenje odpadne opreme v zbiralnicah ter imenu in sedežu
upravljavca ali upravljavcev teh zbiralnic,
-      
zbiralcih odpadne opreme od končnih
uporabnikov, distributerjev, izvajalcev občinske javne službe in zbiralnic do
centrov za obdelavo,
-      
vrsti in zmogljivosti sredstev in opreme za
obdelavo v centrih za obdelavo, imenu in sedežu upravljavca ali upravljavcev
teh centrov in obsegu obdelave odpadne opreme pred oddajo v predelavo,
-      
predvideni količini letno prevzete odpadne
opreme, izražene v kg in ocenjene iz podatkov o letni količini opreme, ki je
dana v promet,
-      
predvideni količini letno prevzete odpadne
opreme iz gospodinjstev na podlagi izračuna iz 13. člena te uredbe in
-      
predvidenih postopkih in izvajalcih nadaljnje
predelave ali odstranjevanja odpadne opreme, vključno s ponovno uporabo in
recikliranjem njenih sestavnih delov in vgrajenih materialov, ki vsebujejo
nevarne snovi.
(5) V načrtu ravnanja z odpadno opremo
mora biti priložena naslednja dokumentacija:
-      
izjava izvajalcev občinske javne službe, da
bodo v skladu z deležem iz 13. člena te uredbe oddajali odpadno opremo iz
gospodinjstev zbiralcem oziroma prevoznikom, navedenim v načrtu ravnanja z
odpadno opremo,
-      
pogodba ali predpogodba z upravljavci
zbiralnic, da bodo v skladu z načrtom ravnanja z odpadno opremo oddajali
odpadno opremo zbiralcem oziroma prevoznikom, navedenim v tem načrtu,
-      
pogodba ali predpogodba z zbiralci odpadne
opreme, da bodo v skladu z načrtom ravnanja z odpadno opremo izvajali zbiranje
odpadne opreme, in
-      
pogodba ali predpogodba z upravljavci centrov
za obdelavo, da bodo v skladu z načrtom ravnanja z odpadno opremo izvajali
obdelavo odpadne opreme in zagotavljali nadaljnjo predelavo ali odstranjevanje
odpadne opreme, vključno s ponovno uporabo in recikliranjem njenih sestavnih
delov, materialov in snovi.
(6) Iz načrta ravnanja z odpadno
opremo mora biti razvidno, da se odpadna oprema obdeluje v centrih za obdelavo
v skladu z zahtevami iz priloge 3 te uredbe in da centri za obdelavo
izpolnjujejo tehnične zahteve iz priloge 4 te uredbe.
20. člen
(vpis v evidenco proizvajalcev in
pridobiteljev opreme)
(1) Ministrstvo vpiše proizvajalca ali
pridobitelja v evidenco proizvajalcev in pridobiteljev opreme na podlagi
njegove vloge za vpis v evidenco in o tem izda odločbo, če na podlagi pregleda
dokumentacije, ki je priložena vlogi za vpis v evidenco proizvajalcev in
pridobiteljev opreme, na podlagi podatkov iz drugih evidenc, ki jih vodi
ministrstvo, in na podlagi podatkov, pridobljenih iz obračuna okoljske dajatve
v skladu s predpisom, ki ureja okoljsko dajatev za onesnaževanje okolja zaradi
nastajanja odpadne opreme, ugotovi, da:
-      
je iz načrta ravnanja z odpadno opremo ali iz
skupnega načrta ravnanja z odpadno opremo razvidno zagotavljanje izpolnjevanja
obveznosti po tej uredbi in so zato izpolnjeni pogoji za vpis tega načrta v
evidenco načrtov ravnanja z odpadno opremo iz 22. člena te uredbe,
-      
imajo zbiralci odpadne opreme, navedeni v
načrtu ravnanja z odpadno opremo, za skladiščenje odpadne opreme izdano
okoljevarstveno dovoljenje za obratovanje skladišča odpadkov po postopku R13 v
skladu s predpisi, ki urejajo ravnanje z odpadki, pri čemer mora skladišče
izpolnjevati zahteve za skladiščenje iz priloge 4 te uredbe,
-      
imajo upravljavci centrov za obdelavo, navedeni
v načrtu ravnanja z odpadno opremo, za obdelavo odpadne opreme v teh centrih
izdano okoljevarstveno dovoljenje za obratovanje naprave za predelavo odpadkov
po postopkih R12 in R13 v skladu s predpisi, ki urejajo ravnanje z odpadki, in
-      
se podatki o letni količini opreme, ki jo
proizvajalec ali pridobitelj daje v promet, po razredih in namenu uporabe ne
razlikujejo od podatkov, pridobljenih iz obračuna okoljske dajatve v skladu s
predpisom, ki ureja okoljsko dajatev za onesnaževanje okolja zaradi nastajanja
odpadne opreme.
(2) Proizvajalec ali pridobitelj je za
vse proizvode, ki jih daje v promet v okviru istega razreda oziroma podrazreda
opreme iz priloge 1 te uredbe, lahko na podlagi istega načrta ravnanja z
odpadno opremo samo enkrat vpisan v evidenco proizvajalcev in pridobiteljev
opreme.
(3) Ministrstvo vpiše proizvajalca ali
pridobitelja v evidenco proizvajalcev in pridobiteljev opreme za:
-      
dobo petih let in
-      
določen razred ali več razredov opreme iz
priloge 1 te uredbe.
(4) Podatki iz evidence proizvajalcev
in pridobiteljev opreme, razen letne količine opreme, izražene v kilogramih, ki
jo daje v promet, so dostopni javnosti na spletnih straneh ministrstva.
(5) Če je proizvajalec ali pridobitelj
vključen v skupni načrt ravnanja z odpadno opremo, lahko vlogo za vpis v
evidenco proizvajalcev in pridobiteljev opreme skupaj z zahtevano dokumentacijo
odda nosilec skupnega načrta.
21. člen
(skupni načrt ravnanja z odpadno opremo)
(1) Več proizvajalcev ali
pridobiteljev lahko za zagotavljanje svojih obveznosti pripravi skupni načrt
ravnanja z odpadno opremo in ga priloži k vlogi za vpis v evidenco
proizvajalcev in pridobiteljev opreme.
(2) Sestavni del skupnega načrta
ravnanja z odpadno opremo so poleg vsebin iz četrtega in petega odstavka
19. člena te uredbe tudi podatki o nosilcu skupnega načrta.
(3) Proizvajalec ali pridobitelj, ki
pristopa k skupnemu načrtu ravnanja z odpadno opremo, mora k vlogi za vpis v
evidenco proizvajalcev in pridobiteljev opreme priložiti tudi seznam vseh
drugih proizvajalcev in pridobiteljev, ki so pristopili k skupnemu načrtu
ravnanja z odpadno opremo, in dogovor, s katerim je kot pristopnik k skupnemu
načrtu ravnanja z odpadno opremo uredil razmerje z nosilcem skupnega načrta.
(4) Če ministrstvo po pregledu
dokumentacije oceni, da je iz skupnega načrta ravnanja z odpadno opremo
razvidno zagotavljanje izpolnjevanja obveznosti po tej uredbi, vpiše ta načrt v
evidenco načrtov ravnanja z odpadno opremo iz 22. člena te uredbe.
22. člen
(evidenca načrtov ravnanja z odpadno
opremo)
(1) Evidenco načrtov ravnanja z
odpadno opremo iz četrtega odstavka 19. člena in skupnih načrtov ravnanja
z odpadno opremo iz prvega odstavka 21. člena te uredbe vodi ministrstvo.
(2) V evidenci načrtov ravnanja z
odpadno opremo se vodijo podatki o naslovu in zaporedni številki načrta
ravnanja z odpadno opremo ter podatki o firmi in sedežu nosilca izvajanja tega
načrta.
(3) Ministrstvo na svojih spletnih
straneh objavi za vsak načrt ravnanja z odpadno opremo oziroma skupni načrt
ravnanja z odpadno opremo podatke o zbirnih centrih, zbiralnicah in centrih za
obdelavo, ki so vključeni v posamezni načrt ravnanja z odpadno opremo.
23. člen
(izbris iz evidence proizvajalcev in
pridobiteljev opreme)
(1) Ministrstvo izbriše proizvajalca
ali pridobitelja iz evidence proizvajalcev in pridobiteljev opreme na podlagi
njegove zahteve ali zahteve nosilca skupnega načrta ravnanja z odpadno opremo,
če ga je proizvajalec ali pridobitelj za izbris iz evidence pooblastil, oziroma
če ugotovi, da:
-      
ne zagotavlja ravnanja z odpadno opremo v
skladu z načrtom ravnanja z odpadno opremo,
-      
ne poroča o ravnanju s prevzeto odpadno opremo
v skladu s to uredbo ali
-      
pri predelavi prevzete odpadne opreme v okviru
načrta ravnanja z odpadno opremo niso doseženi ciljni deleži, določeni v
17. členu te uredbe.
(2) V primeru iz prve alinee
prejšnjega odstavka se izbris iz evidence proizvajalcev in pridobiteljev opreme
opravi na podlagi dokončne odločbe pristojnega inšpekcijskega organa.
VII. PRENOS OBVEZNOSTI NA IZVAJALCA JAVNE SLUŽBE
24. člen
(prenos obveznosti)
(1) Proizvajalec, pridobitelj in
končni uporabnik brez predhodnega dobavitelja lahko prenesejo svoje obveznosti
v zvezi s prevzemanjem odpadne opreme, njeno ponovno uporabo, obdelavo,
recikliranjem, predelavo in obveščanjem javnosti o ravnanju z odpadno opremo v
skladu z določbami 7. člena te uredbe samo na izvajalca javne službe.
(2) Prenos obveznosti iz prejšnjega
odstavka se uredi s pogodbo, na podlagi katere izvajalec javne službe
zagotavlja proizvajalcu, pridobitelju ali končnemu uporabniku brez predhodnega
dobavitelja storitve državne gospodarske javne službe, ki se izvaja kot
koncesionirana javna služba v skladu s predpisom, ki ureja način, predmet in
pogoje izvajanja gospodarske javne službe ravnanja z odpadno opremo.
(3) Zbiralnice izvajalca javne službe
ne smejo biti oddaljene več kakor 30 km zračne razdalje od vsakega prodajnega
mesta opreme.
(4) Ne glede na določbe tega člena
lahko izvajalec javne službe prevzema odpadno opremo tudi na prevzemnih mestih
distributerjev, če se o tem dogovori s pridobitelji ali proizvajalci opreme.
25. člen
(območje izvajanja javne službe)
Izvajalec javne službe mora opravljati za
vsak razred opreme iz priloge 1 te uredbe, za katerega mu je proizvajalec, pridobitelj
ali končni uporabnik brez predhodnega dobavitelja s pogodbo prenesel svoje
obveznosti za ravnanje z odpadno opremo, storitve javne službe ravnanja z
odpadno opremo na celotnem območju Republike Slovenije.
VIII. IZPOLNJEVANJE POGOJEV ZA OPRAVLJANJE JAVNE SLUŽBE
26. člen
(načrt ravnanja z odpadno opremo)
(1) Izvajalec javne službe mora
izdelati načrt ravnanja z odpadno opremo in zanj pridobiti soglasje
ministrstva.
(2) Načrt ravnanja z odpadno opremo iz
prejšnjega odstavka mora vsebovati podatke o:
-      
vrstah in razredih oziroma podrazredih opreme,
za katero izvajalec javne službe organizira storitve javne službe,
-      
proizvajalcih, pridobiteljih in končnih
uporabnikih brez predhodnega dobavitelja, za katere zagotavlja ravnanje z
odpadno opremo,
-      
predvidenem načinu in obsegu rednega
prevzemanja odpadne opreme iz gospodinjstev od izvajalcev občinske javne
službe,
-      
predvidenem načinu in obsegu prevzemanja in
zbiranja odpadne opreme v zbiralnicah od distributerjev in končnih uporabnikov
brez predhodnega dobavitelja,
-      
številu, lokacijah in upravljavcih zbiralnic
ter vrsti in zmogljivostih sredstev in opreme, potrebnih za izvajanje storitev
javne službe,
-      
predvideni celotni letni količini zbrane
odpadne opreme po razredih oziroma podrazredih opreme iz priloge 1 te uredbe,
-      
predvidenem deležu letne količine zbrane
odpadne opreme, izraženem v odstotkih glede na letno količino opreme, dano v
promet,
-      
predvidenem načinu ustreznega zagotavljanja
ravnanja s sestavnimi deli, materiali in snovmi iz priloge 3 te uredbe ter
-      
predvidenih načinih in izvajalcih ponovne
uporabe, recikliranja in drugih postopkov predelave ali odstranjevanja odpadne
opreme.
27. člen
(center za obdelavo)
Izvajalec javne službe mora za razvrščanje,
skladiščenje in obdelavo zbrane odpadne opreme urediti enega ali več centrov za
obdelavo, tako da upošteva:
-      
gostoto poseljenosti in obseg nastajanja
odpadne opreme iz gospodinjstev,
-      
porazdelitev zbiralnic in obseg prevzete
odpadne opreme, ki ni odpadna oprema iz gospodinjstev, in
-      
prostorsko razmestitev oziroma oddaljenost
centra ali centrov za obdelavo od objektov za ponovno uporabo, recikliranje,
druge postopke predelave ali odstranjevanje.
28. člen
(okoljevarstveno dovoljenje)
(1) Izvajalec javne službe mora za
vsak center za obdelavo pridobiti okoljevarstveno dovoljenje za obratovanje
naprave za predelavo odpadkov po postopkih R12 in R13 v skladu s predpisi, ki
urejajo ravnanje z odpadki.
(2) Predelavo ali odstranjevanje
ustrezno obdelane odpadne opreme lahko izvajajo le osebe z ustreznim
okoljevarstvenim dovoljenjem v skladu s predpisi, ki urejajo ravnanje z
odpadki.
29. člen
(obveščanje javnosti)
(1) Izvajalec javne službe mora za
proizvajalce, pridobitelje in končne uporabnike brez predhodnega dobavitelja,
ki so prenesli nanj svoje obveznosti po tej uredbi, obveščati javnost in končne
uporabnike v skladu z določbami prvega in drugega odstavka 7. člena te
uredbe.
(2) Obvestilo javnosti iz prejšnjega
odstavka mora vsebovati najmanj podatke iz tretjega odstavka 7. člena te
uredbe.
IX. POROČILO O RAVNANJU Z ODPADNO OPREMO
30. člen
(poročilo o ravnanju z odpadno opremo)
(1) Proizvajalec, pridobitelj in
končni uporabnik brez predhodnega dobavitelja morajo najpozneje do
31. marca tekočega leta v elektronski obliki posredovati ministrstvu
poročilo o ravnanju z odpadno opremo za preteklo koledarsko leto na obrazcu, ki
je objavljen na spletni strani ministrstva.
(2) Poročilo iz prejšnjega odstavka
mora vsebovati najmanj podatke o:
-      
celotni količini odpadne opreme po razredih
oziroma podrazredih opreme iz priloge 1 te uredbe in po posameznih vrstah
proizvodov, izraženi v kilogramih, in prevzeti od končnih uporabnikov,
distributerjev in izvajalcev občinske javne službe,
-      
količini, izraženi v kilogramih, in deležu
odpadne opreme, ki je bila ponovno uporabljena ali reciklirana,
-      
količini, izraženi v kilogramih, in deležu
odpadne opreme, ki je bila drugače predelana, ločeno po postopkih predelave,
-      
količini, izraženi v kilogramih, in deležih
odpadne opreme po razredih oziroma podrazredih opreme, ki je bila odstranjena,
ločeno po postopkih odstranjevanja in obsegu predhodne predelave, ter
-      
količini, izraženi v kilogramih, in deležih
odstranjenih sestavnih delov, vgrajenih materialov in nevarnih snovi iz priloge
3 te uredbe.
(3) Ne glede na določbo prvega
odstavka tega člena posreduje poročilo o ravnanju z odpadno opremo za tiste
proizvajalce, pridobitelje in končne uporabnike brez predhodnega dobavitelja,
ki so prenesli svoje obveznosti po tej uredbi na izvajalca javne službe,
izvajalec javne službe.
(4) Ne glede na določbo prvega
odstavka tega člena posreduje poročilo o ravnanju z odpadno opremo za tiste
proizvajalce, pridobitelje in končne uporabnike brez predhodnega dobavitelja,
ki zagotavljajo svoje obveznosti iz te uredbe po skupnem načrtu ravnanja z
odpadno opremo, nosilec izvajanja tega načrta v obliki skupnega poročila vseh
proizvajalcev, pridobiteljev in končnih uporabnikov brez predhodnega
dobavitelja, ki so pristopili k temu načrtu.
(5) Poročilo izvajalca javne službe iz
tretjega odstavka tega člena mora vsebovati najmanj podatke o:
-      
nazivu, sedežu, dejavnosti in šifri dejavnosti
proizvajalcev, pridobiteljev in končnih uporabnikov brez predhodnega
dobavitelja, ki so vključeni v sistem storitev javne službe,
-      
obračunu stroškov ravnanja s prevzeto ali
zbrano odpadno opremo,
-      
celotni količini prevzete odpadne opreme od
izvajalcev občinske javne službe, izraženi v kilogramih, po razredih oziroma
podrazredih opreme iz priloge 1 te uredbe,
-      
celotni količini prevzete ali zbrane odpadne
opreme od končnih uporabnikov brez predhodnega dobavitelja in distributerjev v
zbiralnicah, izraženi v kilogramih, po razredih oziroma podrazredih opreme iz
priloge 1 te uredbe,
-      
količini, izraženi v kilogramih, in deležu
odpadne opreme, ki je bila ponovno uporabljena ali reciklirana,
-      
količini, izraženi v kilogramih, in deležu
odpadne opreme, ki je bila drugače predelana, ločeno po postopkih predelave,
-      
količinah, izraženih v kilogramih, in deležih
odpadne opreme po razredih oziroma podrazredih opreme, ki je bila odstranjena,
ločeno po postopkih odstranjevanja in obsegu predhodne predelave, ter
-      
količini, izraženi v kilogramih, in deležih
odstranjenih sestavnih delov, vgrajenih materialov in nevarnih snovi iz priloge
3 te uredbe.
X. OBVEZNOSTI DO STARIH BREMEN ODPADNE OPREME
31. člen
(stara bremena)
Končni uporabniki morajo za odpadno opremo,
ki ni odpadna oprema iz gospodinjstev in je v skladu z določbami te uredbe ne
morejo oddati distributerju, proizvajalcu ali pridobitelju, ker se razvršča v
skladu z določbami te uredbe med stara bremena, sami zagotoviti ponovno uporabo,
recikliranje ali drug način predelave ali jo za plačilo oddati izvajalcu javne
službe neposredno v njegovih zbiralnicah ali centru za obdelavo ali
pridobiteljem oziroma proizvajalcem v njihovih zbiralnicah, ki obratujejo v
okviru načrtov ali skupnih načrtov ravnanja z odpadno opremo.
XI. POŠILJANJE POROČIL EVROPSKI KOMISIJI
32. člen
(poročanje Evropski komisiji)
(1) Ministrstvo mora Evropski komisiji
vsaka tri leta poslati poročilo o izvajanju Direktive 2002/96/ES v skladu z
določbo drugega odstavka 12. člena Direktive 2002/96/ES in z Odločbo
2004/249/ES najpozneje devet mesecev po končanem triletnem obdobju, ki ga to
poročilo zajema.
(2) Ministrstvo mora Evropski komisiji
vsaki dve leti poslati podatke o zbrani in izvoženi odpadni opremi ter ciljih predelave,
recikliranja in ponovne uporabe v skladu z določbo prvega odstavka
12. člena Direktive 2002/96/ES in Odločbo 2005/369/ES najpozneje 18
mesecev po končanem dveletnem obdobju, ki ga to poročilo zajema.
(3) Podatke iz prejšnjega odstavka je
treba predložiti skupaj s podrobnim opisom njihovega zbiranja in obrazložitvijo
uporabljenih metodologij zbiranja podatkov in določitve ocen glede povprečnega
odstotka ponovno uporabljenih, recikliranih in predelanih materialov, kot so
kovine, steklo in plastika, ter sestavnih delov odpadne opreme.
(4) Zaradi poročanja Evropski komisiji
iz tega člena vodi ministrstvo zbirko podatkov o odpadni opremi v skladu s
preglednicami iz Odločbe 2005/369/ES.
XII. NADZOR
33. člen
(nadzor)
(1) Nadzor nad izvajanjem te uredbe opravljajo
inšpektorji, pristojni za okolje.
(2) Ne glede na prejšnji odstavek
opravlja nadzor nad izvajanjem 5. in 6. člena te uredbe Tržni inšpektorat
Republike Slovenije.
XIII. KAZENSKE DOLOČBE
34. člen
(prekrški)
(1) Z globo od 12.000 eurov do 120.000
eurov se za prekršek kaznuje proizvajalec ali pridobitelj, ki je pravna oseba
ali samostojni podjetnik posameznik, če ravna v nasprotju s 5. in 10. členom, petim in šestim odstavkom 11. člena ter 12., 13., 15., 16., 17., 19. in 36. členom te uredbe.
(2) Z globo od 4.000 eurov do 40.000
eurov se za prekršek kaznuje proizvajalec ali pridobitelj, ki je pravna oseba
ali samostojni podjetnik posameznik, če ravna v nasprotju s 6., 7. in 30. členom te uredbe.
(3) Z globo od 4.000 eurov do 40.000
eurov se za prekršek kaznuje končni uporabnik, ki je pravna oseba ali
samostojni podjetnik posameznik, če ravna v nasprotju z 8., 18. in 30. členom te uredbe.
(4) Z globo od 12.000 eurov do 120.000
eurov se za prekršek iz prvega odstavka 16. člena te uredbe kaznuje pravna
oseba ali samostojni podjetnik posameznik, ki odpadno opremo, ki nastaja v
Republiki Sloveniji, oddaja, predeluje ali odstranjuje, ne da bi bila predhodno
obdelana v centru za obdelavo.
(5) Z globo od 12.000 eurov do 120.000
eurov se za prekršek kaznuje distributer, ki je pravna oseba ali samostojni
podjetnik posameznik, če ravna v nasprotju z 9. in 10. členom te uredbe.
(6) Z globo od 4.000 eurov do 40.000
eurov se za prekršek kaznuje distributer, ki je pravna oseba ali samostojni
podjetnik posameznik, če ravna v nasprotju z 11. ter 14. členom te uredbe.
(7) Z globo od 12.000 eurov do 120.000
eurov se za prekršek kaznuje izvajalec občinske javne službe, če ravna v
nasprotju z drugim odstavkom 12. člena te uredbe.
(8) Z globo od 4.000 eurov do 40.000
eurov se za prekršek kaznuje izvajalec občinske javne službe, če ravna v
nasprotju s 14. členom te uredbe.
(9) Z globo od 12.000 eurov do 120.000
eurov se za prekršek kaznuje izvajalec javne službe, če ravna v nasprotju z
28., 29. in 30. členom te uredbe.
(10) Z globo od 4.000 eurov do 40.000
eurov se za prekršek kaznuje nosilec skupnega načrta ravnanja z odpadno opremo,
ki je pravna oseba ali samostojni podjetnik posameznik, če ravna v nasprotju s
šestim odstavkom 7. člena in 30. členom te uredbe.
(11) Z globo od 120 eurov do 1200
eurov se za prekršek iz prvega do desetega odstavka tega člena kaznuje tudi
odgovorna oseba proizvajalca, pridobitelja, končnega uporabnika, distributerja,
izvajalca občinske javne službe, izvajalca javne službe in nosilca skupnega
načrta ravnanja z odpadno opremo.

Priloga 1: Razredi električne in elektronske opreme
Priloga 2: Seznam proizvodov, ki se razvrščajo po
razredih električne in elektronske opreme iz priloge 1 te uredbe
Priloga 3: Obdelava ločeno zbrane odpadne opreme v
centru za obdelavo odpadne opreme
Priloga 4: Tehnične zahteve za centre za obdelavo
Priloga 5: Znak o obveznem ločenem zbiranju odpadne
opreme

Uredba o ravnanju z odpadno električno in
elektronsko opremo (Uradni list RS, št. 107/06) vsebuje
naslednje prehodne in končne določbe:
»XIV. PREHODNE IN KONČNE DOLOČBE
35. člen
(prehodne
določbe)
(1) Določba 5. člena te uredbe se
ne uporablja za opremo, dano v promet pred 13. avgustom 2005.
(2) Ne glede na določbe 6. člena
te uredbe lahko proizvajalec in pridobitelj ter distributer v dogovoru z njima
pri prodaji opreme posebej zaračunava dejanske stroške prevzema, zbiranja in
predelave odpadne opreme, ki nastajajo zaradi zahtev iz te uredbe, in sicer do:
-      
13. februarja 2011 za opremo, ki se
razvršča od 2. do 10. razreda opreme iz priloge 1 te uredbe, in
-      
do 13. februarja 2013 za opremo, ki se
razvršča v 1. razred iz priloge 1 te uredbe.
36. člen
(vpis v
evidenco, prvo poročilo in začetek izvajanja javne službe)
(1) Obstoječi proizvajalec in
pridobitelj se morata vpisati v evidenco proizvajalcev in pridobiteljev opreme
iz 19. člena te uredbe najpozneje do 31. decembra 2006.
(2) Proizvajalec, pridobitelj in
končni uporabnik brez predhodnega dobavitelja posredujejo ministrstvu prvo
poročilo o ravnanju z odpadno opremo do 31. marca 2008 za leto 2007.
(3) Javna služba se začne izvajati
1. januarja 2009 za tiste razrede oziroma podrazrede opreme iz priloge 1
te uredbe, za katere se na podlagi poročil za leto 2007 ugotovi, da niso
izpolnjeni cilji iz operativnega programa varstva okolja glede ravnanja z
odpadno opremo za obdobje 2006–2008.
37. člen
(izračun letnih
količin odpadne opreme)
(1) Ne glede na določbe 13. člena
te uredbe ministrstvo izračuna količine odpadne opreme iz gospodinjstev,
katerih prevzem morajo od posameznih izvajalcev občinske javne službe
zagotoviti proizvajalci in pridobitelji v skladu z določbami te uredbe:
-      
za obdobje od uveljavitve te uredbe do
31. marca 2007 na podlagi prijav o dajanju opreme v promet za leto 2005 v
skladu z določbami Pravilnika o ravnanju z odpadno električno in elektronsko
opremo (Uradni list RS, št. 118/04, 56/05 in 20/06 – ZVO-1A) in
-      
za obdobje od 1. aprila 2007 do
31. decembra 2007 na podlagi podatkov o vplačani okoljski dajatvi v skladu
s predpisom, ki ureja okoljsko dajatev za onesnaževanje okolja zaradi nastajanja
odpadne opreme.
38. člen
(vpis v
evidenco proizvajalcev in pridobiteljev odpadne opreme)
Postopki za pridobitev okoljevarstvenega
dovoljenja, začeti v skladu s 16. členom Pravilnika o ravnanju z odpadno
električno in elektronsko opremo (Uradni list RS, št. 118/04, 56/05 in 20/06 –
ZVO-1A), se končajo po postopku za vpis v evidenco proizvajalcev in
pridobiteljev opreme iz 20. člena te uredbe, pri čemer se za količine
opreme, dane v promet, štejejo količine iz prijav o dajanju opreme v promet za
leto 2005, ki so jih obstoječi proizvajalci in pridobitelji posredovali
ministrstvu v skladu z določbami Pravilnika o ravnanju z odpadno električno in
elektronsko opremo (Uradni list RS, št. 118/04, 56/05 in 20/06 – ZVO-1A).
39. člen
(prehodne
določbe za prekrške)
Do uvedbe eura kot valute Republike
Slovenije se:
-      
v prvem, četrtem, petem, sedmem in devetem
odstavku 34. člena te uredbe namesto zneska »12.000 eurov« uporablja
znesek »3.000.000 tolarjev« in namesto zneska »120.000 eurov« znesek
»30.000.000 tolarjev«,
-      
v drugem, tretjem, šestem, osmem in desetem
odstavku 34. člena te uredbe namesto zneska »4.000 eurov« uporablja
znesek »1.000.000 tolarjev« in namesto zneska »40.000 eurov« znesek »10.000.000
tolarjev« ter
-      
v enajstem odstavku 34. člena te uredbe
namesto zneska »120 eurov« uporablja znesek »30.000 tolarjev« in namesto zneska
»1.200 eurov« znesek »300.000 tolarjev«.
40. člen
(prenehanje
veljavnosti)
Z dnem uveljavitve te uredbe preneha
veljati Pravilnik o ravnanju z odpadno električno in elektronsko opremo (Uradni
list RS, št. 118/04, 56/05 in 20/06 – ZVO-1A).
41. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o ravnanju z
odpadno električno in elektronsko opremo (Uradni list RS, št. 100/10) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Ne glede na določbo 2. člena te uredbe do
31. maja 2015 nevarna snov ali zmes pomeni tudi vsako snov ali zmes, ki jo je
treba obravnavati kot nevarno v skladu z Direktivo 1999/45/ES Evropskega
parlamenta in Sveta z dne 31. maja 1999 o približevanju zakonov in drugih
predpisov držav članic v zvezi z razvrščanjem, pakiranjem in označevanjem
nevarnih pripravkov (UL L št. 200 z dne 30. 7. 1999, str. 1).
5. člen
Ta uredba začne veljati naslednji dan po
objavi v Uradnem listu Republike Slovenije.«.