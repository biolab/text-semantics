1. člen
(vsebina)
(1) Ta odredba določa program
strokovnega usposabljanja in izpopolnjevanja za uporabo službenega psa, ki ga
uporablja varnostnik pri varovanju ljudi in premoženja na varovanem območju, da
z vohom ali vidom zazna prisotnost oseb ali snovi.
(2) Program za strokovno usposabljanje
in izpopolnjevanje varnostnega osebja za uporabo službenega psa za zaznavanje
prisotnosti oseb je določen v prilogi 1, ki je sestavni del te odredbe.
(3) Program za strokovno usposabljanje
in izpopolnjevanje varnostnega osebja za uporabo službenega psa za zaznavanje
prisotnosti snovi je določen v prilogi 2, ki je sestavni del te odredbe.
(4) Vsebina programov, določenih v
prilogi 1 in 2, se javno objavi na spletni strani ministrstva, pristojnega za
notranje zadeve.
2. člen
(izvajanje programov)
(1) Pri izvajanju programov in
preizkusov, določenih v prilogi 1 in 2, se upoštevajo strokovna načela šolanja
psov in etični kodeks, ki velja v kinologiji.
(2) Varnostnik in službeni pes,
usposobljena za zaznavanje prisotnosti oseb, se morata stalno strokovno
izpopolnjevati in najmanj vsaka tri leta opraviti preizkus strokovne
usposobljenosti po programu, določenem v prilogi 1.
(3) Varnostnik in službeni pes,
usposobljena za zaznavanje prisotnosti snovi (nevarne snovi kot npr. eksplozivne
snovi), se morata stalno strokovno izpopolnjevati in najmanj enkrat letno
opraviti preizkus strokovne usposobljenosti po programu, določenem v prilogi 2.
(4) Če varnostnik in službeni pes
preizkusa strokovne usposobljenosti v skladu z drugim ali tretjim odstavkom
tega člena ne opravita, ne smeta več opravljati nalog, pri katerih se na
področju zasebnega varovanja uporablja službeni pes, lahko pa kadarkoli ponovno
pristopita k preizkusu strokovne usposobljenosti.
(5) Varnostnik, ki ima opravljen
program, določen v prilogi 1 ali 2, in menja službenega psa, opravi samo praktični
del preizkusa strokovne usposobljenosti po programu, za preizkus pa plača
sorazmerni del stroškov, glede na odstotek možnih točk, določen s programom. Če
se zamenja varnostnik, se opravi celoten preizkus strokovne usposobljenosti.
(6) Če varnostnik in službeni pes
preizkusa strokovne usposobljenosti, določenega v prilogi 1 ali 2, ne opravita,
komisija, ki opravlja preizkus strokovne usposobljenosti, lahko ugotovi, da se
morata varnostnik in službeni pes udeležiti le dela programa, določenega v
prilogi 1 ali 2. Za ta del se plača sorazmerni del stroškov, glede na odstotek
možnih točk, določen s programom.
(7) Nosilci javnega pooblastila za
izvajanje strokovnega usposabljanja in izpopolnjevanja varnostnega osebja
najmanj 30 dni pred izvedbo programa strokovnega usposabljanja in
izpopolnjevanja ministrstvu, pristojnemu za notranje zadeve, posredujejo v
pregled strokovno gradivo za njegovo izvedbo.
3. člen
(začetek veljavnosti)
Ta odredba začne veljati naslednji dan po
objavi v Uradnem listu Republike Slovenije.
Št. 604-171/2012/27
Ljubljana, dne 3. aprila 2013
EVA 2012-1711-0036
dr. Gregor Virant l.r.
Minister 
za notranje zadeve in javno upravo

Priloga 1: Program
strokovnega usposabljanja in izpopolnjevanja varnostnega osebja za uporabo
službenega psa za zaznavanje prisotnosti oseb
Priloga 2: Program
strokovnega usposabljanja in izpopolnjevanja varnostnega osebja za uporabo
službenega psa za zaznavanje prisotnosti snovi