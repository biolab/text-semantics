I. SPLOŠNE DOLOČBE
1. člen
(vsebina)
(1) Ta pravilnik določa prehodni nacionalni postopek
zaščite kmetijskih pridelkov in živil z zaščiteno označbo porekla, zaščiteno
geografsko označbo, zajamčeno tradicionalno posebnostjo, neobvezne navedbe
kakovosti, način ugotavljanja skladnosti in pogoje, ki jih morajo izpolnjevati
organizacije za kontrolo oziroma certificiranje zaščitenih kmetijskih pridelkov
oziroma živil, strokovne komisije ter sodelovanje ministrstva, pristojnega za
kmetijstvo (v nadaljnjem besedilu: ministrstvo) z Evropsko komisijo (v
nadaljnjem besedilu: Komisija) v zvezi z registracijo kmetijskih pridelkov in
živil pri Komisiji, za izvajanje:
-       
Uredbe (EU) št. 1151/2012 Evropskega parlamenta in Sveta z dne
21. novembra 2012 o shemah kakovosti kmetijskih pridelkov in živil (UL L
št. 343 z dne 14. 12. 2012, str. 1), zadnjič popravljene s Popravkom
Uredbe (EU) št. 1151/2012 Evropskega parlamenta in Sveta z dne
21. novembra 2012 o shemah kakovosti kmetijskih proizvodov in živil (UL L
št. 55 z dne 27. 2. 2013, str. 27), (v nadaljnjem besedilu: Uredba
1151/2012/EU);
-       
Delegirane uredbe Komisije (EU) št. 664/2014 z dne 18. decembra
2013 o dopolnitvi Uredbe (EU) št. 1151/2012 Evropskega parlamenta in Sveta v
zvezi z določitvijo simbolov Unije za zaščitene označbe porekla, zaščitene
geografske označbe in zajamčene tradicionalne posebnosti ter v zvezi z
nekaterimi pravili o izvoru, nekaterimi postopkovnimi pravili in nekaterimi
dodatnimi prehodnimi pravili (UL L št. 179 z dne 19. 6. 2014, str. 17);
-       
Delegirane uredbe Komisije (EU) št. 665/2014 z dne 11. marca 2014 o
dopolnitvi Uredbe (EU) št. 1151/2012 Evropskega parlamenta in Sveta v zvezi s
pogoji uporabe neobvezne navedbe kakovosti »gorski proizvod« (UL L št. 179
z dne 19. 6. 2014, str. 23);
-       
Izvedbene uredbe Komisije (EU) št. 668/2014 z dne 13. junija 2014 o
pravilih za uporabo Uredbe (EU) št. 1151/2012 Evropskega Parlamenta in
Sveta o shemah kakovosti kmetijskih pridelkov in živil (UL L št. 179 z dne
19. 6. 20014, str. 36), zadnjič popravljene s Popravkom k Izvedbeni uredbi
Komisije (EU) št. 668/2014 z dne 13. junija 2014 o pravilih za uporabo Uredbe
(EU) št. 1151/2012 Evropskega parlamenta in Sveta o shemah kakovosti kmetijskih
proizvodov in živil (UL L št. 39 z dne 14. 2. 2015, str. 23).
(2) Ta pravilnik določa tudi zaščito kmetijskih
pridelkov in živil z označbo višje kakovosti.
II. POSTOPKI ZAŠČITE KMETIJSKIH PRIDELKOV IN ŽIVIL Z
ZAŠČITENO OZNAČBO POREKLA, ZAŠČITENO GEOGRAFSKO OZNAČBO, ZAJAMČENO
TRADICIONALNO POSEBNOSTJO IN OZNAČBO VIŠJE KAKOVOSTI
2. člen
(vlagatelj)
(1) Vlogo za zaščito kmetijskega pridelka ali živila z
zaščiteno označbo porekla, zaščiteno geografsko označbo ali zajamčeno
tradicionalno posebnostjo vloži vlagatelj iz prvega odstavka 49. člena Uredbe
1151/2012/EU.
(2) Vlogo za zaščito kmetijskega pridelka ali živila z
označbo višje kakovosti vloži vlagatelj iz 82. člena Zakona o kmetijstvu (Uradni
list RS, št. 45/08, 57/12, 90/12 – ZdZPVHVVR in 26/14; v nadaljnjem besedilu:
ZKme-1).
(3) Za skupino iz prvega odstavka 49. člena Uredbe
1151/2012/EU oziroma za združenje iz 82. člena ZKme-1 se šteje združenje
pridelovalcev oziroma predelovalcev, ne glede na pravno organizacijsko obliko
ali sestavo, ki pridelujejo oziroma predelujejo isti kmetijski pridelek ali
živilo (v nadaljnjem besedilu: skupina).
3. člen
(vloga za zaščiteno označbo porekla in zaščiteno geografsko
označbo)
Vloga za prehodno nacionalno zaščito kmetijskega pridelka ali
živila z zaščiteno označbo porekla ali zaščiteno geografsko označbo vsebuje:
a)    
identifikacijske podatke o vlagatelju iz 84. člena ZKme-1, pravno
organizacijsko obliko vlagatelja, podatke za stike;
b)    
statut oziroma drugo ustanovno listino, kadar vlogo vlaga skupina;
c)    
izpolnjen obrazec »enotni dokument«, ki je kot priloga 1 sestavni
del tega pravilnika in
č)    specifikacijo, ki obsega:
- 
ime kmetijskega pridelka ali živila, vključno z navedbo vrste zaščite
(zaščitena označba porekla ali zaščitena geografska označba),
- 
opis kmetijskega pridelka ali živila, vključno s surovinami in osnovnimi
fizikalnimi, kemijskimi, mikrobiološkimi ali organoleptičnimi lastnostmi,
- 
razmejitev geografskega območja pridelave oziroma predelave,
- 
če gre za zaščito z označbo porekla: dokumentacijo, ki dokazuje, da
kmetijski pridelek ali živilo izvira iz opredeljenega geografskega območja in
utemeljuje neposredno povezavo s tem geografskim območjem oziroma poreklom,
- 
če gre za zaščito z geografsko označbo: dokazila o posebni kakovosti,
slovesu ali drugih značilnostih, ki jih je mogoče pripisati temu geografskemu
poreklu,
- 
opis postopka pridelave oziroma predelave in opis avtentičnih in
običajnih lokalnih metod pridelave oziroma predelave, če te obstajajo ter
- 
posebne zahteve za označevanje tega kmetijskega pridelka ali živila.
4. člen
(vloga za zajamčeno tradicionalno posebnost)
Vloga za prehodno nacionalno zaščito kmetijskega pridelka ali
živila z zajamčeno tradicionalno posebnostjo vsebuje:
a)    
identifikacijske podatke o vlagatelju iz 84. člena ZKme-1, pravno
organizacijsko obliko vlagatelja, podatke za stike;
b)    
statut oziroma drugo ustanovno listino, če vlogo vlaga skupina in 
c)    
specifikacijo, ki obsega:
- 
izpolnjen obrazec »Specifikacija za zajamčeno tradicionalno posebnost«,
ki je kot priloga 2 sestavni del tega pravilnika ter
- 
dokumentacijo, ki dokazuje tradicionalni značaj kmetijskega pridelka ali
živila.
5. člen
(vloga za zaščito z označbo višje kakovosti)
Vloga za zaščito kmetijskega pridelka ali živila z označbo
višje kakovosti vsebuje:
a)    
identifikacijske podatke o vlagatelju iz 84. člena ZKme-1, pravno
organizacijsko obliko vlagatelja, podatke za stike;
b)    
statut oziroma drugo ustanovno listino, če vlogo vlaga skupina in 
c)    
specifikacijo, ki obsega:
- 
ime kmetijskega pridelka oziroma živila,
- 
opis značilnosti kmetijskega pridelka ali živila, vključno s surovinami
in fizikalnimi, kemijskimi, mikrobiološkimi ali organoleptičnimi lastnostmi
kmetijskega pridelka ali živila,
- 
dokumentacijo, ki dokazuje, da kmetijski pridelek ali živilo po svojih
lastnostih pozitivno odstopa od istovrstnih kmetijskih pridelkov ali živil ali
od njihove kakovosti, če je ta predpisana,
- 
opis postopka pridelave oziroma predelave ter
- 
posebne zahteve za označevanje tega kmetijskega pridelka ali živila.
6. člen
(nacionalni ugovor)
(1) Na podlagi popolne vloge iz 3., 4. ali 5. člena tega
pravilnika ministrstvo na svojih spletnih straneh objavi informacijo o prejeti
vlogi in možnosti vpogleda v specifikacijo ter pozove javnost, da v 30 dneh od
objave, poda utemeljene pisne pripombe k specifikaciji. Ta čas se šteje za čas
nacionalnega ugovora iz tretjega odstavka 49. člena Uredbe 1151/2012/EU.
(2) V času nacionalnega ugovora pošlje ministrstvo
specifikacijo v mnenje ministrstvu, pristojnemu za zdravje, Gospodarski zbornici
Slovenije, Kmetijsko gozdarski zbornici Slovenije, Zvezi potrošniških združenj
Slovenije in ostalim zainteresiranim organizacijam.
7. člen
(strokovna komisija)
(1) Specifikacije iz 3., 4. in 5. člena tega pravilnika
ter morebitne pripombe, prejete k specifikaciji v času nacionalnega ugovora,
ministrstvo posreduje v pregled strokovni komisiji, ki jo imenuje minister,
pristojen za kmetijstvo (v nadaljnjem besedilu: minister).
(2) Strokovno komisijo sestavlja najmanj pet članov, ki
so:
-       
strokovnjaki z različnih področij pridelave in predelave kmetijskih pridelkov
in živil glede na vrsto kmetijskega pridelka ali živila;
-       
predstavniki imenovanih organizacij za kontrolo in certificiranje iz 12.
člena tega pravilnika;
-       
predstavniki ministrstev, pristojnih za okolje, kmetijstvo in varno
hrano.
(3) Naloge strokovne komisije so:
-       
pregled specifikacije;
-       
pregled in presoja utemeljenosti pripomb k specifikaciji, prejetih v
času nacionalnega ugovora;
-       
priprava pripomb za dopolnitev specifikacije;
-       
podaja strokovnega mnenja o specifikaciji;
-       
pregled predlogov dopolnitev in sprememb potrjene specifikacije in 
-       
druge strokovne naloge v zvezi s presojo vlog za zaščito kmetijskih
pridelkov in živil.
(4) Finančna sredstva in prostorske pogoje za delovanje
strokovne komisije v okviru razpoložljivih proračunskih sredstev zagotovi ministrstvo.
8. člen
(potrditev specifikacije)
(1) Minister v odločbi o zaščiti kmetijskega pridelka
ali živila z označbo višje kakovosti iz 85. člena ZKme-1 oziroma v odločbi o
predhodni nacionalni zaščiti iz 86. člena ZKme-1, potrdi tudi specifikacijo.
(2) Potrjene specifikacije za kmetijske pridelke in
živila, zaščitene z zaščiteno označbo porekla, zaščiteno geografsko označbo in
zajamčeno tradicionalno posebnostjo, ministrstvo objavi na svojih spletnih
straneh.
9. člen
(sprememba potrjene specifikacije)
(1) Potrjena specifikacija se lahko spremeni na podlagi:
-       
vloge vlagatelja iz 2. člena tega pravilnika;
-       
vloge skupine, ki izkaže pravni interes;
-       
pripomb Komisije na prehodno nacionalno zaščiten kmetijski pridelek ali
živilo.
(2) Vloga za spremembo specifikacije iz prve ali druge
alineje prejšnjega odstavka, mora vsebovati:
-       
seznam in utemeljitev predlaganih sprememb potrjene specifikacije,
-       
spremenjeno specifikacijo;
-       
za kmetijski pridelek ali živilo z zaščiteno označbo porekla ali
zaščiteno geografsko označbo, obrazec »enotni dokument« iz priloge 1 tega
pravilnika, z vnesenimi predlogi sprememb ali za kmetijski pridelek ali živilo
z zajamčeno tradicionalno posebnostjo obrazec »vloga za zaščito zajamčene
tradicionalne posebnosti« iz priloge 2 tega pravilnika, z vnesenimi predlogi
sprememb.
(3) V primeru, da je predlagatelj sprememb specifikacije
skupina, ki izkaže pravni interes iz druge alineje prvega odstavka tega člena,
ministrstvo o predlaganih spremembah obvesti tudi vlagatelja iz 2. člena tega
pravilnika.
(4) Na podlagi popolne vloge za spremembo potrjene
specifikacije ministrstvo na svojih spletnih straneh objavi informacijo o
prejeti vlogi za spremembo specifikacije ter pozove javnost, da v 30 dneh od
objave poda utemeljene pisne pripombe k predlagani spremembi specifikacije.
(5) Predlog sprememb potrjene specifikacije in morebitne
prejete pripombe, prouči strokovna komisija iz 7. člena tega pravilnika.
(6) Ko Komisija odobri predlagano spremembo
specifikacije, minister potrdi novo specifikacijo za kmetijski pridelek ali
živilo, ki se objavi na spletnih straneh ministrstva.
III. NEOBVEZNE NAVEDBE KAKOVOSTI
10. člen
(splošno)
Neobvezne navedbe kakovosti so navedbe iz 27. do
34. člena Naslova IV Uredbe 1151/2012/EU.
11. člen
(uporabniki neobveznih navedb kakovosti)
(1) Fizične in pravne osebe, ki uporabljajo neobvezne
navedbe kakovosti morajo ob pričetku uporabe neobvezne navedbe kakovosti,
ministrstvu sporočiti podatke o uporabljeni neobvezni navedbi kakovosti.
(2) Podatki iz prejšnjega odstavka zajemajo firmo ali
ime in priimek uporabnika neobvezne navedbe kakovosti, njegov sedež ali naslov
s hišno številko, matično številko poslovnega subjekta ali EMŠO, njegovo pravno
organizacijsko obliko, podatke za stike in vrsto neobvezne navedbe kakovosti
ter vrsto proizvodov, za katere se uporablja.
IV. UGOTAVLJANJE SKLADNOSTI IN KONTROLA
12. člen
(organizacije za kontrolo in certificiranje)
(1) Organizacije za kontrolo in certificiranje, ki jih v
skladu z zakonom, ki ureja kmetijstvo, imenuje organ, pristojen za varno hrano
(v nadaljnjem besedilu: imenovane organizacije) za ugotavljanje skladnosti
kmetijskih pridelkov in živil z zaščiteno označbo porekla, zaščiteno geografsko
označbo in zajamčeno tradicionalno posebnostjo, morajo biti akreditirane
skladno s standardom SIST EN ISO/IEC 17065:2012.
(2) Imenovane organizacije za ugotavljanje skladnosti
kmetijskih pridelkov in živil, zaščitenih z označbo višje kakovosti, morajo
izpolnjevati tehnične in organizacijske pogoje iz 13. člena tega pravilnika.
13. člen
(tehnični in organizacijski pogoji)
(1) Organizacija za kontrolo in certificiranje mora
izpolnjevati naslednje tehnične in organizacijske pogoje:
1.     
imeti vzorec pogodbe z imenovanim uradnim laboratorijem, ki izpolnjuje
pogoje iz 12. člena Uredbe (ES) št. 882/2004 Evropskega parlamenta in
Sveta z dne 29. aprila 2004 o izvajanju uradnega nadzora, da se zagotovi
preverjanje skladnosti z zakonodajo o krmi in živilih ter s pravili o
zdravstvenem varstvu živali in zaščiti živali (UL L št. 191 z dne 30. 4.
2004, str. 200), zadnjič spremenjene z Uredbo (EU) št. 652/2014 Evropskega
parlamenta in Sveta z dne 15. maja 2014 o določbah za upravljanje odhodkov
v zvezi s prehransko verigo, zdravjem in dobrobitjo živali ter v zvezi z
zdravjem rastlin in rastlinskim razmnoževalnim materialom, spremembi direktiv
Sveta 98/56/ES, 2000/29/ES in 2008/90/ES, uredb (ES) št. 178/2002, (ES)
št. 882/2004 in (ES) št. 396/2005 Evropskega parlamenta in Sveta,
Direktive 2009/128/ES Evropskega parlamenta in Sveta in Uredbe (ES)
št. 1107/2009 Evropskega parlamenta in Sveta ter razveljavitvi sklepov
Sveta 66/399/EGS in 76/894/EGS ter Odločbe Sveta 2009/470/ES (UL L št. 189 z
dne 27. 6. 2014, str. 1), za opravljanje analiz vzorcev;
2.     
imeti poslovnik kakovosti, ki vsebuje:
- 
organigram, ki prikazuje strukture zaposlenih ter shemo hierarhičnosti s
pooblastili za izvajanje posameznih faz v postopku kontrole,
- 
postopek sprejemanja prijav subjektov, ki želijo kmetijske pridelke in
živila označevati z označbo »višja kakovost« (v nadaljnjem besedilu: subjekt),
- 
način obveščanja subjektov o napovedanih terenskih pregledih,
- 
ukrepe, ki so potrebni, da se zagotovi izvajanje predpisov o shemi
kakovosti »višja kakovost«,
- 
postopke vzorčenja za analizo tveganja,
- 
navedbo kriterijev pri ocenjevanju postopkov pridelave in predelave
kmetijskih pridelkov in živil z označbo »višja kakovost« pred izdajo
certifikatov,
- 
postopke pri zavrnitvi ali razveljavitvi certifikatov,
- 
vodenje evidenc subjektov,
- 
postopke reševanja ugovorov,
- 
hranjenje in arhiviranje vse dokumentacije;
3.     
imeti seznam zaposlenih ali pogodbenih delavcev, ki bodo opravljali
dejavnosti organizacije za kontrolo in certificiranje, in predložiti dokazila o
njihovi strokovni usposobljenosti (izobrazba, delovne izkušnje s shemami
kakovosti na splošno, strokovna izpopolnjevanja, izkušnje pri organiziranju
izvajanja kontrol);
4.     
imeti vzorec pogodbe s subjekti;
5.     
imeti vzorec zapisnika o opravljeni kontroli;
6.     
imeti vzorec certifikata za pridelke in živila z označbo »višja
kakovost«;
7.     
imeti oceno višine stroškov in način obračunavanja vseh stroškov, ki bi
jih v primeru imenovanja zaračunavali subjektom za svoje storitve.
(2) Vlogi za opravljanje dejavnosti kontrole in
certificiranje kmetijskih pridelkov in živil, mora organizacija, ki želi
opravljati kontrolo in certificiranje priložiti:
-       
dokazila o izpolnjevanju tehničnih in organizacijskih pogojev iz prvega
odstavka tega člena;
-       
navedbo firme in sedeža pravne osebe ali osebno ime in naslov
samostojnega podjetnika posameznika, ki se prijavi za izvajanje kontrole in
certificiranja kmetijskih pridelkov in živil;
-       
dokazilo o najemu ali lastništvu poslovnih prostorov za opravljanje vseh
nalog, povezanih s kontrolo;
-       
akreditacijsko listino, ki dokazuje, da je organizacija za kontrolo in
certificiranje akreditirana skladno s standardom SIST EN ISO/IEC 17065:2012 za
vsaj za eno od shem kakovosti.
14. člen
(obveščanje)
Imenovane organizacije ministrstvo in organ pristojen za
varno hrano sprotno obveščajo o pridelovalcih in predelovalcih kmetijskih
pridelkov in živil oziroma njihovih združenjih, ki so jim podelile dokazilo o
skladnosti zaščitenega kmetijskega pridelka oziroma živila s potrjeno
specifikacijo (v nadaljnjem besedilu: certifikat) oziroma katerim je bil
certifikat odvzet.
V. OZNAČEVANJE KMETIJSKIH PRIDELKOV IN ŽIVIL IZ SHEM
KAKOVOSTI
15. člen
(uporaba zaščitenih imen)
Pri označevanju zaščitenih kmetijskih pridelkov in živil se
morata zaščiteno ime in navedba vrste sheme iz 3., 4., ali 5. člena tega
pravilnika, navesti v istem vidnem polju.
VI. SODELOVANJE S KOMISIJO
16. člen
(pristojni organ)
(1) Pristojni organ za izvajanje vseh dejavnosti,
povezanih s shemami kakovosti, in sodelovanje s Komisijo v skladu z Uredbo
1151/2012/EU, je ministrstvo.
(2) Ministrstvo na Komisijo posreduje vloge za
registracijo prehodno nacionalno zaščitenih kmetijskih pridelkov in živil pri
Komisiji ter vloge za spremembo potrjenih specifikacij.
(3) Če ministrstvo na vloge iz prejšnjega odstavka
prejme pripombe Komisije, jih posreduje vlagatelju.
(4) Na podlagi prejetih pripomb Komisije, vlagatelj
pripravi obrazložitve oziroma popravke enotnega dokumenta in specifikacije, ki
jih ministrstvo posreduje Komisiji.

Priloga
1: Enotni dokument
Priloga
2: Specifikacija za zajamčeno tradicionalno posebnost (ZTP)

Pravilnik o shemah kakovosti kmetijskih
pridelkov in živil (Uradni list RS, št. 23/15) vsebuje naslednji končni določbi:
»VII. KONČNI DOLOČBI
17. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
postopkih zaščite kmetijskih pridelkov oziroma živil (Uradni list RS, št. 15/08
in 45/08 – ZKme-1).
18. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah Pravilnika o shemah
kakovosti kmetijskih pridelkov in živil (Uradni list RS, št. 43/15) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.