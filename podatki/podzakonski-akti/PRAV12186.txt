1. člen
(vsebina)
Ta pravilnik določa minimalne tehnične pogoje za zaščito
nizkonapetostnih omrežij in z njimi povezanih transformatorskih postaj pred:
-       
električnim udarom,
-       
tokovno preobremenitvijo,
-       
prenapetostjo.
2. člen
(področje uporabe)
(1) Ta pravilnik se uporablja za nizkonapetostna omrežja
za razdelitev električne energije z nazivno napetostjo do 1 kV in nazivno
frekvenco 50 Hz, vključno z razdelilnimi omaricami in priključnimi
omaricami do sponk zaščitnega elementa, ki je namenjen zaščiti električne
inštalacije v objektu (v nadaljnjem besedilu: nizkonapetostno omrežje) ter
pripadajoče transformatorske postaje s transformacijo srednje napetosti na
nizko napetost (v nadaljnjem besedilu: transformatorska postaja).
(2) Določbe tega pravilnika se uporabljajo tudi pri
vzdrževalnih delih v javno korist na področju energetske infrastrukture v
elektroenergetiki.
(3) Ta pravilnik se ne uporablja za transformatorske
postaje in nizkonapetostna omrežja:
-       
v podzemnih rudnikih,
-       
v elektrokemični industriji,
-       
na eksplozijsko ogroženih območjih,
-       
na ladjah in drugih plovilih,
-       
na letalih.
(4) Ta pravilnik se ne uporablja za električne vleke na
železnicah in za posebne namene, kot so naprave za napajanje elektrofiltrov in
podobno.
3. člen
(pomen izrazov)
(1) Izrazi, uporabljeni v tem pravilniku, imajo
naslednji pomen:
-       
obratovalna ozemljitev je ozemljitev točke ali točk v
elektro-napajalnem sistemu;
-       
oprema razreda II je oprema, pri kateri zaščita pred električnim
udarom temelji na osnovni izolaciji ter dodatnih varnostnih ukrepih, kot na
primer dvojna ali ojačena izolacija, ki ne potrebuje zaščitne ozemljitve in ni
odvisna od pogojev inštalacije;
-       
sistem TN je sistem, v katerem sta obratovalna in zaščitna ozemljitev
združeni;
-       
sistem TT je sistem, v katerem obratovalna in zaščitna ozemljitev
nista združeni;
-       
srednja napetost je visoka napetost z nazivno vrednostjo do
35 kV;
-       
visoka napetost je izmenična napetost, ki presega 1000 V;
-       
zaščitna ozemljitev je ozemljitev točke ali točk v sistemu ali
inštalaciji ali opremi, ki je namenjena električni varnosti;
-       
združena ozemljitev je ozemljitev, pri kateri so povezane funkcijske,
zaščitne in obratovalne ozemljitve.
(2) Drugi izrazi v tem pravilniku imajo enak pomen, kot
so določeni v Energetskem zakonu (Uradni list RS, št. 17/14), Zakonu o
graditvi objektov (Uradni list RS, št. 102/04 – UPB, 14/05, 126/07,
108/09, 57/12, 110/13 in 19/15) in standardih, navedenih v 4. členu tega
pravilnika.
4. člen
(varnostne zahteve)
Šteje se, da so izpolnjene zahteve tega pravilnika, če je
zaščita nizkonapetostnih omrežij in pripadajočih transformatorskih postaj
izvedena skladno z določbami tega pravilnika in v skladu z naslednjimi
standardi:
-       
SIST EN 61936-1 Elektroenergetski postroji za izmenične napetosti
nad 1 kV – 1. del: Skupna pravila;
-       
SIST EN 50522 Ozemljitve elektroenergetskih postrojev, ki presegajo 1 kV
izmenične napetosti;
-       
SIST HD 60364-4-41 Nizkonapetostne električne inštalacije
-       
4-41. del: Zaščitni ukrepi – Zaščita pred električnim udarom;
-       
SIST HD 60364-4-442 Nizkonapetostne električne inštalacije
-       
4-442. del: Zaščitni ukrepi – Zaščita nizkonapetostnih inštalacij
pred trenutnimi prenapetostnimi zaradi zemeljskega stika v visokonapetostnem
sistemu in zaradi napak v nizkonapetostnem sistemu.
5. člen
(zaščita pred neposrednim dotikom)
(1) Vsi deli transformatorskih postaj in
nizkonapetostnega omrežja, ki so pod napetostjo, morajo biti zaščiteni pred
neposrednim dotikom.
(2) Deli pod napetostjo na razdelilniku, v celici ali v
omarici morajo biti zaščiteni pred neposrednim dotikom s prečkami, mrežami,
vrati, pregradami ali postavljeni tako, da je preprečen nenamerni dotik.
(3) Na vratih omaric in dostopih v zaprta električna
obratovališča morajo biti napisi ali standardni znaki, ki opozarjajo na
nevarnost pred električnim udarom.
6. člen
(zaščita pred posrednim dotikom)
(1) V transformatorski postaji in na nizkonapetostnem
omrežju mora biti izvedena zaščita pred posrednim dotikom prevodnih delov, ki
niso pod napetostjo, z zaščitnim ozemljilom. Vsi prevodni deli transformatorske
postaje in nizkonapetostnega omrežja morajo biti povezani z ozemljitvenim vodom
na zaščitno ozemljitev.
(2) Zaščitni ukrep pred posrednim dotikom prevodnih
delov nizkonapetostne instalacije v transformatorski postaji se pri združeni
ozemljitvi izvede:
-       
po sistemu TN s samodejnim izklopom napajanja ter zaščitno ozemljitvijo
in izenačitvijo potencialov ali
-       
z uporabo opreme razreda II.
(3) Pripadajoči zaščitni element mora pri TN
ozemljitvenem sistemu izklopiti tok kratkega stika najpozneje v času
5 sekund. Če to ni mogoče, je treba izvesti dodatno izenačevanje potenciala,
tako da ni prekoračena dovoljena napetost dotika.
(4) Pri ločeni zaščitni in obratovalni ozemljitvi ni
dovoljena uporaba sistema TN v nizkonapetostni inštalaciji transformatorske postaje.
(5) Učinkovitost zaščitnih ukrepov se dokazuje z
izračuni in meritvami.
7. člen
(dovoljena napetost dotika)
(1) Dovoljeno napetost dotika določa izklopni čas okvare
(tiz) okvarjenega elementa srednje napetosti (daljnovoda,
transformatorja ipd.) od vira napajanja.
(2) Če izračunana ozemljitvena napetost pri zemeljskem
stiku ne presega polovice dovoljene napetosti dotika, kontrolne meritve
napetosti dotika na izpostavljenih prevodnih delih objektov, priključenih na
nizkonapetostno omrežje, niso potrebne.
(3) Če izračunana ozemljitvena napetost pri zemeljskem
stiku presega polovico dopustne napetosti dotika, je s kontrolnimi meritvami
treba dokazati, da napetost okvare ne presega dovoljene napetosti dotika.
8. člen
(meritve)
(1) Meritve ozemljitvene upornosti ozemljitvenega
sistema objekta, potrebne za izračun ozemljitvene napetosti pri zemeljskem
stiku, se izvedejo z merilnikom ozemljitvene upornosti ali po UI metodi, pri
kateri med izvajanjem meritve ne sme biti presežena dovoljena napetost dotika.
(2) Ozemljitveno upornost obratovalne, zaščitne in
združene ozemljitve je treba izmeriti, pregledati in izdelati oceno ustreznosti
pred začetkom obratovanja, nato pa najmanj vsakih pet let.
(3) Ozemljitveno upornost strelovodne zaščite
transformatorske postaje je treba izmeriti, pregledati in izdelati oceno
ustreznosti pred začetkom obratovanja, nato pa najmanj vsakih pet let.
(4) Ozemljitveno upornost strelovodne zaščite
nizkonapetostnega omrežja je treba izmeriti, pregledati in izdelati oceno
ustreznosti pred začetkom obratovanja, nato pa vsakih deset let, pregled pa je
treba izvesti najmanj vsakih pet let.
9. člen
(nadtokovna zaščita transformatorja)
(1) Transformator mora biti zaščiten pred
preobremenitvijo in kratkim stikom. Zaščitne naprave morajo zagotoviti izklop
kratkega stika ali preobremenitve v času, ki ne povzroči poškodbe
transformatorja.
(2) Za zaščito transformatorja pred kratkim stikom in
zemeljskim kratkim stikom se uporabljajo varovalke ali stikalna naprava z
nadtokovno zaščito.
(3) Zaščita mora biti izbrana tako, da se transformator
ne izklopi pri dovoljenih preobremenitvah in kratkotrajnih tokovnih udarih
(npr. vklop).
(4) Transformatorji, ki obratujejo vzporedno z drugimi
transformatorji, morajo biti izbrani tako, da ne more priti do preobremenitve
enega transformatorja.
10. člen
(nadtokovna zaščita nizkonapetostnih vodov)
(1) Nizkonapetostno omrežje mora biti zaščiteno pred
preobremenitvijo in kratkim stikom. Zaščitne naprave morajo zagotoviti izklop
kratkega stika ali preobremenitve v času, ki ne povzroči poškodbe na
nizkonapetostnem omrežju. Napetost dotika mora biti v dovoljenih mejah.
(2) Za zaščito nizkonapetostnega omrežja pred trajno
preobremenitvijo s tokom in kratkostičnim tokom pri kratkem stiku se
uporabljajo varovalke ali stikalna naprava z nadtokovno zaščito.
(3) Zaščita mora biti izbrana tako, da se
nizkonapetostni vod ne izklopi pri dovoljeni preobremenitvi s tokom ali
kratkotrajnim tokovnim udarom.
(4) Zaščita mora biti na vseh izvodih v transformatorski
postaji. Če v nizkonapetostnem omrežju niso izpolnjene zahteve prvega odstavka
tega člena, mora biti zaščita tudi v nizkonapetostnem omrežju.
11. člen
(zaščita pred stikalnimi in atmosferskimi prenapetostmi)
(1) Prenapetostne odvodnike na nizkonapetostni strani
transformatorske postaje se vgradi v neposredni bližini transformatorja, na
srednjenapetostni strani pa takrat, kadar je transformatorska postaja
priključena na nadzemni srednjenapetostni vod.
(2) Prenapetostne odvodnike se vgradi na vseh koncih
nizkonapetostnega omrežja ter v razcepnih točkah. Razdalje med točkami vgradnje
prenapetostnih odvodnikov v nizkonapetostnih nadzemnih vodih ne smejo biti
daljše od 500 m, na območjih z gostoto udarov več kot 5 strel/km2/leto
pa ne daljše od 300 m.
(3) Na vsak prehod nizkonapetostnega podzemnega voda v
nizkonapetostni nadzemni vod in obratno se vgradijo prenapetostni odvodniki.
(4) Nazivni udarni odvodni tok odvodnikov prenapetosti
je treba izbrati glede na izpostavljenost nizkonapetostnega omrežja
atmosferskim praznitvam, vendar ne manj kot 5 kA.
12. člen
(ozemljitve odvodnikov prenapetosti)
(1) Prenapetostni odvodniki transformatorske postaje se
priključijo na ozemljitveni sistem transformatorske postaje.
(2) Prenapetostni odvodniki nizkonapetostnega omrežja
morajo biti ozemljeni po najkrajši poti. Zahtevi za ozemljitev je zadoščeno, če
je izvedena kot dvokrako žarkasto ozemljilo pod kotom najmanj 60° z dolžino
krakov najmanj 10 m, ki sta zakopana v globini od 0,5 m do 0,8 m. Na ozemljitev
mora biti priključen nevtralni vodnik nizkonapetostnega omrežja.
(3) Ne glede na določilo prvega odstavka tega člena je
lahko ozemljilo in ozemljitev izvedena tudi na drugačen način, pod pogojem, da
zagotavlja enake pogoje za delovanje prenapetostnih odvodnikov. Skladnost z
zahtevo se dokazuje z rezultati opravljenih meritev.
13. člen
(strelovodi)
(1) Transformatorske postaje morajo imeti strelovodno
zaščito izvedeno skladno s predpisi o zaščiti stavb pred delovanjem strele.
(2) Ne glede na prejšnji odstavek tega člena strelovodna
zaščita ni potrebna za izvedbe TP do dolžine 5 m, širine 4 m in
višine 2,5 m v urbanih območjih z gostoto udarov strel do 5 strel/km2/leto.
14. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o tehničnih normativih za zaščito nizkonapetostnih omrežij in
pripadajočih transformatorskih postaj (Uradni list SFRJ, št. 13/78).
15. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-225/2014
Ljubljana, dne 2. novembra 2015
EVA 2014-2430-0081
dr. Peter Gašperšič l.r.
Minister
za infrastrukturo