I. SPLOŠNA DOLOČBA
1. člen
Ta pravilnik podrobneje ureja način uporabe videonadzornega
sistema (v nadaljnjem besedilu: sistem), odrejanja snemanja, ravnanje s
posnetki ter nadzor nad uporabo v objektih Uprave Republike Slovenije za
izvrševanje kazenskih sankcij: zavodih za prestajanje kazni zapora,
dislociranih oddelkih in prevzgojnem domu (v nadaljnjem besedilu: objekti
Uprave).
II. NAMEN SISTEMA
2. člen
Namen sistema v objektih Uprave je: 
-       
zagotavljanje varovanja in varnosti zaprtih oseb ter varovanje osebja v
objektih Uprave, 
-       
varovanje strelnega orožja in posebne opreme za varovanje, 
-       
varovanje nepremičnin in opreme v objektih Uprave in v varovanem
območju, ki je opredeljeno z načrtom varovanja, 
-       
zagotavljanje varnosti službenih prostorov in nadzora vstopa v objekte
Uprave ter varovanje tajnih podatkov.
3. člen
(1) Sistem je za namene izvajanja nalog iz prve, druge in
tretje alinee prejšnjega člena lahko nameščen v tistih objektih Uprave, za
katere je izdelan načrt varovanja. 
(2) Načrt postavitev kamer je sestavni del načrta varovanja
in ima oznako tajnosti "interno".
III. UVEDBA SISTEMA IN UPRAVLJANJE S SISTEMOM
4. člen
(1) Za izdajo sklepa o videonadzoru, za pisno obveščanje
zaposlenih delavcev in za pridobitev mnenja reprezentativnega sindikata je
pristojen generalni direktor. 
(2) Za odločanje o upravičenosti vpogleda in dajanje
informacij o posnetkih in o shranjevanju posnetkov na prenosne medije je
pristojen direktor zavoda za prestajanje kazni zapora ali prevzgojnega doma
oziroma vodja dislociranega oddelka (v nadaljnjem besedilu: odgovorna oseba). 
(3) Odgovorna oseba določi javne uslužbence, ki so odgovorni
za upravljanje s sistemom, za pregledovanje posnetkov in vodenje evidence
vpogledov (v nadaljnjem besedilu: operater sistema). 
(4) Operaterji sistema morajo biti za upravljanje in uporabo
sistema ustrezno usposobljeni. Z napravami morajo ravnati skrbno in v skladu s
tehničnimi navodili.
5. člen
(1) O uporabi sistema in drugih alarmnih sistemov se vodi
poseben dnevnik, kamor se vpisujejo: 
-       
spremembe nastavitev, 
-       
okvare in tehnične težave pri delovanju, 
-       
servisne posege. 
(2) Dnevnik vodijo operaterji sistema.
6. člen
Posnetki, ki se pridobijo s sistemom, imajo oznako tajnosti
"interno" in se hranijo skladno s predpisi, ki urejajo hrambo tajnih
podatkov in hrambo osebnih podatkov.
7. člen
(1) Posnetki se hranijo najmanj 20 dni in največ 1 leto za
vse kamere, ki so vključene v napravo za snemanje. Kvaliteta snemanja je
praviloma 3 slike na sekundo po kameri. 
(2) Če snemalna naprava ne omogoča teh zahtev, odgovorna
oseba odredi ustrezno tehnično rešitev, in sicer zmanjšanje kvalitete posnetkov
(število slik na sekundo) ali krajši čas hrambe posnetkov, skladno s tehničnimi
zmožnostmi snemalne naprave.
8. člen
(1) Na prenosne medije se shranjuje posnetke posameznih
izrednih dogodkov, kadar odgovorna oseba oceni, da je treba posnetek izrednega
dogodka shraniti zaradi zagotovitve dokaznega gradiva v pritožbenem,
odškodninskem, disciplinskem ali kazenskem postopku. Posnetki na prenosnih
medijih se hranijo v ustreznem spisu, tako kot ostali osebni podatki. 
(2) Odgovorna oseba lahko tudi odredi, da se posnetki
določenih izrednih dogodkov shranijo na prenosne medije za namen rekonstrukcije
in analize izvajanja varovanja ter za usposabljanje. 
(3) Snemanje na prenosni medij odredi odgovorna oseba ali
oseba, ki jo ta pooblasti. Praviloma se na prenosni medij shrani vse posnetke,
ki prikazujejo izredne dogodke, povezane z zaprtimi osebami, in druge dogodke,
za katere se oceni, da vplivajo na varnostne razmere v objektih Uprave. 
(4) O vseh posnetkih iz prvega in drugega odstavka tega člena
se vodi evidenca, ki vsebuje naslednje podatke: datum in čas posnetka, številko
kamere, kratka vsebina, lokacija hrambe posnetka, datum brisanja ali uničenja
posnetka ter kdo je odredil in kdo izvedel presnemavanje.
9. člen
Če posnetki določenega dogodka ali stanja kažejo na sum
kaznivega dejanja, je treba o tem obvestiti policijo. Na pisno zahtevo policije
se posnetek izroči v tiskani obliki ali na prenosnem mediju.
10. člen
Pooblaščene osebe za pregled posnetkov so: 
-       
generalni direktor, 
-       
namestnik generalnega direktorja ali javni uslužbenec, ki ga nadomešča, 
-       
odgovorna oseba ali javni uslužbenec, ki jo nadomešča, 
-       
javni uslužbenci oddelka za varnost v Generalnem uradu, 
-       
vodja oddelka za varnost v objektu Uprave ali javni uslužbenec, ki ga
nadomešča, 
-       
operativni vodje, 
-       
operaterji sistema, 
-       
javni uslužbenci, ki jih generalni direktor pooblasti za izvajanje
nadzora nad uporabo videosistema.
11. člen
Operativni vodje in operaterji sistema imajo zaradi sprotnega
spremljanja morebitnih izrednih dogodkov pravico pregledovanja le tistih
posnetkov, ki so nastali v času njihove zadnje delovne izmene.
12. člen
(1) Dostop do nastavitev sistema s posebnim vstopnim geslom
ima samo tisti operater sistema, ki ga pisno pooblasti odgovorna oseba. 
(2) Operater sistema lahko spreminja nastavitve, če mu tako
odredi odgovorna oseba ali javni uslužbenec, ki jo nadomešča, ali vodja oddelka
za varnost. 
(3) Operater sistema o nastavitvah vodi poseben dnevnik ter
vanj zabeleži vrsto spremembe in kdo jo je odredil.
13. člen
Obvestila o sistemu na podlagi 74. člena Zakona o varstvu
osebnih podatkov (Uradni list RS, št. 94/07 – uradno prečiščeno besedilo; v
nadaljnjem besedilu: Zakon o varstvu osebnih podatkov) so nameščena ob vsakem
vhodu v službene prostore objektov Uprave in še dodatno: 
-       
na vsakih 50 m varovane ograje ali obzidja, če se z videonadzorom
nadzoruje tudi ožji varnostni pas, 
-       
v vseh večjih prostorih v notranjosti objekta Uprave, če so
videonadzorovani, 
-       
pred in v notranjosti posebnega prostora za odstranitev po 236. členu
Zakona o izvrševanju kazenskih sankcij (Uradni list RS, št. 110/06 – uradno
prečiščeno besedilo, 76/08 in 40/09; v nadaljnjem besedilu: Zakon o izvrševanju
kazenskih sankcij).
14. člen
(1) Na obvestilih ob vhodih v objekte Uprave in na obzidju se
napiše:
"VAROVANO OBMOČJE – OBJEKT JE
VIDEONADZOROVAN IN SNEMAN
Izvajalec: Uprava RS za izvrševanje kazenskih
sankcij", čemur sledi naziv objekta Uprave in telefonska številka, kjer je
možno pridobiti informacije, kje in koliko časa se shranjujejo posnetki iz
sistema. Praviloma je to telefonska številka tajništva objekta Uprave. 
(2) Na obvestilih v notranjih prostorih objekta Uprave se
napiše:
"PROSTORI SO VIDEONADZOROVANI IN SNEMANI
Izvajalec: Uprava RS za izvrševanje kazenskih
sankcij", čemur sledi naziv objekta Uprave. Spodaj je napisano še:
"Informacije posreduje direktor (vodja dislociranega oddelka)".
IV. TEHNIČNE ZAHTEVE SISTEMA
15. člen
Sistem namesti in tehnično vzdržuje pooblaščeni zunanji izvajalec,
ki mora imeti licenco za projektiranje in izvajanje tehničnega varovanja. Poleg
pogodbe o poslovnem sodelovanju je treba skleniti tudi pogodbo, ki jo za
pogodbeno obdelavo določa Zakon o varstvu osebnih podatkov.
16. člen
(1) Lokacije namestitve kamer ter njihova funkcija so
določene v načrtih varovanja. 
(2) Uporabljajo se naslednje kamere: 
-       
kamere za opazovanje in alarmiranje notranjih prostorov objektov Uprave,
-       
kamere za opazovanje in alarmiranje varovanega območja objektov Uprave, 
-       
vrtljive zunanje in notranje kamere za poljubno izbiro objekta nadzora v
varovanem območju objektov Uprave, 
-       
prenosne kamere z brezžičnim prenosom slike. 
(3) Kamere, ki nadzorujejo perimeter objekta Uprave, morajo
biti usmerjene tako, da opazujejo samo ožji varnostni pas, ki je pomemben za
varnost objekta Uprave in je določen v načrtu varovanja. 
(4) Gibljive kamere morajo biti nastavljive tako, da jih ni
moč usmeriti preko ožjega varnostnega pasu objekta Uprave. Če to tehnično ni
izvedljivo, operater sistema ne sme usmerjati gibljive kamere tako, da bi
posegala dlje od ožjega varnostnega pasu. 
(5) Prenosne kamere smejo biti uporabljene le v prostorih,
kjer je nameščeno obvestilo iz 74. člena Zakona o varstvu osebnih podatkov.
17. člen
Kamer ni dovoljeno nameščati: 
-       
v garderobah, dvigalih in sanitarnih prostorih, 
-       
v bivalnih prostorih zaprtih oseb (celice, spalnice), v kolikor ne gre
za namestitev v varno celico, ki je namenjena preprečevanju samopoškodb in
samomora.
18. člen
(1) Kamere se obvezno namešča v posebni prostor za
odstranitev zaprte osebe na podlagi 193. ali 236. člena Zakona o izvrševanju
kazenskih sankcij. 
(2) Nadzor nad posnetki in pregledovanje posnetkov kamere iz
tega člena lahko izvaja le oseba istega spola, kot je oseba, ki je nameščena v
posebni prostor.
19. člen
Naprava za snemanje mora imeti naslednje funkcije: 
-       
da je dostop do nastavitev možen samo s posebnim vstopnim geslom, 
-       
da je pregled posnetkov možen samo z individualnim geslom in da naprava
beleži vsak vstop v pregledovalni del in zabeleži, kdo in kdaj je vstopil v
sistem pregledovanja posnetkov ter katere posnetke je pregledoval (številka
kamere, čas posnetka od–do).
20. člen
(1) Če naprava za snemanje nima funkcij iz prejšnjega člena,
se pregledovanje posnetkov vodi s posebno evidenco, v katero se zabeleži: 
-       
ime in priimek osebe ali naziv organa, ki je posnetke pregledoval, 
-       
datum in čas izvedbe pregleda, 
-       
kateri posnetki so bili pregledovani (številka kamere in čas posnetka
od–do). 
(2) Naprava mora imeti tehnično rešitev za snemanje na ustrezen
prenosen medij (CD, DVD, USB ključ, memo-stik …).
V. IZVAJANJE NADZORA
21. člen
(1) Nadzor nad izvajanjem določb tega pravilnika izvajajo
pooblaščeni javni uslužbenci Uprave Republike Slovenije za izvrševanje
kazenskih sankcij in drugi organi, ki so po zakonu pristojni za nadzor. 
(2) Nadzorstveni organ ima pravico do vpogleda v posnetke
vseh kamer.
VI. KONČNA DOLOČBA
22. člen
Ta pravilnik prične veljati naslednji dan po objavi v Uradnem
listu Republike Slovenije, uporabljati pa se začne šestdeseti dan po objavi.
Št. 007-278/2009
Ljubljana, dne 21. oktobra 2009
EVA 2009-2011-0061
Aleš Zalar l.r. 
Minister 
za pravosodje