1. člen
(vsebina splošnega akta)
Ta splošni akt določa vsebino in obliko obvestil o začetku,
spremembi ali prenehanju zagotavljanja avdiovizualne medijske storitve na
zahtevo in storitve platforme za izmenjavo videov (v nadaljnjem besedilu:
obvestilo o priglasitvi), vsebino podatkov, potrebnih za obdelovanje uradnih
evidenc ponudnikov navedenih storitev in za njihov nadzor po Zakonu o
avdiovizualnih medijskih storitvah (v nadaljnjem besedilu: ZAvMS), ter vsebino
in obliko potrdil o dejstvih iz uradne evidence (v nadaljnjem besedilu:
potrdilo).
2. člen
(oblika in vsebina obvestil o priglasitvi)
(1) Ponudnik avdiovizualne medijske storitve na zahtevo
in ponudnik platforme za izmenjavo videov (v nadaljnjem besedilu: ponudnik)
mora o začetku ali prenehanju zagotavljanja svoje storitve pisno obvestiti
Agencijo za komunikacijska omrežja in storitve Republike Slovenije (v
nadaljnjem besedilu: agencija) na predpisanem obrazcu Obvestilo o začetku ali
prenehanju zagotavljanja avdiovizualne medijske storitve na zahtevo oziroma
storitve platforme za izmenjavo videov (Priloga 1), o spremembi zagotavljanja
avdiovizualne medijske storitve na zahtevo na obrazcu Obvestilo o spremembi
zagotavljanja avdiovizualne medijske storitve na zahtevo (Priloga 2) in o
spremembi zagotavljanja storitve platforme za izmenjavo videov na obrazcu
Obvestilo o spremembi zagotavljanja storitve platforme za izmenjavo videov
(Priloga 3). Obrazci iz tega odstavka so kot priloge sestavni del tega
splošnega akta.
(2) V obvestilu o priglasitvi mora ponudnik navesti:
-       
ime avdiovizualne medijske storitve na zahtevo oziroma platforme za
izmenjavo videov,
-       
identifikacijo avdiovizualne medijske storitve na zahtevo oziroma
platforme za izmenjavo videov (logotip),
-       
osebno ime, naslov in davčno številko ponudnika, če je ponudnik fizična
oseba,
-       
firmo, sedež, davčno številko, matično številko in navedbo zakonitega
zastopnika ponudnika, če je ponudnik pravna oseba,
-       
vrsto avdiovizualne medijske storitve na zahtevo oziroma platforme za
izmenjavo videov in njen kratek opis,
-       
datum začetka, spremembe ali prenehanja zagotavljanja avdiovizualne
medijske storitve na zahtevo oziroma storitve platforme za izmenjavo videov,
-       
sedež uredništva, če gre za priglasitev avdiovizualne medijske storitve
na zahtevo,
-       
druge podatke, ki vplivajo na pristojnost Republike Slovenije v skladu s
4. členom ZAvMS, če gre za priglasitev avdiovizualne medijske storitve na
zahtevo,
-       
druge podatke, ki vplivajo na pristojnost Republike Slovenije v skladu z
38.a členom ZAvMS, če gre za priglasitev platforme za izmenjavo videov.
(3) V primeru sprememb podatkov o ponudniku oziroma
sprememb podatkov o avdiovizualni medijski storitvi na zahtevo ali sprememb
podatkov o storitvi platforme za izmenjavo videov iz prejšnjega odstavka mora
ponudnik v obvestilu o priglasitvi spremembe navesti tudi nove podatke, ki
izhajajo iz teh sprememb.
(4) V primeru spremembe ponudnika priglašene storitve
vloži obvestilo o spremembi ponudnika bodisi obstoječi ponudnik, ki je vpisan v
uradno evidenco ponudnikov, bodisi nov ponudnik, ki se vpisuje v navedeno
evidenco, pri čemer se morata s spremembo ponudnika pisno strinjati oba
ponudnika.
3. člen
(oblika in vsebina potrdil)
(1) Agencija izda potrdilo o dejstvih iz uradne evidence
na obrazcu Potrdilo o dejstvih iz uradne evidence ponudnikov avdiovizualnih
medijskih storitev na zahtevo (Priloga 4) oziroma na obrazcu Potrdilo o
dejstvih iz uradne evidence ponudnikov platform za izmenjavo videov (Priloga
5), ki sta prilogi tega splošnega akta.
(2) Potrdili vsebujeta naslednje podatke:
-       
vpisno številko iz uradne evidence,
-       
datum prvega vpisa ponudnika avdiovizualne medijske storitve na zahtevo
oziroma storitve platforme za izmenjavo videov v uradno evidenco,
-       
ime avdiovizualne medijske storitve na zahtevo oziroma platforme za
izmenjavo videov,
-       
identifikacijo avdiovizualne medijske storitve na zahtevo oziroma
platforme za izmenjavo videov (logotip),
-       
osebno ime, naslov in davčno številko ponudnika, če je ponudnik fizična
oseba,
-       
firmo, sedež, davčno številko, matično številko in navedbo zakonitega
zastopnika ponudnika, če je ponudnik pravna oseba,
-       
vrsto storitve,
-       
kratek opis storitve,
-       
v primeru avdiovizualne medijske storitve na zahtevo navedbo sedeža
uredništva,
-       
v primeru avdiovizualne medijske storitve na zahtevo navedbo datuma
prejema obvestila o začetku zagotavljanja storitve,
-       
v primeru avdiovizualne medijske storitve na zahtevo navedbo datuma
začetka, spremembe ali prenehanja zagotavljanja storitve,
-       
v primeru avdiovizualne medijske storitve na zahtevo navedbo merila iz
4. člena ZAvMS, na podlagi katerega ponudnik avdiovizualne medijske
storitve spada pod pristojnost Republike Slovenije,
-       
v primeru platforme za izmenjavo videov navedbo merila iz 38.a člena
ZAvMS, na podlagi katerega ponudnik storitve platforme za izmenjavo videov
spada pod pristojnost Republike Slovenije,
-       
podatek o tem, da so oziroma niso poravnane obveznosti ponudnikov glede
plačil, ki izvirajo iz ZAvMS.
PREHODNA IN KONČNA DOLOČBA
4. člen
(prenehanje veljavnosti)
Z dnem uveljavitve tega splošnega akta preneha veljati
Splošni akt o priglasitvi avdiovizualnih medijskih storitev na zahtevo (Uradni
list RS, št. 35/12).
5. člen
(začetek veljavnosti splošnega akta)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-9/2022/7
Ljubljana, dne 14. junija 2022
EVA 2022-3340-0032
Mag. Tanja Muha
direktorica

Priloga
1: Obvestilo o začetku ali prenehanju zagotavljanja avdiovizualne
medijske storitve na zahtevo oziroma storitve platforme za izmenjavo videov
Priloga
2: Obvestilo o spremembi zagotavljanja
avdiovizualne medijske storitve na zahtevo
Priloga
3: Obvestilo o spremembi zagotavljanja
platforme za izmenjavo videov
Priloga
4: Potrdilo o dejstvih iz uradne evidence ponudnikov avdiovizualnih
medijskih storitev na zahtevo
Priloga
5: Potrdilo o dejstvih iz uradne evidence ponudnikov platform za izmenjavo
videov