I. SPLOŠNE DOLOČBE
1. člen
(vsebina)
(1) S to uredbo se določajo nosilci
načrtovanja, vsebina, merila za izdelavo in način izdelave načrtov zaščite in
reševanja ljudi, živali, premoženja, kulturne dediščine in okolja ob naravnih
in drugih nesrečah, vključno z nesrečami, ki se zgodijo izven države in katerih
posledice bi lahko prizadele Republiko Slovenijo (v nadaljnjem besedilu: načrt
zaščite in reševanja ali načrt).
(2) S to uredbo se v skladu z
Direktivo 2012/18/EU Evropskega parlamenta in Sveta z dne 4. julija 2012 o
obvladovanju nevarnosti večjih nesreč, v katere so vključene nevarne snovi, ki
spreminja in nato razveljavlja Direktivo Sveta 96/82/ES (UL L št. 197 z dne 24.
7. 2012, str. 1), določajo obveznosti upravljavcev obratov, ki uporabljajo
nevarne snovi, da izdelajo načrte zaščite in reševanja za primer nesreče ter
opravijo druge obveznosti v zvezi z načrti.
(3) S to uredbo se določa v skladu z
Direktivo 2006/21/ES Evropskega parlamenta in Sveta z dne 15. marca 2006 o
ravnanju z odpadki iz rudarskih in drugih ekstraktivnih dejavnosti ter o spremembi
Direktive 2004/35/ES (UL L št. 102 z dne 11. 4. 2006, str. 15) obveznost
upravljavcev naprav za ravnanje z rudarskimi odpadki, da izdelajo načrte
zaščite in reševanja za primer nesreče na kraju ravnanja z rudarskimi odpadki
ter opravijo druge obveznosti v zvezi s temi načrti.
(4) S to uredbo se v skladu z Direktivo Sveta 2013/59/EURATOM z dne
5. decembra 2013 o določitvi temeljnih varnostnih standardov za varstvo pred
nevarnostmi zaradi ionizirajočega sevanja in o razveljavitvi direktiv
89/618/Euratom, 90/641/Euratom, 96/29/Euratom, 97/43/Euratom in
2003/122/Euratom (UL L št. 13 z dne 17. 1. 2014, str. 1) določajo posebne
vsebine načrtov zaščite in reševanja ob jedrski in radiološki nesreči.
2. člen
(podlage za izdelavo in namen načrta
zaščite in reševanja)
(1) Načrt zaščite in reševanja temelji
na oceni ogroženosti zaradi naravne ali druge nesreče (v nadaljnjem besedilu:
nesreča) in drugih strokovnih podlagah, dejstvih, pomembnih za zaščito,
reševanje in pomoč, ter ocenjenih potrebah po silah in sredstvih za zaščito,
reševanje in pomoč za reševanje in zaščito ljudi, živali, premoženja, kulturne
dediščine in okolja ob nesreči oziroma vzpostavitev osnovnih pogojev za
življenje po nesreči.
(2) Načrt zaščite in reševanja je
razčlenjena zamisel izvajanja zaščite, reševanja in pomoči ob nesreči, s katero
se podrobneje določijo potrebni zaščitni ukrepi ter naloge izvajalcev načrta
glede na njihove z zakonom določene pristojnosti, kar omogoči organizirano in
usklajeno izvajanje učinkovite zaščite, reševanja in pomoči za zmanjšanje
posledic ob nesreči oziroma čim hitrejšo vzpostavitev osnovnih pogojev za
življenje po nesreči.
(3) Načrti zaščite in reševanja se
izdelajo za vsako vrsto nesreče posebej ali za več nesreč skupaj. V skladu z
zamislijo izvajanja zaščite in reševanja iz prejšnjega odstavka se namesto
načrtov zaščite in reševanja lahko izdelajo v skladu s to uredbo le posamezni
deli načrtov zaščite in reševanja oziroma dokumenti za izvajanje nalog zaščite,
reševanja in pomoči ter zaščitnih ukrepov.
II. NOSILCI NAČRTOVANJA
3. člen
(nosilci načrtovanja)
(1) Načrte zaščite in reševanja
izdelajo država, občine, gospodarske družbe, zavodi in druge organizacije (v
nadaljnjem besedilu tudi: nosilci načrtovanja).
(2) Kot državni načrt zaščite in
reševanja po tej uredbi se izdela tudi regijski načrt zaščite in reševanja, s
katerim se razdelajo za območje posamezne regije zaščitni ukrepi ter naloge
zaščite, reševanja in pomoči iz državnega načrta zaščite in reševanja oziroma
naloge zaščite in reševanja, ki se izvajajo ob nesreči, ki lahko prizadene
večji del regije oziroma ki presega zmogljivosti občin na območju regije.
Območja regij, ki predstavljajo geografsko in drugače povezan del območja
države, se določijo s predpisi o organizaciji Uprave Republike Slovenije za zaščito
in reševanje ter predpisi o organizaciji opazovanja, obveščanja in alarmiranja,
pri čemer so praviloma območja regij teritorialno enaka, kot so teritorialne
pristojnosti izpostav Uprave Republike Slovenije za zaščito in reševanje (v
nadaljnjem besedilu: izpostava).
(3) Z gospodarsko družbo, zavodom in
drugo organizacijo (v nadaljnjem besedilu: organizacija) iz prvega odstavka
tega člena je mišljena organizacija, ki mora zaradi narave svoje dejavnosti ali
delovnih naprav in sredstev, ki jih uporablja v delovnem procesu, v skladu s to
uredbo izdelati načrt zaščite in reševanja. Z organizacijo je mišljen tudi
obrat večjega tveganja za okolje, določen v skladu s predpisom na področju
varstva okolja, ki ureja preprečevanje večjih nesreč, v katere so vključene
nevarne snovi, in zmanjševanje njihovih posledic, ki mora izdelati načrt
zaščite in reševanja ter organizacija, ki upravlja napravo za ravnanje z
rudarskimi odpadki in mora izdelati načrt zaščite in reševanja v skladu s
predpisom na področju varstva okolja, ki ureja ravnanje z odpadki iz rudarskih
in drugih dejavnosti izkoriščanja mineralnih surovin.
(4) Organizacije iz prejšnjega
odstavka, ki so dolžne izdelati načrte zaščite in reševanja v skladu s to
uredbo, morajo v svojih načrtih razčleniti ukrepanje na območju organizacije.
Če nesreča v organizaciji lahko neposredno ogrozi tudi ljudi, živali,
premoženje, kulturno dediščino ali okolje zunaj območja organizacije, se
skladno z oceno ogroženosti izdelajo tudi občinski ali regijski načrti zaščite
in reševanja.
(5) Načrti zaščite in reševanja za
posamezno vrsto nesreče, ki jih izdela več nosilcev načrtovanja na določenem
območju, morajo biti medsebojno usklajeni. Medsebojno morajo biti usklajeni
tudi državni, regijski in občinski načrti zaščite in reševanja za isto vrsto
nesreče.
(6) Če načrt zaščite in reševanja
izdeluje več nosilcev načrtovanja, se določi temeljni načrt. Temeljni načrt je
praviloma državni načrt za tiste nesreče, za katere se izdeluje državne načrte
zaščite in reševanja oziroma regijski načrt, če se izdeluje načrt zaščite in
reševanja na regijski ravni. V drugih primerih so temeljni načrti praviloma
občinski načrti zaščite in reševanja. S temeljnim načrtom morajo biti usklajeni
načrti vseh nosilcev načrtovanja.
(7) Nosilci načrtovanja lahko, če je
tako določeno z zakonom, to uredbo ali drugim predpisom, temeljnim načrtom
oziroma, če tako odloči Vlada Republike Slovenije, Uprava Republike Slovenije
za zaščito in reševanje ali župan, izdelajo za posamezno nesrečo ali več
različnih nesreč skupaj le dele načrta ali načrtov zaščite in reševanja oziroma
dokumente za izvajanje določenih zaščitnih ukrepov ter določenih nalog zaščite,
reševanja in pomoči. Tudi v tem primeru morajo biti deli načrta ali načrtov,
zaščitni ukrepi in naloge usklajeni s temeljnim načrtom oziroma temeljnimi
načrti. Župan lahko odloči, da več nosilcev načrtovanja na območju občine
izdela skupen načrt zaščite in reševanja za posamezno nesrečo ali več različnih
nesreč skupaj.
4. člen
(državni načrti)
(1) Uprava Republike Slovenije za
zaščito in reševanje izdela ali zagotovi ocene ogroženosti in na spletni strani
objavi povzetke ocen ogroženosti z osnovnimi zaključki o možnosti nastanka
nesreč, za katere se izdelujejo državni in regijski načrti zaščite in reševanja
oziroma na spletnih straneh svojih izpostav, povzetke ocen ogroženosti z
osnovnimi zaključki o možnosti nastanka nesreče, za katere se izdelujejo samo
regijski načrti zaščite in reševanja. Iz povzetkov ocen ogroženosti mora biti
razvidno tudi, katere občine in v kakšnem obsegu so ogrožene zaradi posameznih
vrst nesreč.
(2) Državne načrte zaščite in
reševanja izdela Uprava Republike Slovenije za zaščito in reševanje v
sodelovanju z ministrstvi in drugimi državnimi organi ter ustreznimi
strokovnimi organizacijami. Uprava Republike Slovenije za zaščito in reševanje
izdela načrte zaščite in reševanja ob potresu, poplavi, letalski nesreči, ob
jedrski ali radiološki nesreči, velikem požaru v naravnem okolju, uporabi
orožij ali sredstev za množično uničevanje v teroristične namene oziroma
terorističnem napadu s klasičnimi sredstvi, množičnem pojavu posebej nevarnih
bolezni pri živalih, nalezljivih boleznih pri ljudeh velikega obsega ter ob
drugih nesrečah, ki bi lahko prizadele večji del države oziroma povzročile
obsežne posledice, ter v vojni.
(3) Državni načrti zaščite in
reševanja iz prejšnjega odstavka se razčlenijo v regijskih načrtih zaščite in
reševanja v vseh regijah oziroma v tistih regijah, ki so zaradi ogroženosti
zaradi posamezne vrste nesreče, določene v državnem načrtu zaščite in reševanja
za tako nesrečo. V skladu s sedmim odstavkom prejšnjega člena se lahko za
nesreče, ki zahtevajo izvajanje podobnih zaščitnih ukrepov ter nalog zaščite,
reševanja in pomoči, izdela skupen regijski načrt ali skupne posamezne dele načrtov,
če tako odloči Uprava Republike Slovenije za zaščito in reševanje na predlog
svoje izpostave.
(4) Regijski načrti zaščite in
reševanja se izdelajo ne glede na prejšnji odstavek tudi za nesrečo na morju,
železniško nesrečo in nesrečo v daljših železniških predorih, prometno nesrečo
na avtocestah in hitrih cestah z velikim številom poškodovanih oziroma nesrečo
v daljših cestnih predorih, za velike zemeljske plazove, večje nesreče z
nevarnimi snovmi in druge nesreče v skladu z ocenami ogroženosti in odločitvami
Uprave Republike Slovenije za zaščito in reševanje oziroma regijskega ali
državnega poveljnika Civilne zaščite.
(5) Regijski načrti zaščite in
reševanja za železniško nesrečo in prometno nesrečo na avtocestah in hitrih
cestah z velikim številom poškodovanih se izdelajo kot enotni načrti za območje
celotne države, rešitve in dokumenti za njihovo izvajanje pa se prilagodijo
razmeram in možnostim, ki jih imajo posamezne regije, preko katerih potekajo
železniške proge oziroma avtoceste in hitre ceste. Na enak način izdelajo
načrte zaščite in reševanja organizacije, ki upravljajo železniško in cestno
prometno infrastrukturo.
5. člen
(občinski načrti)
(1) Občinske načrte zaščite in
reševanja izdela organ ali služba občine, ki jo določi župan. Izdela jih v sodelovanju
z drugimi organi in službami občine, organi in službami za zaščito, reševanje
in pomoč, organiziranimi na občinski ravni, ter zunanjimi strokovnimi
organizacijami.
(2) Občinski načrti se izdelajo za
tiste vrste nesreč, ki lahko prizadenejo posamezno občino, pri čemer se
upošteva ocene ogroženosti iz prvega odstavka prejšnjega člena in lastne ocene
ogroženosti občine.
(3) Občinski načrti zaščite in
reševanja se v celoti izdelajo za potres v občinah na potresnem območju, kjer
je možen potres VIII. ali višje stopnje po evropski potresni lestvici (EMS),
ter za večje nesreče z nevarnimi snovmi v skladu s četrtim odstavkom 3. člena
te uredbe. Za vse druge vrste nesreč lahko župan določi, da se izdela za občino
skupen načrt zaščite in reševanja oziroma razdelajo le posamezni deli načrtov
zaščite in reševanja oziroma dokumenti za izvajanje določenih nalog zaščite,
reševanja in pomoči ter določenih zaščitnih ukrepov.
(4) Ne glede na prejšnji odstavek
morajo občine izdelati dokumente za izvajanje potrebnih nalog zaščite,
reševanja in pomoči ter zaščitnih ukrepov, za nesreče, za katere so izdelani
državni ali regijski načrti zaščite in reševanja in ki lahko v skladu z ocenami
ogroženosti prizadenejo posamezno občino.
(5) Sosednje občine morajo medsebojno
uskladiti občinske načrte zaščite in reševanja oziroma dokumente za izvajanje
nalog zaščite, reševanja in pomoči za tiste vrste nesreč, ki lahko prizadenejo
sosednja območja občin.
6. člen
(načrti organizacij)
(1) Načrte zaščite in reševanja morajo
izdelati organizacije, ki:
-      
so v skladu s predpisom na področju varstva
okolja, ki ureja preprečevanje večjih nesreč in zmanjševanje njihovih posledic
za ljudi in okolje, uvrščene med obrate večjega tveganja za okolje;
-      
ne sodijo med obrate večjega tveganja iz
prejšnje alineje, vendar v delovnem procesu uporabljajo, proizvajajo, prevažajo
ali skladiščijo jedrske ali radioaktivne snovi, nafto in njene derivate ter energetske pline in opravljajo
dejavnost ali upravljajo s sredstvi za delo, ki pomenijo nevarnost za nastanek
nesreče; za nesreče, ki jih lahko povzročijo s svojo dejavnostjo;
-      
imajo na svojem območju napravo za ravnanje z
rudarskimi odpadki, ki se v skladu s predpisom na področju varstva okolja, ki
ureja ravnanje z odpadki iz rudarskih in drugih dejavnosti izkoriščanja
mineralnih surovin, uvršča med naprave kategorije A, za nesreče, ki jih lahko
povzročijo s svojo dejavnostjo;
-      
upravljajo velike infrastrukturne in druge
sisteme; za nesreče, ki jih lahko povzročijo zaradi motenj v delovanju ali
zaradi opustitve dejavnosti.
(2) Župan lahko odloči, da načrte
zaščite in reševanja ali dokumente za izvajanje določenih zaščitnih ukrepov ter
nalog zaščite, reševanja in pomoči za posamezne vrste nesreč, izdelajo poleg
organizacij iz prejšnjega odstavka tudi druge organizacije, zlasti tiste, ki so
izvajalci občinskih javnih služb oziroma zagotavljajo storitve javnega pomena.
(3) Organizacije, ki opravljajo
vzgojno izobraževalno, socialno, zdravstveno ali drugo dejavnost, ki obsega
tudi oskrbo ali varovanje 30 ali več oseb, načrtujejo v skladu z občinskimi
načrti zaščite, reševanja in pomoči ter načrti dejavnosti, bolnišnice pa tudi v
skladu z regijskimi ali državnimi načrti, izvedbo potrebnih zaščitnih ukrepov
ter nalog zaščite, reševanja in pomoči.
(4) Organ upravljanja organizacije je
odgovoren za pripravo, usklajenost in stanje ter izvajanje načrtov zaščite in
reševanja. Pri izdelavi načrtov za primer večjih nesreč z nevarnimi snovmi
morajo sodelovati notranje organizacijske enote in službe, zaposleni ter po
potrebi zunanje strokovne organizacije. V pripravo načrtov zaščite in reševanja
za primer večjih nesreč z nevarnimi snovmi morajo biti vključeni tudi vsi
podizvajalci, s katerimi ima organizacija sklenjene dolgoročne pogodbe oziroma
sile za zaščito, reševanje in pomoč, ki so predvidene za posredovanje ob večji
nesreči.
(5) Pri izdelavi načrtov zaščite in
reševanja za večje nesreče z nevarnimi snovmi iz prve in druge alineje prvega
odstavka tega člena in občinskih načrtov zaščite in reševanja za to vrsto
nesreč se ne določa temeljnega načrta, temveč pristojni občinski organi in
organi upravljanja organizacij medsebojno sodelujejo in uskladijo rešitve v
načrtih zaščite in reševanja. Določba tega odstavka se smiselno uporablja tudi
za regijske načrte zaščite in reševanja, če se ti izdelujejo za večje nesreče z
nevarnimi snovmi.
(6) Merila za določitev organizacij iz
druge in četrte alineje prvega odstavka tega člena so v dodatku, ki je sestavni
del te uredbe.
7. člen
(skrbnik načrta)
(1) Nosilci načrtovanja iz 4., 5. in
prejšnjega člena za vsak načrt določijo skrbnika načrta zaščite in reševanja,
ki sodeluje z drugimi organi, pristojnimi za izdelavo tistih načrtov zaščite in
reševanja, ki morajo biti usklajeni z državnim, regijskim ali občinskim načrtom
oziroma načrtom organizacije.
(2) Določbe prejšnjega odstavka se
smiselno uporabljajo tudi za usklajevanje posameznih delov načrtov zaščite in
reševanja oziroma dokumentov za izvajanje nalog zaščite, reševanja in pomoči
ter zaščitnih ukrepov.
III. VSEBINA IN IZDELAVA NAČRTOV ZAŠČITE IN REŠEVANJA
8. člen
(vsebina načrta)
(1) Načrt zaščite in reševanja obsega
načrt in dodatke ter priloge k načrtu. S temeljnim načrtom zaščite in reševanja
se lahko določi dodatke ter priloge, ki jih morajo izdelati nosilci načrtovanja
v skladu s četrtim odstavkom 5. člena te uredbe.
(2) Z načrtom se določijo:
-      
nesreča, za katero je izdelan načrt,
-      
obseg načrtovanja,
-      
zamisel izvajanja zaščite, reševanja in pomoči
ob nesreči, za katero je izdelan načrt,
-      
potrebne sile in sredstva za zaščito, reševanje
in pomoč za izvajanje zamisli iz prejšnje alineje ter razpoložljivi viri,
-      
organizacija in izvedba opazovanja, obveščanja
in alarmiranja,
-      
aktiviranje sil in
sredstev za zaščito, reševanje in pomoč,
-      
upravljanje in vodenje,
-      
zaščitni ukrepi ter naloge zaščite, reševanja
in pomoči,
-      
osebna in vzajemna zaščita,
-      
razlaga pojmov in okrajšav.
(3) Dodatki državnih, regijskih in
občinskih načrtov zaščite in reševanja so načrti dejavnosti izvajalcev. Načrti
dejavnosti se lahko izdelajo za vsako nesrečo posebej oziroma za več nesreč
skupaj, če se načrtuje ali predvideva podobno delovanje izvajalcev. Dodatki in
priloge, ki so skupne vsem načrtom, se hranijo v skupni mapi kot priloga k vsem
načrtom, posebne dodatke in priloge k posameznim načrtom pa se hrani pri
posameznem načrtu.
(4) Načrt zaščite in reševanja za
delovanje v vojni obsega poleg vsebin iz prvega, drugega in prejšnjega odstavka
tudi druge dokumente, če je tako določeno s predpisi o obrambnem načrtovanju
oziroma kriznem upravljanju. Če je posamezen dokument izvajalca nalog ali načrt
dejavnosti že izdelan kot del obrambnega načrta, se ga načrtu zaščite in
reševanja priloži le po potrebi.
(5) Vlada Republike Slovenije določi
ukrepe in naloge, ki se načrtujejo kot del državnih načrtov zaščite in
reševanja, s katerimi se načrtno zagotovi višja pripravljenost sil za zaščito,
reševanje in pomoč ali usklajeno izvajanje zaščite, reševanja in pomoči v
skladu z obveznostmi, prevzetimi v mednarodnih organizacijah, zlasti pri
odzivanju na krizne razmere. Za izvajanje teh ukrepov in nalog se izdelajo
ustrezni dokumenti, ki so lahko del regijskih in občinskih načrtov ter načrtov
tistih organizacij, ki izvajajo posamezne ukrepe in naloge.
9. člen
(sestavni deli načrta zaščite in
reševanja)
(1) Sestavni deli načrta zaščite in
reševanja obsegajo:
1.    
v delu načrta, ki določa nesrečo, za katero je
izdelan načrt zaščite in reševanja, se določijo vrsta in značilnosti možne
nesreče ter možnost in verjetnost nastanka verižne nesreče;
2.    
v delu načrta, ki opredeljuje obseg
načrtovanja, se določi raven načrtovanja (državna, regijska, lokalna, območje
organizacije) glede na druge nosilce načrtovanja in glede na vzrok ter možne
posledice nesreče;
3.    
v delu načrta, ki določa zamisel izvajanja
zaščite, reševanja in pomoči, se določijo podmene, zamisel izvedbe zaščite,
reševanja in pomoči ter vsebina oziroma sestavni deli in uporaba načrta;
4.    
v delu načrta, ki opredeljuje potrebne sile in
sredstva za zaščito, reševanje in pomoč ter razpoložljive vire, se določijo
sile in sredstva za zaščito, reševanje in pomoč, potrebna za izvajanje načrta
oziroma zamisli iz prejšnje točke ter predvidijo njihovi viri in
razpoložljivost;
5.    
v delu načrta, ki ureja opazovanje, obveščanje
in alarmiranje, se določi postopke za zbiranje in obdelavo ter posredovanje
podatkov, obveščanje in alarmiranje ogroženih ljudi ter izvajalcev nalog in
obveščanje drugih držav o nesreči, ki bi lahko imela čezmejne vplive;
6.    
v delu načrta, ki ureja aktiviranje sil in
sredstev, se določijo način in postopki aktiviranja sil in sredstev za zaščito,
reševanje in pomoč ter potrebe po pomoči;
7.    
v delu načrta, ki ureja upravljanje in vodenje,
se opredelijo pristojnosti in naloge organov upravljanja in vodenja ter drugih
izvajalcev načrta zaščite in reševanja;
8.    
v delu načrta, ki ureja zaščito, reševanje in
pomoč, se določijo zaščitni ukrepi ter naloge zaščite, reševanja in pomoči,
nosilci posameznih zaščitnih ukrepov ter nalog in način njihove izvedbe;
9.    
v delu načrta, ki ureja osebno in vzajemno
zaščito, se določijo napotki za preprečevanje in blažitev posledic nesreč pri
ljudeh in premoženju, ravnanje ogroženih ter druge rešitve za učinkovito osebno
in vzajemno zaščito;
10. 
v delu načrta, ki vsebuje razlago pojmov in
krajšav, se pojasnijo pojmi, uporabljeni v načrtu zaščite in reševanja ter
kratice, okrajšave in simboli.
(2) Obveščanje in aktiviranje
gasilskih enot v občini se za vse vrste nesreč načrtuje in izvaja v skladu z
operativnim gasilskim načrtom občine oziroma javne gasilske službe v občini, s
katerim je praviloma predvideno aktiviranje gasilskih enot v treh sklicih in je
sestavni del občinskih načrtov zaščite in reševanja.
10. člen
(načrt za večje nesreče z nevarnimi
snovmi)
(1) Ne glede na prejšnji člen morajo
organizacije iz prve in druge alineje prvega odstavka 6. člena te uredbe v
posamezne sestavne dele načrta zaščite in reševanja za večje nesreče z
nevarnimi snovmi, vključiti:
-      
imena ali položaj oseb, ki so pooblaščene za
aktiviranje postopkov ob nesreči, ter osebe, ki je odgovorna za usklajevanje
postopkov za zmanjšanje posledic nesreče;
-      
ime ali položaj osebe, ki je odgovorna za
sodelovanje z drugimi organi, pristojnimi za izdelavo načrtov zaščite in
reševanja (občinskega ali regijskega);
-      
opis dejanj za obvladovanje razmer, ki bi lahko
vodile v nesrečo ali za zmanjšanje posledic nesreče za vse predvidljive
situacije. Poleg tega je treba navesti vso razpoložljivo zaščitno opremo in
sredstva;
-      
ukrepe za zmanjšanje tveganja za zaposlene,
opozarjanje na nevarnost ter napotke za osebno in vzajemno zaščito ob nesreči;
-      
postopke za hitro obveščanje občinskih ali
regijskih organov, pristojnih za aktiviranje načrtov zaščite in reševanja ob
nesreči, vrsto informacij, ki jih mora vsebovati začetno obvestilo, ter
postopke za nadaljnje obveščanje;
-      
postopke
obveščanja in alarmiranja zaposlenih in okoliških prebivalcev, ki so lahko
ogroženi, o nevarnostih ter izvedenih ukrepih ob nesreči oziroma postopek
obveščanja javnosti o nesreči;
-      
programe usposabljanja osebja za naloge, ki bi
jih ob nesreči opravljalo ter po potrebi programe skupnega usposabljanja z
občinskimi silami za zaščito, reševanje in pomoč;
-      
ukrepe za pomoč občini ob nesreči.
(2) V občinske ali regijske načrte za
večje nesreče z nevarnimi snovmi se ne glede na prejšnji člen, vključijo:
-      
imena ali položaj oseb, ki so pooblaščene za
aktiviranje postopkov ob nesreči, ter osebe, ki je odgovorna za usklajevanje
postopkov za zmanjšanje posledic nesreče;
-      
postopki za prejem obvestila o nesreči ter
postopki za obveščanje in aktiviranje;
-      
ukrepi za zagotovitev potrebnih sil ter
zaščitne in reševalne opreme za izvajanje nalog iz načrta;
-      
ukrepi za pomoč organizaciji ob nesreči;
-      
možnost okrepljenega sodelovanja med državami
članicami Evropske unije oziroma pomoči ob intervencijah ob nesreči;
-      
postopki za obveščanje javnosti ob nesreči in
napotki za ravnanje;
-      
postopki za obveščanje drugih držav ob nesreči
s čezmejnimi vplivi.
10.a člen
(dodatne vsebine načrta zaščite in
reševanja ob jedrski in radiološki nesreči)
(1) Načrti zaščite in reševanja ob jedrski
in radiološki nesreči morajo glede na raven načrtovanja poleg vsebin, določenih
v 9. in prejšnjem členu te uredbe, v delu, ki ureja postopke za obveščanje
javnosti ob nesreči in napotke za ravnanje, vsebovati tudi predhodne informacije
in informacije prizadetim prebivalcem ob nesreči.
(2) Predhodne informacije prebivalcem, ki
bi lahko bili prizadeti, zajemajo osnovna dejstva o radioaktivnosti in njenih
učinkih na ljudi in okolje, posledice različnih scenarijev nesreč na
prebivalstvo in okolje, predvidene ukrepe za alarmiranje, zaščito, reševanje in
pomoč ter informacije z napotki za ravnanje. Za primer počasi razvijajoče se
nesreče se pripravijo informacije o komunikacijskih kanalih ob nesreči,
pripravljalni nasveti za ustanove, kot so šole, vrtci, domovi starejših
občanov, bolnišnice, in druge podobne ustanove, in priporočila za posebej
prizadete poklicne skupine, ki se jih posreduje, ko je nesreča neizbežna.
(3) Informacije prizadetim prebivalcem ob
nesreči zajemajo podatke o vrsti nesreče, njenih značilnostih, kot so izvor,
obseg in verjetni razvoj nesreče, postopke za opominjanje prizadetih ob nesreči
na temeljna dejstva o radioaktivnosti in njenih vplivih na okolje, nasvete
glede zaščite, ki lahko zajemajo informacije o omejitvi porabe določenih živil
in vode, preprosta pravila za higieno in dekontaminacijo, priporočila za
zadrževanje v zaprtih prostorih, razdeljevanje in rabo zaščitnih sredstev,
ureditve pri evakuaciji, po potrebi tudi posebna navodila za določene skupine
prebivalcev ter obvestila s priporočili za sledenje danim navodilom in zahtevam
pristojnih organov.
(4) Načrti zaščite in reševanja ob jedrski
in radiološki nesreči morajo glede na raven načrtovanja poleg vsebin iz tega
člena v delu, ki ureja načrte dejavnosti izvajalcev načrta zaščite in
reševanja, vsebovati tudi ureditve v zvezi z identifikacijo in spremljanjem
posameznikov iz tistih skupin prebivalstva, ki jim grozi pojavnost raka zaradi
izpostavljenosti sevanju, ureditve za zdravstveno, psihološko in socialno pomoč
prizadetim, ureditve za obvladovanje radioaktivnih odpadkov, ki nastanejo ob nesreči, ureditve za predhodno
obveščanje izvajalcev z nalogami iz načrta ter merila za končanje dejavnosti
zaščite, reševanja in pomoči.
10.b člen
(posebne vsebine načrta ob jedrski in
radiološki nesreči)
(1) Pri izdelavi načrtov zaščite in
reševanja ob jedrski in radiološki nesreči je treba upoštevati tudi določila
predpisov s področja varstva pred ionizirajočimi sevanji, ki se nanašajo na
zmanjševanje determinističnih in stohastičnih učinkov ionizirajočega sevanja,
še zlasti pa:
-      
referenčne ravni za izpostavljenost
prebivalstva ter poklicno izpostavljenost,
-      
optimizirane strategije za zaščito prebivalcev,
ki bi lahko bili izpostavljeni ob različnih dogodkih in z njimi povezanimi predvidenimi
scenariji,
-      
predhodno določena splošna merila za posamezne
zaščitne ukrepe in
-      
privzete sprožilce ali operativna merila za
izvedbo zaščitnih ukrepov.
(2) Vsebine iz prejšnjega odstavka se v
načrtih zaščite in reševanja pripravijo tako, da se:
-      
med nesrečo lahko fleksibilno uporabljajo,
upoštevajoč razmere in razvoj dogodkov med nesrečo,
-      
zagotovi takojšnje izvajanje zaščitnih ukrepov,
po možnosti še preden pride do izpostavljenosti,
-      
lahko presoja uspešnost strategij in izvedenih
aktivnosti ter njihovo prilagajanje nastalim razmeram,
-      
izvaja osebna dozimetrija ali presoja
individualnih doz pri reševalnem osebju in pri posameznih skupinah prebivalcev
ter beleženje doz,
-      
lahko primerjajo doze glede na referenčno raven
in
-      
po potrebi implementirajo dodatne zaščitne strategije
glede na razmere in razvoj dogodkov med nesrečo in razpoložljive informacije.
11. člen
(načrt dejavnosti)
(1) Načrte dejavnosti kot dodatke k
načrtu zaščite in reševanja izdelajo:
-      
pristojna ministrstva in vladne službe,
-      
pristojni organi ali službe občinske uprave.
(2) Z načrti dejavnosti se zagotavlja
izvajanje dejavnosti (kot so zdravstvo, vzgoja in izobraževanje, oskrba in
druge), ki je v pristojnosti organa ali službe iz prejšnjega odstavka, med
nesrečo oziroma po nesreči. Z njimi se določijo ukrepi in naloge ter nosilci za
njihovo izvajanje, organizacija njihovega delovanja ter način izvajanja ukrepov
in nalog z namenom, da se zmanjšajo posledice nesreče na izvajanje dejavnosti
oziroma zagotovi izvajanje dejavnosti čim manj moteno ali omejeno. Z njimi se
določijo tudi materialna, finančna in druga sredstva za izvajanje nalog. Načrti
dejavnosti kot dodatki k državnim načrtom morajo praviloma obsegati tudi
usmeritve za organiziranje, delovanje ter izvajanje dejavnosti na regijski in
lokalni ravni. Župan lahko odloči, da načrte dejavnosti izdelajo tudi izvajalci
javnih služb, ki so v pristojnosti lokalne skupnosti. Načrti dejavnosti kot
dodatki k regijskim in občinskim načrtom se izdelajo po potrebi. Nosilec
izdelave načrta dejavnosti odloči, ali se načrt dejavnosti izdela za določeno
nesrečo ali več nesreč skupaj.
(3) Organ, ki sprejme državni,
regijski ali občinski načrt zaščite in reševanja, ob sprejetju načrta določi
rok za izdelavo in uskladitev načrtov dejavnosti, ki ne more biti daljši od
šestih mesecev.
(4) Predlogi načrtov dejavnosti se
pošljejo organu ali službi, pristojni za izdelavo načrta zaščite in reševanja,
ki najkasneje v 30 dneh preveri, ali so načrti dejavnosti izdelani skladno z
rešitvami v drugih delih načrta, določenimi v 9., 10.,
10.a in 10.b členu te uredbe. Če organ ali služba,
pristojna za izdelavo načrta, v 30 dneh ne potrdi usklajenosti načrta
dejavnosti ali posreduje pripomb k predlogu oziroma predlagatelja ne obvesti,
da bo zaradi utemeljenih razlogov svoje mnenje posredovala v razumnem času po
izteku roka, se šteje, da je načrt dejavnosti usklajen z načrtom zaščite in
reševanja. Načrt dejavnosti sprejme predstojnik organa ali službe po
opravljenem preverjanju usklajenosti. S sprejetim načrtom dejavnosti mora organ
ali služba seznaniti izvajalce nalog, določene v načrtu, ter zagotoviti oziroma
jih nadzorovati, da izdelajo ustrezne dokumente za izvajanje nalog, določenih v
načrtu.
12. člen
(izdelava in usklajevanje načrtov)
(1) Izdelava ali spreminjanje načrtov
zaščite in reševanja za posamezne vrste nesreč ter določitev temeljnega načrta
za posamezno nesrečo se praviloma določi v letnih načrtih varstva pred
naravnimi in drugimi nesrečami na državni ravni, lahko pa tudi z odločitvijo
Vlade Republike Slovenije. O izdelavi ali spreminjanju občinskih načrtov
zaščite in reševanja odloča župan.
(2) Usklajevanje predloga temeljnega
načrta z nosilci načrtovanja se izvede praviloma tako, da se jim pošlje v
morebitne pripombe predlog temeljnega načrta, na katerega lahko v roku, ki ne
sme biti krajši od 30 dni, dajo pripombe in predloge. Predlog državnega načrta
se pošlje ministrstvom in vladnim službam ter regijam, po potrebi pa tudi
občinam. Predlog regijskega načrta se pošlje občinam in drugim nosilcem
načrtovanja. Predlog občinskega načrta se pošlje nosilcem načrtovanja ter
drugim izvajalcem, ki sodelujejo pri izvajanju nalog zaščite, reševanja in
pomoči ali zaščitnih ukrepov na območju občine. Pripombe in predlogi nosilcev
načrtovanja in drugih izvajalcev se po presoji organa ali službe, pristojne za
izdelavo načrta, vključijo v končni predlog načrta. Šteje se, da je predlog
načrta poslan v pripombe nosilcem načrtovanja, če je predlog načrta javno
objavljen na spletu, nosilci načrtovanja in drugi izvajalci nalog, pa so obveščeni
o objavi ter roku za zbiranje pripomb oziroma predlogov.
(3) Nosilci načrtovanja so dolžni
predloge svojih načrtov zaščite in reševanja, dele načrtov ter dokumente za
izvajanje nalog zaščite, reševanja in pomoči ter zaščitne ukrepe uskladiti s
temeljnim načrtom v skladu s prejšnjim odstavkom. Če je temeljni načrt državni
načrt, se predlog regijskega načrta in dokumentov uskladi z Upravo Republike
Slovenije za zaščito in reševanje, načrti in dokumenti občin pa z regijo
oziroma pristojno izpostavo. Načrti in dokumenti organizacij se uskladijo z
občino. Predloge načrtov, delov načrtov oziroma dokumentov za izvajanje
zaščitnih ukrepov ter nalog zaščite, reševanja in pomoči se v skladu s tem
odstavkom pošlje v morebitne pripombe Upravi Republike Slovenije za zaščito in
reševanje, izpostavi oziroma občinskemu organu, ki izdeluje temeljni načrt.
Uprava Republike Slovenije za zaščito in reševanje, izpostava ali pristojni
občinski organ mora v 30 dneh potrditi usklajenost predloga s temeljnim načrtom
ali posredovati pripombe na predlog oziroma predlagatelja obvestiti, da bo
zaradi utemeljenih razlogov svoje mnenje posredoval v razumnem času po izteku
roka. V nasprotnem primeru se šteje, da je predlog načrta, del načrta oziroma
dokument usklajen s temeljnim načrtom.
(4) Organi upravljanja organizacije,
ki morajo izdelati načrte zaščite in reševanja v skladu s to uredbo, morajo
pristojnim občinskim organom ter izpostavam dati podatke za izdelavo občinskih
ali regijskih načrtov zaščite in reševanja pred začetkom obratovanja oziroma ob
spremembi dejavnosti. Ti podatki morajo obsegati opis izrednih dogodkov, ki se
lahko razvijejo v nesrečo ali opis nesreče, iz katerega je razvidna približna
količina izpusta nevarnih snovi, stopnja nevarnosti in možne posledice za ljudi
in okolje, površina prizadetega območja, časovni potek, v katerem se lahko
nepredvideni dogodek razvije v nesrečo, način obveščanja in alarmiranja
zaposlenih in okoliških prebivalcev, ki so zaradi nesreče neposredno ogroženi,
pristojnih organov in javnosti, pregled nujnih ukrepov za preprečitev oziroma
zmanjšanje verjetnosti nastanka in posledic nesreče z navedbo opreme ter
postopkov, ki bi se pri tem uporabili. Pristojni občinski organ ali izpostava
morata občinski oziroma regijski načrt zaščite in reševanja zaradi večje
nesreče z nevarnimi snovmi izdelati v enem letu po prejemu podatkov, določenih
v tem odstavku, od organizacije.
(5) Če iz podatkov organizacije iz
prejšnjega odstavka izhaja, da organizacija ne more povzročiti večje nesreče z
nevarno snovjo, določene v četrtem odstavku 3. člena te uredbe, lahko občina
Upravi Republike Slovenije za zaščito in reševanje predlaga, da se občinski
načrt zaščite in reševanja za primer večje nesreče z nevarno snovjo v taki
organizaciji ne izdela. Uprava Republike Slovenije za zaščito in reševanje o
pobudi občine, odloči dokončno in v primeru, če je taka občina v obmejnem
območju, o tem obvesti pristojni organ v sosednji državi članici Evropske
unije.
(6) Izdelava, usklajevanje,
vzdrževanje in hranjenje načrtov zaščite in reševanja, delov načrtov oziroma
dokumentov za izvajanje zaščitnih ukrepov ter nalog zaščite, reševanja in
pomoči se izvaja praviloma elektronsko. Načrte se hrani v elektronski obliki na
ustreznih medijih praviloma tako, da je možna njihova uporaba tudi v primeru
razpada, blokad, okvar ali drugih motenj v elektronsko-komunikacijskih omrežjih
ob nesrečah.
13. člen
(sodelovanje javnosti pri izdelavi
načrtov)
(1) Organi, pristojni za izdelavo
državnih, regijskih in občinskih načrtov zaščite in reševanja, zagotovijo
sodelovanje zainteresirane javnosti pri izdelavi in spreminjanju načrtov z
javno predstavitvijo predlogov načrtov zaščite in reševanja, ki traja najmanj
30 dni in se praviloma opravi po izvedenem usklajevanju predlogov načrtov v
skladu s prvim, drugim in tretjim odstavkom prejšnjega člena.
(2) Odgovorna oseba, kraj, čas in
način predstavitve se objavijo na spletu oziroma v sredstvih javnega obveščanja
oziroma na krajevno običajen način.
(3) Zbrana mnenja in predlogi se po
presoji predstojnika organa ali službe, pristojne za izdelavo načrta zaščite in
reševanja, vključijo v predlog načrta zaščite in reševanja pred sprejemom. V
predlog načrta zaščite in reševanja se lahko vključijo le tisti predlogi in
mnenja, ki so skladni z rešitvami v temeljnem načrtu zaščite in reševanja.
14. člen
(vzdrževanje načrta)
(1) Vzdrževanje načrta zaščite in
reševanja obsega njegovo ažuriranje, dopolnjevanje in spreminjanje nalog in
rešitev v načrtu.
(2) Ažuriranje obsega vzdrževanje
podatkov v načrtu glede na čas, prostor in izvajalce.
(3) Dopolnjevanje načrta obsega
spremembe, ki ne posegajo v zamisel izvajanja zaščite, reševanja in pomoči,
določeno z načrtom.
(4) Ažuriranje ter vse spremembe in
dopolnitve načrta se morajo evidentirati na evidenčnem listu, ki je priloga načrta.
Za ažuriranje in dopolnjevanje načrta je pristojen skrbnik načrta. Spremembe in
dopolnitve načrta sprejema organ, ki je pristojen za sprejem načrta.
(5) Načrt zaščite in reševanja se
pregleda in spremeni ali dopolni zaradi spremembe ocene ogroženosti ali večje
spremembe razpoložljivih sil in sredstev za zaščito, reševanje in pomoč oziroma
po potrebi in v primernih časovnih obdobjih, najmanj pa vsaka tri leta za večje
nesreče z nevarnimi snovmi ter za objekte za ravnanje z rudarskimi odpadki in
vsakih pet let za vse druge nesreče. Pri tem se morajo upoštevati tudi nova
spoznanja stroke in izkušnje, pridobljene pri ravnanju ob nesrečah ter na vajah
zaščite, reševanja in pomoči.
(6) V skladu s četrtim in prejšnjim
odstavkom se morajo načrti zaščite in reševanja za nesreče z nevarnim snovmi
preveriti z vajami v primernih časovnih obdobjih, ki ne smejo biti daljša od
treh let.
15. člen
(začetek obratovanja in sprememba
dejavnosti)
(1) Organizacije iz prve alineje
prvega odstavka 6. člena te uredbe, ki začnejo obratovati po uveljavitvi te
uredbe, morajo izdelati in sprejeti načrte zaščite in reševanja pred začetkom
obratovanja.
(2) Organizacije, ki zaradi spremembe
dejavnosti ali drugih razlogov izpolnijo pogoje iz prve alineje prvega odstavka
6. člena te uredbe, morajo izdelati načrte zaščite in reševanja v enem letu po
spremembi dejavnosti. Organizacije so dolžne potrebne podatke za izdelavo
občinskih ali regijskih načrtov zaščite in reševanja iz četrtega odstavka 12.
člena te uredbe posredovati pristojnim organom v enem letu po spremembi
dejavnosti.
16. člen
(sprejetje, veljavnost in uporaba načrtov)
(1) Načrte zaščite in reševanja
sprejmejo organi, določeni z zakonom, pri čemer regijske načrte sprejema
predstojnik izpostave. Načrt zaščite in reševanja organizacije, ki je izdelan
po prvem odstavku 6. člena te uredbe, mora pred sprejetjem odobriti organ,
pristojen za izdelavo občinskega ali regijskega načrta, vse občinske, regijske
in državne načrte pa odobri pred sprejemom pristojni poveljnik Civilne zaščite.
(2) Skupni načrt zaščite in reševanja
ali skupne dele načrta zaščite in reševanja sprejmejo pristojni organi nosilcev
načrtovanja v enakem besedilu.
(3) Načrt zaščite in reševanja velja
od dneva sprejetja.
17. člen
(javnost načrtov)
(1) Načrti zaščite in reševanja so
javni, razen podatkov, ki so določeni in označeni kot zaupni v skladu s
predpisi o tajnih podatkih oziroma o gospodarskih družbah, če gre za podatke,
ki so poslovna skrivnost. V skladu s predpisi se morajo varovati tudi osebni
podatki v načrtih zaščite in reševanja.
(2) Nosilci načrtovanja morajo načrte
zaščite in reševanja javno predstaviti najpozneje v 90 dneh po njihovem
sprejetju. Javno naznanilo predstavitve načrta zaščite in reševanja se objavi
na spletu oziroma v sredstvih javnega obveščanja oziroma na krajevno običajen
način.
(3) Nosilci načrtovanja na svojem
sedežu zagotavljajo možnost vpogleda v sprejete načrte zaščite in reševanja,
praviloma pa jih objavijo na spletu brez dodatkov in prilog.
18. člen
(izvajanje načrtov)
(1) Ukrepi in naloge, določene z
načrti zaščite in reševanja, se začnejo izvajati na podlagi odločitev
poveljnikov Civilne zaščite in drugih oseb ter organov, ki so po zakonu
pristojni za vodenje zaščite in reševanja ob naravnih in drugih nesrečah.
(2) Organ upravljanja ali pooblaščena
oseba v organizaciji, ki je dolžna izdelati načrt zaščite in reševanja v skladu
s prvo alinejo prvega odstavka 6. člena te uredbe, mora brez odlašanja začeti
izvajati ukrepe in naloge, določene z načrtom ob nenadzorovanem dogodku, ki ima
take značilnosti, da se lahko utemeljeno pričakuje nastanek večje nesreče.
19. člen
(nadzor)
(1) Nadzor nad izvajanjem te uredbe,
načrti zaščite in reševanja ter dokumenti za izvajanje nalog zaščite, reševanja
in pomoči ter zaščitnih ukrepov izvaja Inšpektorat Republike Slovenije za
varstvo pred naravnimi in drugimi nesrečami.
(2) Ministrstva in vladne službe v
okviru strokovnega nadzora v skladu z načrti dejavnosti iz svoje pristojnosti
nadzorujejo usklajenost in zanesljivost dokumentov za izvajanje nalog in
ukrepov pri izvajalcih teh nalog, še zlasti v organih, službah in
organizacijah, ki v okviru izvajanja dejavnosti (zdravstvo, socialno varstvo,
energetika in druge podobne dejavnosti) naloge opravljajo za območje več občin
ali regij. Strokovni nadzor v teh organih, službah in organizacijah morajo
opraviti najmanj enkrat v rokih, določenih za preglede načrtov zaščite in
reševanja v petem odstavku 14. člena te uredbe.

Priloga: Dodatek

Uredba o vsebini in izdelavi načrtov zaščite
in reševanja (Uradni list RS, št. 24/12)
vsebuje naslednje prehodne in končne določbe:
»IV. PREHODNE IN KONČNE DOLOČBE
20. člen
(uskladitev
načrtov zaščite in reševanja s to uredbo)
(1) Uprava Republike Slovenije za
zaščito in reševanje dopolni in objavi povzetke ocen ogroženosti iz prvega
odstavka 4. člena te uredbe na spletu v šestih mesecih od uveljavitve te
uredbe.
(2) Nosilci načrtovanja, ki izdelujejo
temeljne načrte zaščite in reševanja, morajo te načrte s to uredbo uskladiti v
dveh letih od njene uveljavitve.
(3) Vse načrte zaščite in reševanja,
dele načrtov in dokumente za izvajanje nalog zaščite, reševanja in pomoči ter
zaščitnih ukrepov, ki niso zajeti v prejšnjem odstavku, je treba s to uredbo
uskladiti v roku treh let od njene uveljavitve. Pri tem mora biti zagotovljena
tudi usklajenost načrtov in dokumentov z rešitvami v temeljnih načrtih.
(4) Operativne gasilske načrte občin
oziroma javne gasilske službe v občinah, ki so veljali ob uveljavitvi te
uredbe, se spremeni, če je to potrebno zaradi usklajevanja načrtov zaščite in
reševanja iz prejšnjih dveh odstavkov.
21. člen
(prenehanje
veljavnosti)
Z uveljavitvijo te uredbe preneha veljati
Uredba o vsebini in izdelavi načrtov zaščite in reševanja (Uradni list RS, št.
3/02, 17/02 – popr., 17/06 in 76/08).
22. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o vsebini in
izdelavi načrtov zaščite in reševanja (Uradni list RS, št. 78/16)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Organizacije morajo načrte zaščite in
reševanja, ki so na novo predpisani s to uredbo, izdelati in sprejeti
najkasneje v treh letih po uveljavitvi te uredbe.
5. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
vsebini in izdelavi načrtov zaščite in reševanja (Uradni list RS, št. 26/19)
vsebuje naslednjo prehodno in končno določbo:
»PREHODNA IN KONČNA DOLOČBA
5. člen
(uskladitev
načrtov zaščite in reševanja)
Načrte zaščite in reševanja je treba
uskladiti s to uredbo v dveh letih od uveljavitve te uredbe.
6. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.