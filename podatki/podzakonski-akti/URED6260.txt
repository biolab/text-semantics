I. SPLOŠNA DOLOČBA
1. člen
(predmet urejanja)
Ta uredba določa postopek izbora 14
predlogov članov Sveta Fundacije za financiranje športnih organizacij v Republiki
Sloveniji, ki jih nato v imenovanje Državnemu zboru Republike Slovenije
predlaga Strokovni svet Vlade Republike Slovenije za šport (v nadaljnjem
besedilu: strokovni svet).
II. POSTOPEK IZBORA PREDLOGOV ČLANOV
2. člen
(sklep o začetku postopka izbora)
(1) Sklep o začetku postopka izbora
predlogov članov Sveta Fundacije za financiranje športnih organizacij v Republiki
Sloveniji (v nadaljnjem besedilu: sklep o začetku postopka izbora) sprejme
strokovni svet najprej štiri mesece in najkasneje tri mesece pred iztekom
mandata članov Sveta Fundacije za financiranje športnih organizacij v Republiki
Sloveniji.
(2) S sklepom o začetku postopka
izbora določi strokovni svet čas in kraj volitev ter komisijo, ki vodi celoten
postopek izbora predlogov članov (v nadaljnjem besedilu: volilna komisija).
3. člen
(volilna komisija)
(1) Volilno komisijo imenuje strokovni
svet izmed svojih članov in predstavnikov športnih organizacij.
(2) Volilno komisijo sestavljajo
predsednik in šest članov ter njihovi namestniki, ki opravljajo volilna
opravila v primeru odsotnosti predsednika ali člana volilne komisije.
Predsednik volilne komisije je predsednik strokovnega sveta.
(3) Člani volilne komisije in njihovi
namestniki ne morejo biti kandidati za predloge članov Sveta Fundacije za
financiranje športnih organizacij v Republiki Sloveniji.
(4) Volilna komisija je sklepčna, če
je navzoča večina njenih članov oziroma njihovih namestnikov. Volilna komisija
sprejema odločitve z večino glasov prisotnih članov.
(5) Predsednik in člani volilne
komisije ter njihovi namestniki za delo v volilni komisiji niso upravičeni do
plačila.
4. člen
(javni poziv)
(1) Strokovni svet posreduje sklep o
začetku postopka izbora ministrstvu, pristojnemu za šport, in Olimpijskemu
komiteju Slovenije – Združenju športnih zvez. Ministrstvo, pristojno za šport,
in Olimpijski komite Slovenije – Združenje športnih zvez na podlagi sklepa o
začetku postopka izbora objavita na svojih spletnih straneh javni poziv k
predlaganju kandidatov za predloge članov Sveta Fundacije za financiranje
športnih organizacij v Republiki Sloveniji. Rok za predlaganje kandidatov ne
sme biti krajši od desetih dni in ne daljši od 15 dni.
(2) Kandidate za predloge članov Sveta
Fundacije za financiranje športnih organizacij v Republiki Sloveniji predlagajo:
-      
nacionalne športne zveze s področja
individualnih športnih panog, ki so na rednem programu olimpijskih iger,
-      
nacionalne športne zveze s področja kolektivnih
športnih panog, ki so na rednem programu olimpijskih iger,
-      
nacionalne športne zveze, katerih področje
delovanja je pretežno športna rekreacija,
-      
nacionalne športne zveze, katerih športne
panoge niso na rednem programu olimpijskih iger,
-      
nacionalne športne zveze v miselnih športih,
-      
nacionalna športna zveza s področja športa
invalidov,
-      
občinske športne zveze,
-      
športniki ter
-      
športni trenerji in drugi športni strokovnjaki.
(3) V javnem pozivu se navede tudi čas
in kraj volitev ter volilno komisijo, ki vodi celoten postopek izbora predlogov
članov, kot je določeno v sklepu o začetku postopka izbora.
(4) Javni poziv športnikom k
predlaganju kandidatov za predlog člana Sveta Fundacije za financiranje
športnih organizacij v Republiki Sloveniji na svojih spletnih straneh objavi
tudi Sindikat športnikov Slovenije.
5. člen
(izbor predlogov članov)
(1) Po prejemu kandidatov za predloge
članov Sveta Fundacije za financiranje športnih organizacij v Republiki
Sloveniji volilna komisija z obvestilom, ki ga na svojih spletnih straneh
objavita ministrstvo, pristojno za šport, in Olimpijski komite Slovenije –
Združenje športnih zvez, ponovno sporoči športnim zvezam, športnikom, športnim
trenerjem in drugim športnim strokovnjakom iz drugega odstavka prejšnjega člena
čas in kraj volitev ter jih povabi k udeležbi na volitvah. V tem obvestilu se
navede tudi vse kandidate za predloge članov Sveta Fundacije za financiranje
športnih organizacij v Republiki Sloveniji.
(2) Obvestilo iz prejšnjega odstavka v
delu, ki se nanaša na športnike, na svojih spletnih straneh objavi tudi
Sindikat športnikov Slovenije.
(3) Volilna komisija izvede izbor
predlogov članov Sveta Fundacije za financiranje športnih organizacij v
Republiki Sloveniji v skladu z določili tretje alineje 1. točke tretjega
odstavka 10. člena Zakona o lastninskem preoblikovanju Loterije Slovenije
tako, da:
-      
nacionalne športne zveze s področja
individualnih športnih panog, ki so na rednem programu olimpijskih iger, same
izvolijo štiri člane,
-      
nacionalne športne zveze s področja kolektivnih
športnih panog, ki so na rednem programu olimpijskih iger, same izvolijo dva
člana,
-      
nacionalne športne zveze, katerih področje
delovanja je pretežno športna rekreacija, same izvolijo dva člana,
-      
nacionalne športne zveze, katerih športne
panoge niso na rednem programu olimpijskih iger, nacionalne športne zveze v
miselnih športih in nacionalna športna zveza s področja športa invalidov, same
izvolijo dva člana,
-      
občinske športne zveze iz vzhodne Slovenije
same izvolijo enega člana in občinske športne zveze iz zahodne Slovenije same
izvolijo enega člana,
-      
športniki sami izvolijo enega člana,
-      
športni trenerji in drugi športni strokovnjaki
sami izvolijo enega člana.
(4) V imenu nacionalne športne zveze
in občinske športne zveze ima pravico voliti zakoniti zastopnik te zveze
oziroma posameznik, star najmanj 18 let, ki ga zakoniti zastopnik pooblasti za
opravo teh volitev, kar posameznik izkaže s predložitvijo ustreznega pisnega
pooblastila volilni komisiji. Pri športnikih, športnih trenerjih in drugih
športnih strokovnjakih pa ima pravico voliti tisti športnik, športni trener in
drug športni strokovnjak, ki je star najmanj 18 let, pri čemer športnik,
športni trener in drug športni strokovnjak svoj status športnika, športnega
trenerja oziroma drugega športnega strokovnjaka izkaže s predložitvijo
ustreznega pisnega potrdila pristojne nacionalne športne zveze oziroma
strokovne institucije v športu volilni komisiji.
(5) Voli se tajno z glasovnicami.
(6) Izvoljeni so tisti kandidati, ki
dobijo največje število glasov. Če dva ali več kandidatov za predlog člana
Sveta Fundacije za financiranje športnih organizacij v Republiki Sloveniji dobi
enako število glasov, se volitve med njimi ponavljajo toliko časa, dokler
ustrezno število kandidatov ne dobi večine glasov.
(7) O poteku izbora predlogov članov
Sveta Fundacije za financiranje športnih organizacij v Republiki Sloveniji sestavi
volilna komisija zapisnik, ki ga podpišejo člani volilne komisije oziroma
njihovi namestniki, ki so izvedli volitve. V zapisniku se navede predvsem
podatke o:
-      
času in kraju volitev,
-      
članih volilne komisije oziroma njihovih
namestnikih, ki so izvedli volitve,
-      
kandidatih za predloge članov Sveta Fundacije
za financiranje športnih organizacij v Republiki Sloveniji in njihovih
predlagateljih,
-      
posameznikih, ki so volili,
-      
rezultatih volitev.
(8) Strokovni svet predloge članov
Sveta Fundacije za financiranje športnih organizacij v Republiki Sloveniji, ki
so bili izvoljeni, posreduje Državnemu zboru Republike Slovenije najkasneje v
15 dneh po zaključku volitev.
III. PREHODNA IN KONČNA DOLOČBA
6. člen
Ne glede na prvi odstavek 2. člena te
uredbe mora biti prvi postopek izbora predlogov članov Sveta Fundacije za
financiranje športnih organizacij v Republiki Sloveniji v skladu s to uredbo
zaključen v roku enega meseca od uveljavitve te uredbe.
7. člen
Ta uredba začne veljati naslednji dan po
objavi v Uradnem listu Republike Slovenije.
Št. 00727-13/2012
Ljubljana, dne 13. septembra
2012
EVA 2012-3330-0099
Vlada
Republike Slovenije
Janez
Janša l.r.
Predsednik