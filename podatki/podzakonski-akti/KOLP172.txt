I. SPLOŠNE DOLOČBE
1. člen
(Predmet pogodbe)
S to kolektivno pogodbo o oblikovanju
pokojninskega načrta (v nadaljnjem besedilu: kolektivna pogodba) se oblikuje
pokojninski načrt in podlage za oblikovanje pravil izvajalca kolektivnega
dodatnega pokojninskega zavarovanja za javne uslužbence (v nadaljnjem besedilu:
pokojninski načrt) v skladu z zakonom o kolektivnem dodatnem pokojninskem
zavarovanju za javne uslužbence (Uradni list RS, št. 126/03, v nadaljnjem
besedilu: ZKDPZJU) ter zakonom o pokojninskem in invalidskem zavarovanju
(Uradni list RS, št. 26/03 – uradno prečiščeno besedilo, 40/03 – odl. US, 63/03
– odl. US in ZIPRS0304-A, 135/03 in 2/04 – ZDSS-1, v nadaljnjem besedilu: ZPIZ-1).
2. člen
(Obdobje veljavnosti)
Kolektivna pogodba se sklepa za nedoločen
čas.
3. člen
(Osebna veljavnost kolektivne pogodbe)
Kolektivna pogodba velja za vse javne
uslužbence, za katere velja kolektivna pogodba za negospodarske dejavnosti v
Republiki Sloveniji (Uradni list RS, št. 18/91, 34/93, 3/98, 39/99, 99/01 in
73/03).
Kolektivna pogodba velja tudi za javne
uslužbence iz drugega odstavka 1. člena ZKDPZJU, in sicer:
-      
javne uslužbence, kateri so izgubili status
funkcionarja po 1. avgustu 2003,
-      
zaposlene, ki niso zajeti v prvem odstavku
1. člena ZKDPZJU, sredstva za njihovo plačo pa zagotavlja Republika
Slovenija oziroma lokalna skupnost.
II. POGOJI ZA VKLJUČITEV V POKOJNINSKI NAČRT
4. člen
(Pogoji za vključitev)
Pravico do vključitve v pokojninski načrt,
oblikovan na osnovi te kolektivne pogodbe (v nadaljnjem besedilu: pokojninski
načrt), imajo javni uslužbenci iz 3. člena te kolektivne pogodbe.
Pripravniki in javni uslužbenci, zaposleni
za določen čas, se vključijo v pokojninski načrt pod enakimi pogoji kot ostali
javni uslužbenci.
Posamezniki, ki se zaposlijo v javnem
sektorju po 31. juliju 2003, se vključijo v pokojninski načrt z dnem
sklenitve delovnega razmerja, oziroma pridobitve statusa javnega uslužbenca.
V pokojninski načrt se vključijo tudi zaposleni
v osebah javnega prava, ki z začetkom uporabe zakona o sistemu plač v javnem
sektorju (Uradni list RS, št. 56/02, 110/02 – ZDT-B, 72/03 in 126/03) postanejo
javni uslužbenci.
O vključitvi v pokojninski načrt javnega
uslužbenca obvesti upravljavec zaprtega vzajemnega pokojninskega sklada (v
nadaljnjem besedilu: upravljavec ZVPS) s pisnim obvestilom.
III. VIŠINA POKOJNINSKE PREMIJE
5. člen
(Višina in usklajevanje pokojninske
premije)
Skupna pokojninska premija za polni delovni
čas v skladu s predpisi, ki urejajo delovna razmerja (v nadaljnjem besedilu:
skupna premija), je sestavljena iz minimalne premije in dodatne premije, glede
na leta dopolnjene delovne dobe, v zneskih, določenimi v skladu z aneksom h
kolektivni pogodbi za negospodarske dejavnosti v Republiki Sloveniji (Uradni
list RS, št. 73/03).
Najnižja skupna premija, ki je
1. avgusta 2003 znašala 4.040 tolarjev, se obračunava in izplačuje javnim
uslužbencem, kateri imajo na dan 1. avgusta 2003 manj kot 1 leto delovne
dobe oziroma se v javnem sektorju zaposlijo po 31. juliju 2003. Najvišja
skupna premija znaša 10.118 tolarjev, obračunava in izplačuje se javnim
uslužbencem, ki na dan 1. avgusta 2003 izpolnjujejo 35 ali več let delovne
dobe.
Skupna premija v letu 2004 ne more biti
nižja kot minimalna premija po ZPIZ-1. Minimalna premija iz prvega odstavka
tega člena se 1. avgusta 2004 uskladi s celotno osnovo za uskladitev
osnovnih plač iz drugega odstavka 2. člena Dogovora o višini in načinu
uskladitve osnovnih plač ter višini regresa za letni dopust za leti 2004 in 2005 (Uradni list RS, št. 73/03 – v nadaljnjem besedilu: dogovor), s 1. januarjem 2005
pa se uskladi na znesek minimalne premije po ZPIZ-1.
Dodatne premije iz prvega odstavka tega
člena ostanejo nespremenjene v letih 2003 in 2004, s 1. avgustom 2005 pa se uskladijo za celotno osnovo za uskladitev osnovnih plač v javnem sektorju iz
drugega odstavka 3. člena dogovora. Od 1. januarja 2006 se uskladitev
dodatnih premij določi z aneksom h Kolektivni pogodbi za javni sektor.
6. člen
(Višina premije za krajši delovni čas in v
času prejemanja nadomestil)
Javni uslužbenec, ki sklene pogodbo o
zaposlitvi za krajši delovni čas od polnega delovnega časa, ima pravico do
skupne premije v sorazmernem delu glede na polni delovni čas.
Ne glede na prejšnji odstavek je javni
uslužbenec, ki dela krajši delovni čas v skladu s predpisi o pokojninskem in
invalidskem zavarovanju, predpisi o zdravstvenem zavarovanju ali predpisi o
starševskem varstvu, upravičen do skupne premije za polni delovni čas.
Do skupne premije za polni delovni čas je
upravičen tudi javni uslužbenec, ki se mu v skladu s predpisi o pokojninskem in
invalidskem zavarovanju, predpisi o zdravstvenem zavarovanju ali predpisi o
starševskem varstvu, nadomestilo plače izplačuje v breme pokojninskega in
invalidskega zavarovanja, zdravstvenega zavarovanja oziroma zavarovanja za
starševsko varstvo.
7. člen
(Individualno doplačilo premije)
V pogodbi o upravljanju zaprtega vzajemnega
pokojninskega sklada, ki jo sklene Vlada Republike Slovenije z upravljavcem
ZVPS (v nadaljnjem besedilu: pogodba o upravljanju ZVPS) se določi, da
upravljavec ZVPS omogoči v ta sklad tudi vplačila premije individualnega
prostovoljnega dodatnega pokojninskega zavarovanja po ZPIZ-1 pod pogoji, ki jih
določa ta kolektivna pogodba.
IV. NAČIN IN ROKI ZA PLAČEVANJE PREMIJ
8. člen
(Pravice in obveznosti delodajalca)
Pravice in obveznosti delodajalca so
določene v ZKDPZJU.
9. člen
(Začetek zavarovanja)
Začetek kolektivnega dodatnega
pokojninskega zavarovanja je 1. avgust 2003.
10. člen
(Način plačevanja in nakazovanja premij)
Skupne premije kolektivnega dodatnega
pokojninskega zavarovanja (v nadaljnjem besedilu: premije), ki pripadajo javnim
uslužbencem od 1. avgusta 2003 do vključno za mesec marec 2004, se
vplačajo na njihove osebne račune, najkasneje do 30. aprila 2004 v
enkratnem znesku, povečanem za minimalni zajamčeni donos po ZPIZ-1, nato pa se
premija plačuje tekoče za koledarski mesec, hkrati z izplačilom plače.
Vsa administrativna opravila v zvezi z
nakazovanjem premij iz te kolektivne pogodbe prevzema delodajalec. Plačilo
premije na osebni račun javnega uslužbenca izkaže delodajalec na plačilnem
listu javnega uslužbenca.
11. člen
(Mirovanje plačevanja premije)
Obračunavanje in plačevanje premije je
obveznost osebe javnega prava, za katero pri izvajalcu ne more uveljaviti
mirovanja oziroma, ki je ne more ne začasno ne trajno prekiniti.
Ne glede na določbo prejšnjega odstavka pa
se mirovanje vzpostavi v primerih, ko za posameznega zavarovanca nastopi
suspenz pogodbe o zaposlitvi v skladu z 51. členom zakona o delovnih
razmerjih (Uradni list RS, št. 42/02).
12. člen
(Plačilo davka od prometa zavarovalnih
poslov s strani delodajalca)
Davek od prometa zavarovalnih poslov v
primeru kolektivnega dodatnega pokojninskega zavarovanja javnih uslužbencev, ki
jim na dan 1. avgusta 2003 manjka manj kot 10 let do izpolnitve minimalnih
pogojev za pridobitev pravice do starostne pokojnine po 36. členu v zvezi
z 398. členom ZPIZ‑1, bremeni delodajalca.
V. IZVAJANJE POKOJNINSKEGA ZAVAROVANJA
13. člen
(Izvajalec zavarovanja)
Podpisniki soglašamo, da se kolektivno
dodatno pokojninsko zavarovanje za javne uslužbence izvede na način ustanovitve
enega zaprtega vzajemnega pokojninskega sklada (v nadaljnjem besedilu: ZVPS).
14. člen
(Kriteriji za izbiro upravljavca ZVPS)
Kriteriji za izbiro upravljavca ZVPS so:
1.    
Kapitalska ustreznost upravljavca in sposobnost
za njeno zagotavljanje.
2.    
Tehnična usposobljenost upravljavca.
3.    
Kadrovska in organizacijska usposobljenost
upravljavca.
4.    
Ekonomičnost upravljanja s sredstvi.
5.    
Donosnost upravljanja s sredstvi.
6.    
Naložbena politika upravljavca.
7.    
Posebne zahteve za oblikovanje ponudbe.
8.    
Splošni podatki o ponudniku in njegovih
referencah glede na preteklo poslovanje.
9.    
Osnutki pogodb in ostalih pomembnih dokumentov.
VI. NALOŽBENA POLITIKA
15. člen
(Naložbena politika)
Naložbena politika bo v pokojninskem načrtu
določena v skladu s predpisi, ki urejajo to področje.
16. člen
(Upravljanje premoženja ZVPS)
Upravljavec ZVPS mora upravljati premoženje
ZVPS ločeno od premoženja ostalih skladov, katerih upravljavec je, in ločeno od
svojega premoženja.
VII. DONOSNOST IN EKONOMIČNOST POSLOVANJA
17. člen
(Zajamčeni donos)
Zajamčeni letni donos na vplačana sredstva,
izražen v odstotkih od povprečne letne obrestne mere na državne vrednostne
papirje z dospelostjo nad enim letom, po pokojninskem načrtu oblikovanem na
osnovi te kolektivne pogodben znaša 50%.
18. člen
(Vstopni stroški)
Vstopni stroški se obračunajo v odstotku od
plačane premije ob njenem vplačilu skladno s pokojninskim načrtom, oblikovanim na
osnovi te kolektivne pogodbe, in znašajo po letih:
2004 – 0,75%
2005 – 0,725%
2006 – 0,70%
2007 – 0,675%
2008 – 0,65%
2009 – 0,625%
2010 – 0,60%
2011 – 0,575%
2012 – 0,55%
2013 – 0,525%
od leta 2014 dalje – 0,50%.
19. člen
(Izstopni stroški)
V primeru rednega ali izrednega prenehanja
zavarovanja se izstopni stroški ne obračunajo.
20. člen
(Stroški prenosa sredstev)
V primeru prehoda člana ZVPS v drug
pokojninski načrt v skladu s 360. členom ZPIZ-1 se stroški prenosa
sredstev ne obračunajo.
21. člen
(Provizija za upravljanje)
Provizija za upravljanje znaša 0,75%
povprečne čiste letne vrednosti sredstev ZVPS.
Najkasneje v treh letih od začetka
delovanja tega ZVPS se obe strani dogovorita o letnem zniževanju upravljavske
provizije, določene s to kolektivno pogodbo.
22. člen
Upravljavec ZVPS, razen stroškov,
opredeljenih v 18. in 21. členu te kolektivne pogodbe, ni upravičen do
zaračunavanja dodatnih stroškov.
Upravljavec ZVPS zaračunava nižje stroške
kot so opredeljeni v 18. in 21. členu te kolektivne pogodbe, če je tako
določeno v pogodbi o upravljanju ZVPS.
VIII. UPRAVLJANJE ZAPRTEGA VZAJEMNEGA POKOJNINSKEGA SKLADA
23. člen
(Upravljavec ZVPS)
Pogodba o upravljanju ZVPS, oblikovanega na
podlagi te kolektive pogodbe, se sklene z izbranim upravljavcem, to je Kapitalska
družba pokojninskega in invalidskega zavarovanja, d.d. Ljubljana.
V pogodbi o upravljanju se določi, da bo
upravljavec ZVPS iz prejšnjega odstavka, v primeru statusnega preoblikovanja,
pravnemu nasledniku, na katerega bo preneseno upravljanje ZVPS, zagotovil
ustrezno kapitalsko ustreznost v skladu s projektom preoblikovanja družbe, ki
je bil s strani izbranega upravljavca predložen Komisiji za izbor upravljavca
ZVPS v postopku izbire.
24. člen
(Zamenjava upravljavca ZVPS)
Zamenjava upravljavca ZVPS se lahko izvede
v primeru, ko to ustanovitelju predlaga odbor iz 30. člena te kolektivne
pogodbe, pri čemer se ustanovitelj o predlogu odbora opredeli najkasneje v 30
dneh od prejema predloga, ki ga odbor posreduje ustanovitelju s priporočenim
pismom.
Zamenjava upravljavca ZVPS se izvede:
-      
v primerih, ki so določeni v pogodbi o
upravljanju ZVPS,
-      
v primeru iz prvega odstavka 32. člena te
kolektivne pogodbe.
Zamenjava upravljavca se izvede skladno s
25. členom te kolektivne pogodbe.
V primeru zamenjave upravljavca ZVPS je
dosedanji upravljavec ZVPS dolžan zagotoviti brezplačen prenos podatkovne baze
(evidenc) ter skladno s predpisi vso dokumentacijo v zvezi s preteklim
poslovanjem sklada na novega upravljavca ZVPS, kar se podrobneje določi v
pogodbi o upravljanju ZVPS.
25. člen
(Postopek zamenjave upravljavca ZVPS)
Za izbor upravljavca Vlada Republike
Slovenije (v nadaljnjem besedilu: Vlada RS) imenuje Komisijo za izbor
upravljavca ZVPS, ki je sestavljena iz dvanajst članov, in sicer:
-      
iz štirih članov, ki jih kandidira Vlada RS
(vladna stran),
-      
iz štirih članov, ki jih kandidirajo
reprezentativni sindikati, podpisniki te kolektivne pogodbe (sindikalna stran),
-      
iz štirih članov iz vrst zunanjih
strokovnjakov, katere kandidirata po dva vladna in sindikalna stran.
Komisija sprejme poslovnik o delu, imenuje
predsednika in namestnika predsednika, odločitve komisije pa se sprejemajo s
soglasjem obeh strani.
Naloge komisije so:
-      
priprava besedila za javno zbiranje ponudb za
upravljavca ZVPS in objava v Uradnem listu Republike Slovenije;
-      
izbor najboljših ponudb;
-      
izvedba pogajanj z najboljšimi ponudniki;
-      
izbira najboljšega ponudnika za upravljanje
ZVPS;
-      
priprava pogodbe o upravljanju ZVPS.
Vlada imenuje komisijo v primerih iz prvega
in drugega odstavka prejšnjega člena najkasneje v 30 dneh od dneva sprejema
odločitve o zamenjavi upravljavca ZVPS. Postopek izbora upravljavca ZVPS se
zaključi najkasneje v 120 dneh od imenovanja komisije. Prenos upravljanja se
opravi najkasneje v 6 mesecih po izboru novega upravljavca. Rok se določi v
pogodbi o upravljanju ZVPS.
VIII. PRAVICE IZ KOLEKTIVNEGA DODATNEGA POKOJNINSKEGA
ZAVAROVANJA
26. člen
(Predmet pokojninskega načrta)
Kolektivno dodatno pokojninsko zavarovanje
po pokojninskem načrtu, oblikovanem v skladu s to kolektivno pogodbo, krije:
-      
izplačilo dodatne starostne pokojnine ob
smiselni uporabi 362. člena ZPIZ-1,
-      
izplačilo predčasne dodatne starostne pokojnine
ob smiselni uporabi 363. člena ZPIZ-1 za čas od pridobitve pravice do
predčasne dodatne starostne pokojnine do pridobitve pravice do pokojnine po
predpisih o obveznem pokojninskem zavarovanju.
27. člen
(Način izplačevanja rente)
Ob izpolnitvi pogojev za pridobitev pravic
iz prejšnjega člena, mora upravljavec ZVPS članu ZVPS posredovati vsaj tri
ponudbe zavarovalnic za izplačevanje dodatne starostne pokojnine.
Na podlagi odločitve člana ZVPS,
upravljavec unovči odkupno vrednost enot premoženja ZVPS, vpisanih na osebnem
računu člana ZVPS, ter v imenu in za račun člana sklene z izbrano zavarovalnico
ali pokojninsko družbo življenjsko zavarovanje, po katerem član pridobi pravico
do dodatne starostne pokojnine.
28. člen
(Izredno prenehanje)
Glede pogojev za izredno prenehanje
članstva se uporabljajo določbe ZKDPZJU ter ZPIZ-1.
29. člen
(Prenosljivost pravic)
Pravice iz kolektivnega dodatnega
pokojninskega zavarovanja po pokojninskem načrtu, oblikovanem na osnovi te kolektivne
pogodbe so neprenosljive, razen v primerih določenih z ZPIZ–1.
Član ZVPS ne sme zastaviti pravic iz enot
premoženja ZVPS vpisanem na njegovem osebnem računu.
X. NADZOR NAD POSLOVANJEM ZVPS
30. člen
(Odbor sklada)
Odbor sklada ZVPS, ki nadzira delo upravljavca
in izvajanje njegove naložbene politike (v nadaljnjem besedilu: odbor sklada)
imenuje Vlada RS.
Odbor sklada sestavlja šest predstavnikov
delodajalca in šest predstavnikov članov sklada, na predlog reprezentativnih
sindikatov javnega sektorja.
Odbor sklada izmed svojih članov izvoli
predsednika in namestnika predsednika. Mandat predsednika ter namestnika
predsednika traja 12 mesecev, pri čemer se na funkciji predsednika in
namestnika predsednika izmenjavajo predstavniki obeh strani. Mandat članov
odbora sklada je 4 leta.
Prvo sejo skliče pooblaščeni predstavnik
Vlade RS.
Odbor sklada odloča z 2/3 večino. Odbor
sklada način dela in odločanja uredi s poslovnikom.
Odbor sklada se sestane najmanj vsake 3
mesece.
31. člen
(Pristojnosti odbora)
Odbor sklada spremlja poslovanje ZVPS ter
nadzoruje delo upravljavca ZVPS.
Odbor sklada:
-      
daje mnenje k letnemu poročilu;
-      
daje predloge sprememb pravil ZVPS in predloge
sprememb pokojninskega načrta;
-      
daje soglasje k predlogu sprememb pravil ZVPS
in predloge sprememb pokojninskega načrta, ki niso predmet te kolektivne
pogodbe;
-      
obravnava in daje mnenje k spremembi naložbene
politike ZVPS;
-      
daje predhodno mnenje k statusnim spremembam in
spremembam v lastniški strukturi upravljavca ZVPS;
-      
predlaga predstavnike odbora sklada v nadzorni
svet upravljavca ZVPS, skladno s pogodbo o upravljanju ZVPS;
-      
predlaga spremembe stroškov in provizije
upravljavca ZVPS;
-      
predlaga prenos upravljanja ZVPS k drugemu
upravljavcu;
-      
preverja uspešnost poslovanja glede na doseženo
donosnost in glede na doseženo donosnost v primerjavi z drugimi izvajalci;
-      
obravnava in daje mnenje k poročilom
upravljavca ZVPS o tveganjih, katerim je ZVPS izpostavljen;
-      
preverja kapitalsko ustreznost upravljavca
ZVPS;
-      
obravnava način in pravilnost obveščanja
ustanovitelja ZVPS zavezancev za plačilo in članov ZVPS;
-      
odloča o naboru zavarovalnic, ki jih
upravljavec ZVPS predstavi članom ZVPS ob izpolnitvi pogojev za pridobitev
pravice do dodatne starostne oziroma dodatne predčasne pokojnine;
-      
obravnava poročilo o pravilnosti obračunavanja
in nakazovanja (rokovno in po višini) premij na osebne račune ter o mirovanju
plačevanja premij;
-      
obravnava poročilo o pripisu donosov (datum in
višina) na osebne račune;
-      
spremlja izračun enote premoženja;
-      
obravnava poročilo o pritožbah članov ZVPS;
-      
drugo.
32. člen
(Zamenjava upravljavca ZVPS na predlog
predstavnikov članov ali na zahtevo članov ZVPS)
Če ustanovitelj ZVPS v primeru iz prvega
odstavka 24. člena ne pristopi k zamenjavi upravljavca oziroma kolikor
predstavniki delodajalca v odboru sklada ne soglašajo s predlogom predstavnikov
članov sklada za zamenjavo upravljavca oziroma se do predloga ne opredelijo v
30 dneh od seje odbora, na kateri je bil predlog za zamenjavo upravljavca pisno
posredovan, se postopek za njegovo zamenjavo začne na zahtevo 70% članov.
V primeru iz prejšnjega odstavka lahko
člani sklada zahtevo za zamenjavo upravljavca prenesejo na enega od
reprezentativnih sindikatov. Delodajalci omogočijo reprezentativnim sindikatom
v javnem sektorju zbiranje zahtev za prenos upravljanja ZVPS na drugega
upravljavca. Delodajalci ne nosijo stroškov zbiranja zahtev.
Obrazec o zahtevi za zamenjavo upravljavca
ZVPS je priloga te kolektivne pogodbe in je njen sestavni del.
XI. SPREMEMBE IN DOPOLNITVE KOLEKTIVNE POGODBE
33. člen
(Spremembe in dopolnitve pokojninskega
načrta)
Pokojninski načrt, oblikovan na podlagi te
kolektivne pogodbe, se lahko spremeni ob predhodnem sprejemu aneksa k tej
kolektivni pogodbi.

Priloga:
Zahteva za zamenjavo upravljavca ZVPS
Aneks
h Kolektivni pogodbi o oblikovanju pokojninskega načrta za javne uslužbence

Kolektivna pogodba o oblikovanju pokojninskega načrta za
javne uslužbence (Uradni list RS, št. 11/04)
vsebuje naslednje končne določbe:
»XII. KONČNE DOLOČBE
34. člen
(Reševanje
sporov)
Vsi morebitni spori iz te kolektivne
pogodbe se bodo reševali v skladu z zakonom, ki ureja delovna in socialna
sodišča.
35. člen
Podpisniki te kolektivne pogodbe sklepajo
tudi kolektivne pogodbe o oblikovanju pokojninskih načrtov skladov, ki jih
Vlada RS ustanovi na podlagi drugega odstavka 5. člena ZKDPZJU.
36. člen
Ta kolektivna pogodba začne veljati
naslednji dan po objavi v Uradnem listu Republike Slovenije.«.

Zakon o kolektivnih
pogodbah – ZkolP (Uradni list RS, št. 43/06)
v zvezi s prenehanjem veljavnosti določb kolektivne pogodbe določa:
»34. člen
(prenehanje veljavnosti kolektivnih
pogodb)
(1) Določbe kolektivnih
pogodb, ki veljajo na dan uveljavitve tega zakona,
se uporabljajo do preteka določenega roka veljavnosti oziroma do sklenitve novih kolektivnih
pogodb, če niso v nasprotju s tem zakonom
ali zakonom, ki ureja individualna
delovna razmerja.
(2) Določbe kolektivnih
pogodb, katerih sklenitelji na strani delodajalcev so samo delodajalske asociacije
z obveznim članstvom, prenehajo veljati z
iztekom prehodnega obdobja iz 32. člena
tega zakona.«;
 
ter vsebuje naslednjo
končno določbo:
»36. člen
(uveljavitev zakona)
Ta zakon začne veljati petnajsti dan po
objavi v Uradnem listu Republike Slovenije.«.

Aneks h Kolektivni pogodbi o oblikovanju pokojninskega
načrta za javne uslužbence (Uradni list RS, št. 66/07)
vsebuje naslednjo končno določbo:
»4. člen
Ta aneks začne veljati naslednji dan po
objavi v Uradnem listu Republike Slovenije.«.

Aneks h Kolektivni pogodbi o oblikovanju pokojninskega
načrta za javne uslužbence (Uradni list RS, št. 103/09)
določa:
»2. člen
Določbe Pokojninskega načrta in Pravil
Zaprtega vzajemnega pokojninskega sklada za javne uslužbence se uskladijo s
spremembami Zakona o pokojninskem in invalidskem zavarovanju (Uradni list RS,
št. 109/06, v nadaljnjem besedilu: ZPIZ-1), in sicer v delu, ki se nanaša: 
-      
na izjavo o naložbeni politiki (298.a člen
ZPIZ-1), 
-      
na obveščanje članov ZVPSJU (298.b in 298.c
člen ZPIZ-1), 
-      
na obveznost upravljavca v primeru, ko dejansko
čista vrednost sredstev sklada ne dosega zajamčene vrednosti sredstev sklada
(322. člen ZPIZ-1).«;
 
ter vsebuje naslednjo končno določbo:
»3. člen
Ta aneks začne veljati naslednji dan po
objavi v Uradnem listu Republike Slovenije.«.