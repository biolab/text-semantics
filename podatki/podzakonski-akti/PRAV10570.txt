1. člen
Ta pravilnik ureja način dela in postopanja komisije za pritožbe
v letalstvu v ministrstvu, pristojnem za promet (v nadaljnjem besedilu:
komisija za pritožbe).
2. člen
(1) O posamezni pritožbi komisija za pritožbe vodi postopek
do sprejema odločitve v sestavi treh članov (v nadaljnjem besedilu: senat), če
predsednik komisije ali namestnik predsednika komisije v skladu z zakonom, ki
ureja letalstvo, ne določi drugače. 
(2) Senat sestavljajo predsednik senata in člani. 
(3) Senat deluje na zaprtih sejah. 
(4) Predsednik senata pred sejo članom senata dodeli naloge.
3. člen
(1) Sejo senata vodi predsednik senata. 
(2) Predsednik senata najprej ugotovi sklepčnost senata. 
(3) Senat lahko odloča, če je navzoča najmanj polovica
članov. Senat z večino glasov navzočih članov potrdi poročilo in sprejme
predlog odločitve. 
(4) Poročilo za obravnavanje zadeve pred senatom pripravi
član senata ali več članov, glede na naloge, določene v skladu s četrtim
odstavkom 2. člena tega pravilnika. 
(5) Senat obravnava posamezno zadevo tako, da član senata, ki
mora pripraviti poročilo iz prejšnjega odstavka, praviloma predloži senatu
poročilo z osnutkom odločbe ali sklepa. 
(6) Poročilo iz četrtega odstavka tega člena obsega podatke o
ugotovljenem obstoju procesnih predpostavk, argumente za in proti nakazanim
možnim rešitvam ter drugo, kar je potrebno za odločanje senata in praviloma
tudi predlog odločitve o zadevi.
4. člen
(1) Predsednik senata lahko sejo prekine in določi, kdaj se
bo nadaljevala. 
(2) Če senat o posamezni obravnavani zadevi ni končal
razprave ali če niso izpolnjeni pogoji za delo senata, predsednik senata lahko
sklene, da se nadaljnje delo senata preloži na eno od naslednjih sej. 
(3) Če se v zakonskem roku za sprejem odločitve ne more
doseči sklepčnosti senata, predsednik komisije, v njegovi odsotnosti pa njegov
namestnik, odsotnega člana nemudoma nadomesti z novim članom.
5. člen
Posvetovanje in glasovanje v zadevi se opravi na seji senata.
6. člen
(1) O seji senata se piše zapisnik. 
(2) Zapisnik seje senata, ki vsebuje tudi podatke o
posvetovanju in glasovanju senata, podpišejo predsednik in člani senata ter
zapisnikar, če je posebej določen.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-344/2011/31
Ljubljana, dne 28. oktobra 2011
EVA 2011-2411-0039
dr. Patrick Vlačič l.r. 
Minister 
za promet