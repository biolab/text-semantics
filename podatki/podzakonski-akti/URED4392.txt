1. člen
(namen uredbe)
Ta uredba za izvajanje Uredbe (ES) št. 1013/2006 Evropskega
parlamenta in Sveta z dne 14. junija 2006 o pošiljkah odpadkov (UL L št. 190 z
dne 12. 7. 2006 str. 1; v nadaljnjem besedilu: Uredba 1013/2006/ES) določa
pristojni organ, nadzorne organe, prekrške ter pogoje v zvezi s pošiljkami
odpadkov: 
-       
ki so namenjene v, iz ali čez ozemlje Republike Slovenije, 
-       
med posameznimi kraji v Republiki Sloveniji, če so pošiljke odpadkov
povezane s tranzitom čez druge države, 
-       
pri katerih mora biti ob njihovi prijavi v državi odpreme kot začetni
pristojni organ udeleženo ministrstvo, pristojno za okolje, (v nadaljnjem
besedilu: ministrstvo) v skladu s točko (ii) pod (f) 15. člena Uredbe
1013/2006/ES, in 
-       
ki so namenjene za predelavo ali odstranjevanje.
2. člen
(pristojni organ in informator)
(1) Pristojni organ za izvajanje Uredbe 1013/2006/ES v skladu
s 53. členom Uredbe 1013/2006/ES je Agencija Republike Slovenije za okolje (v
nadaljnjem besedilu: Agencija) kot organ v sestavi ministrstva, pristojnega za
okolje. 
(2) Informator je v skladu s 54. členom Uredbe 1013/2006/ES
uslužbenec Agencije. 
(3) Informatorja določi s sklepom predstojnik Agencije.
3. člen
(samozadostnost ravnanja z odpadki)
(1) Pri pošiljkah odpadkov iz Republike Slovenije, namenjenih
za odstranjevanje, Agencija upošteva, da ima odstranjevanje odpadkov v
Republiki Sloveniji prednost pred odstranjevanjem v tujini, če so za posamezno
vrsto odpadkov v skladu z Operativnimi programi ravnanja z odpadki v Republiki
Sloveniji razpoložljive zmogljivosti za odstranjevanje. 
(2) Če je odstranjevanje odpadkov v tujini dovoljeno v skladu
z Uredbo 1013/2006/ES in ni v nasprotju s prejšnjim odstavkom, Agencija
upošteva, da ima odstranjevanje odpadkov v drugih državah članicah Skupnosti
prednost pred odstranjevanjem v državi, ki ni članica Skupnosti. 
(3) V skladu s petim odstavkom 3. člena Uredbe 1013/2006/ES
se uporabljata prvi in drugi odstavek tega člena tudi za mešane komunalne
odpadke, ki se razvrščajo med odpadke iz seznama odpadkov s klasifikacijsko
številko 20 03 01, zbranih iz gospodinjstev, vključno z odpadki, ki se zberejo
od drugih povzročiteljev.
4. člen
(dokumentacija)
(1) Prijavitelj pošlje prijavo iz 3. člena Uredbe
1013/2003/ES Agenciji. 
(2) Prijavitelj priloži prijavi poleg dokumentov iz prve in
druge točke drugega pododstavka 4. člena Uredbe 1013/2006/ES v skladu s tretjo
točko drugega pododstavka 4. člena Uredbe 1013/2006/ES tudi naslednjo
dokumentacijo: 
1.     
tehnični opis naprave za odstranjevanje ali predelavo odpadkov, 
2.     
finančno jamstvo v obliki bančne garancije ali zavarovalne police,
veljavne za nedoločen čas ali za čas pošiljanja vse do dokončanja predelave ali
odstranjevanja prijavljenih odpadkov, 
3.     
overjeno kopijo pogodbe med prijaviteljem in prejemnikom odpadkov ali
njen prepis o predelavi ali odstranjevanju odpadkov, v slovenskem ali angleškem
jeziku, ali 
4.     
kopijo pogodbe za pošiljke odpadkov čez ozemlje Republike Slovenije v
skladu s prvim odstavkom 5. člena Uredbe 1013/2006/ES, 
5.     
za pošiljke odpadkov iz Republike Slovenije v državo, ki ni članica
Skupnosti, mora prijava ali kopija prijave vsebovati tudi dokazilo, da
upravljavec objekta za predelavo ali odstranjevanje odpadkov razpolaga z
ustreznim dovoljenjem ciljne države, 
6.     
kopije dokumentov za pristojne organe drugih držav, če ureja odpremo
odpadkov Agencija, 
7.     
če je prijavitelj hkrati tudi posrednik ali trgovec v skladu z Uredbo
1013/2006/ES, dokazilo o objektu za skladiščenje nevarnih odpadkov ali nevarnih
snovi, če je prijavitelj prijavil nevarne odpadke, ali dokazilo o objektu za
skladiščenje, če je prijavil nenevarne odpadke. 
(3) Agencija lahko od prijavitelja v skladu s tretjo točko
drugega odstavka 4. člena Uredbe 1013/2006/ES v povezavi s 14. točko 3. dela
Priloge II Uredbe 1013/2006/ES zahteva tudi druge informacije, ki so nujne za
presojo posamezne prijave.
5. člen
(uporaba jezika)
(1) V skladu s prvim odstavkom 27. člena Uredbe 1013/2006/ES
se vse prijave, informacije, dokumentacija in druga obvestila predložijo
Agenciji v slovenskem ali angleškem jeziku. 
(2) Če prijave, informacije, dokumentacija in druga obvestila
niso predloženi v navedenih jezikih, je treba na zahtevo Agencije predložiti
overjene prevode v slovenski jezik v skladu z drugim odstavkom 27. člena Uredbe
1013/2006/ES.
6. člen
(finančno jamstvo)
(1) Za pošiljke odpadkov v Republiko Slovenijo kot ciljno
državo zaradi njihove vmesne predelave ali odstranjevanja po postopkih
predelave ali odstranjevanja mora v skladu s šestim odstavkom 6. člena Uredbe
1013/2006/ES vsako pošiljko odpadkov po končani vmesni predelavi ali
odstranjevanju v objekt za predelavo ali odstranjevanje odpadkov v Republiki
Sloveniji pokrivati novo finančno jamstvo. 
(2) Za pošiljke odpadkov čez ozemlje Republike Slovenije, ki
hkrati pomeni tranzit teh odpadkov čez ozemlje Skupnosti, Agencija v skladu s
prvim odstavkom 6. člena Uredbe 1013/2006/ES: 
1.     
določi finančno jamstvo ali enakovredno zavarovanje, vključno z obliko,
besedilom in višino v skladu s 6. členom Uredbe 1013/2006/ES, če finančnega
jamstva ali enakovrednega zavarovanja ni odobril pristojni organ države odpreme
ali ciljne države, in 
2.     
preveri višino finančnega jamstva ali enakovrednega zavarovanja in po
potrebi določi dodatno finančno jamstvo ali enakovredno zavarovanje v skladu s
6. členom Uredbe 1013/2006/ES ne glede na to, da je finančno jamstvo ali enakovredno
zavarovanje odobril pristojni organ države odpreme ali ciljne države.
7. člen
(ugovori pošiljkam odpadkov)
(1) Agencija ugovarja pošiljki odpadkov v skladu s točko (c)
prvega odstavka 11. člena ali točko (d) prvega odstavka 12. člena Uredbe 1013/2006/ES,
če je bil prijavitelj ali prejemnik spoznan za krivega kaznivega dejanja ali
prekrška zaradi nezakonite pošiljke ali drugega nezakonitega dejanja povezanega
z varstvom okolja. 
(2) Za pošiljke odpadkov v Republiko Slovenijo Agencija šteje
za ugovor iz 11. in 12. člena Uredbe 1013/2006/ES: 
-       
v skladu s točko (a) prvega odstavka 11. člena Uredbe 1013/2006/ES,
pošiljke odpadkov, namenjene v objekte za odstranjevanje, če je to v nasprotju
z Operativnimi programi ravnanja z odpadki v Republiki Sloveniji, ali 
-       
v skladu s točko (b) prvega odstavka 12. člena Uredbe 1013/2006/ES,
pošiljke odpadkov, namenjene v objekte za predelavo, ki ne razpolagajo z
zadostnimi kapacitetami, ali 
-       
v skladu s točko (g) prvega odstavka 12. člena Uredbe 1013/2006/ES,
pošiljke odpadkov, namenjene za predelavo v sežigalnice, če se morajo zato
odpadki, nastali v Republiki Sloveniji, odstraniti, ali če se mora s temi
odpadki ravnati v nasprotju z Operativnimi programi ravnanja z odpadki v
Republiki Sloveniji.
8. člen
(zahteve za transport)
(1) Prijavitelj mora izpolnjevati v soglasjih pristojnih
organov določene pogoje v skladu s prvim do četrtim odstavkom 10. člena Uredbe
1013/2006/ES in zagotoviti, da tudi prevoznik ali njegov pooblaščenec
izpolnjujeta pogoje iz teh soglasij in druge pogoje v skladu s predpisi, ki
urejajo transport odpadkov. 
(2) Pri pošiljkah odpadkov, poslanih v skladu s 4. do 17.
členom, in v povezavi s prvim odstavkom 35. člena, petim odstavkom 37. člena,
prvim odstavkom 38. člena, tretjim odstavkom 40. člena, prvim odstavkom 42.
člena, prvim odstavkom 44. člena, 45. členom, prvim odstavkom 46. člena, 47.
členom ali prvim in drugim odstavkom 48. člena Uredbe 1013/2006/ES mora: 
1.     
prijavitelj zagotoviti, da ima pri sebi izvod transportnega dokumenta,
ter izvode prijavnega dokumenta, ki vsebuje pisna soglasja in pogoje, ki so jih
izdali pristojni organi, 
2.     
prevoznik ali njegov pooblaščenec izpolniti ustrezne rubrike v
transportnem dokumentu, podpisanega izročiti drugemu prevozniku ali njegovemu
pooblaščencu ter obdržati en izvod tega dokumenta, 
3.     
v primeru, da prejemnik ni upravljavec objekta za predelavo ali
odstranjevanje odpadkov, mora prejemnik izpolniti ustrezne rubrike v
transportnem dokumentu in ga podpisanega izročiti upravljavcu objekta za
predelavo ali odstranjevanje. 
(3) Pri izvozu odpadkov iz ozemlja Skupnosti, mora prevoznik
carinskemu uradu izvoza in carinskemu uradu izstopa ob predložitvi izvozne
carinske deklaracije predložiti tudi kopijo transportnega dokumenta v skladu s
točko (c) tretjega odstavka 35. člena in točko (b) tretjega odstavka 38. člena
Uredbe 1013/2006/ES. 
(4) Za pošiljke odpadkov skozi Skupnost iz tretje v tretjo
državo, mora prevoznik predložiti kopijo transportnega dokumenta carinskemu
uradu vstopa in carinskemu uradu izstopa iz Skupnosti v skladu s 47. členom ter
prvim in drugim odstavkom 48. člena Uredbe 1013/2006/ES. 
(5) Pri uvozu odpadkov iz tretjih držav v Skupnost mora
prevoznik predložiti kopijo transportnega dokumenta carinskemu uradu vstopa v
Skupnost v skladu s točko (c) tretjega odstavka 42. člena in tretjega odstavka
44. člena Uredbe 1013/2006/ES.
9. člen
(oblika sporočanja)
V skladu s prvim in drugim odstavkom 26. člena Uredbe
1013/2006/ES prijavitelj predloži Agenciji po pošti ali telefaksu in nato po
pošti ali z elektronsko pošto brez digitalnega podpisa in nato še po pošti vse
podatke in dokumente, potrebne za izvajanje Uredbe 1013/2006/ES.
10. člen
(upravni stroški)
V skladu z 29. členom Uredbe 1013/2006/ES se za ustrezne in
sorazmerne upravne stroške za izvajanje postopkov prijave in nadzora ter
običajne stroške ustreznih analiz in pregledov štejejo stroški od najmanj 100
eurov in največ 7.500 eurov.
11. člen
(dopolnilne določbe v zvezi z obveznostjo prevzema odpadkov
nazaj)
(1) Agencija mora zagotoviti izpolnjevanje obveznosti
prevzema odpadkov nazaj v skladu z 22. in 24. členom Uredbe 1013/2006/ES. Za
pošiljke odpadkov, za katere obstaja obveznost prevzema nazaj, lahko
prijavitelj namesto prijave iz 3. člena Uredbe 1013/2003/ES vloži primerno
obrazloženo zahtevo, za tako pošiljko odpadkov pa Agencija ne izda pisnega
soglasja. 
(2) Če obstaja obveznost plačila stroškov vrnitve odpadkov v
skladu s 23. in 25. členom Uredbe 1013/2006/ES za odpadke, ki so bili poslani
iz Republike Slovenije, se ta obveznost nanaša tudi na osebo, ki je
organizirala, posredovala pri nezakonitih pošiljkah odpadkov ali jih izvedla
ali kakorkoli drugače sodelovala pri tem, pri čemer pa se ta obveznost v skladu
s prvim odstavkom 23. člena Uredbe 1013/2003/ES ne nanaša na: 
1.     
povzročitelja odpadkov, za katere obstaja obveznost prevzema nazaj, če
le-ta lahko dokaže, da je ob izročitvi odpadkov tretji osebi v Republiki
Sloveniji ravnal v skladu s predpisi in ni sodeloval pri pošiljkah odpadkov, 
2.     
izvajalca obvezne državne gospodarske javne službe ravnanja z odpadki,
ki je poslal odpadke v postopek odstranjevanja, ki je bil izbran na podlagi
javnega razpisa. 
(3) Osebe iz prejšnjega odstavka opravijo pobot po določbah,
ki urejajo solidarnost dolžnikov iz predpisa, ki ureja obligacije. 
(4) Agencija lahko določi, da mora zavezanec za plačilo
stroškov predvidene stroške, ki nastanejo pri prevzemu nezakonito poslanih
odpadkov nazaj ali pri njihovi predelavi in odstranjevanju na drug način,
plačati vnaprej. Če zavezanec teh stroškov ne plača v predpisanem roku, se opravi
izvršba v skladu z zakonom, ki določa upravno izvršbo. 
(5) Če izterjava zavezanca za plačilo stroškov v skladu s 23.
in 25. členom Uredbe 1013/2006/ES ni možna, plača stroške prevzema odpadkov
nazaj ali stroške predelave in odstranjevanja na drug način Agencija v skladu s
točko (c) prvega odstavka 23. člena Uredbe 1013/2006/ES z odbitkom stroškov, ki
so jih njej v skladu s prvim odstavkom tega člena povrnili povzročitelji in
druge tretje osebe, za katere velja obveznost povračila stroškov. 
(6) Pritožba zoper odločitve Agencija v zvezi s prevzemom
odpadkov nazaj in v okviru izvršilnega postopka zoper izterjavo stroškov ne
zadrži izvršbe.
12. člen
(roki za izdajo soglasja in za veljavnost soglasja)
(1) Agencija izda soglasje za vsako pošiljko odpadkov v, iz
ali čez ozemlje Republike Slovenije, za katero je potrebna prijava v skladu z
Uredbo 1013/2006/ES. 
(2) Za izdajo soglasja iz prejšnjega odstavka veljajo
naslednji roki: 
1.     
soglasje za pošiljko odpadkov znotraj Evropske skupnosti se izda v
skladu s prvim odstavkom 9. člena Uredbe 1013/2006/ES v 30 dneh po odposlani
potrditvi pristojnega organa ciljne države. Za pošiljko odpadkov znotraj
Evropske skupnosti in s tranzitom skozi Republiko Slovenijo ni treba izdati
soglasja, razen če so podani ugovori ali pogoji v skladu z 11. ali 12. členom
Uredbe 1013/2006/ES; 
2.     
soglasje za pošiljko odpadkov znotraj Evropske skupnosti s tranzitom
skozi tretjo državo se izda v skladu s prvim odstavkom 9. člena Uredbe
1013/2006/ES v 30 dneh po odposlani potrditvi pristojnega organa ciljne države;
3.     
soglasje za pošiljko odpadkov iz tretje države v Republiko Slovenijo se
izda v skladu s prvim odstavkom 9. člena Uredbe 1013/2006/ES v roku 30 dni po
odposlani potrditvi pristojnega organa ciljne države; 
4.     
soglasje za pošiljko odpadkov, namenjenih za predelavo v tretjo državo
iz Republike Slovenije se izda v skladu s prvim odstavkom 9. člena Uredbe
1013/2006/ES v 30 dneh po odposlani potrditvi pristojnega organa ciljne države;
5.     
soglasje za pošiljko odpadkov, namenjenih za odstranjevanje v tretjo
državo iz Republike Slovenije, in pošiljko odpadkov, namenjenih za predelavo v
eno od držav, za katere velja Sklep OECD, s tranzitom skozi eno ali več držav,
za katere Sklep OECD ne velja, iz Republike Slovenije, se izda v skladu z
drugim odstavkom 35. člena Uredbe 1013/2006/ES oziroma petim odstavkom 38.
člena Uredbe 1013/2006/ES v 61 dneh. Soglasje se lahko izda tudi prej, če se
pridobijo pisna soglasja drugih zadevnih pristojnih organov; 
6.     
soglasje za pošiljko odpadkov, namenjenih za odstranjevanje, zunaj
Evropske skupnosti s tranzitom skozi Republiko Slovenijo, za pošiljko odpadkov,
namenjenih za predelavo, zunaj Evropske skupnosti iz ali v eno od držav, za
katere Sklep OECD ne velja, s tranzitom skozi Republiko Slovenijo, in za
pošiljko odpadkov, namenjenih za predelavo zunaj Evropske skupnosti, iz ene od
držav, za katere Sklep OECD ne velja, v eno od držav, za katere Sklep OECD
velja, in obratno, s tranzitom skozi Republiko Slovenijo, se izda v skladu z
drugim odstavkom 35. člena Uredbe 1013/2006/ES oziroma petim odstavkom 38.
člena Uredbe 1013/2006/ES v 61 dneh; 
7.     
 soglasje za pošiljko odpadkov, namenjenih za predelavo, zunaj Evropske
skupnosti iz ali v eno od držav, za katere Sklep OECD velja, s tranzitom skozi
Republiko Slovenijo, se izda v skladu s prvim odstavkom 9. člena Uredbe
1013/2006/ES v 30 dneh po odposlani potrditvi pristojnega organa ciljne države.
(3) V pisnem soglasju k pošiljki odpadkov mora Agencija
določiti rok veljavnosti soglasja in navesti pogoj, da je soglasje Agencije k pošiljki
odpadkov veljavno le, če je prijavitelj pridobil tudi ustrezna soglasja drugih
pristojnih organov.
13. člen
(pridobivanje in uporaba podatkov)
(1) Pridobivanje podatkov o imenu in naslovu, rojstnem datumu
in rojstnem kraju, telefonu in telefaksu, elektronskem naslovu in podatkov o
zavarovanjih, sklenjenih v zvezi s pošiljkami odpadkov, osebah, ki sodelujejo
pri pošiljkah odpadkov in z njimi povezani predelavi in odstranjevanju, ter
njihovih podjetjih, dejavnih na navedenem področju, vključno s podjetji, ki
odpadke povzročajo, predelujejo in odstranjujejo, je v skladu s predpisi, ki
urejajo varstvo osebnih podatkov, dovoljeno za: 
1.     
inšpekcijske preglede pošiljk odpadkov ter z njimi povezanih predelave
in odstranjevanja, 
2.     
preprečevanje nezakonitih pošiljk odpadkov, 
3.     
pošiljanje informacij pristojnim organom drugih držav, Sekretariatu
Baselske konvencije in Komisiji, 
4.     
načrtovanje ravnanja z odpadki, če le-to vključuje odpadke, namenjene
pošiljkam odpadkov iz ali v Republiko Slovenijo. 
(2) Podatke iz prejšnjega odstavka pridobivajo: 
1.     
informator, 
2.     
Agencija, 
3.     
pristojni inšpekcijski organ iz 14. člena te uredbe in 
4.     
carinski organi. 
(3) Pridobivanje podatkov iz prvega odstavka tega člena je
dovoljeno samo od neposredno prizadete osebe. Brez njenega sodelovanja se smejo
podatki zbirati samo v primeru, če je potrebno za opravljanje nalog iz prve
točke prvega odstavka tega člena. 
(4) Organi in informator iz drugega odstavka tega člena si
smejo pridobljene podatke medsebojno izmenjavati ter jih poslati ministrstvom,
pristojnim za finance, gospodarstvo, promet, zdravje ter kmetijstvo, gozdarstvo
in prehrano. Osebni podatki, ki so jih poslali organi iz šestega odstavka tega
člena ali drugi tuji organi, se smejo dati organom, iz drugega odstavka tega
člena, če je potrebno za opravljanje nalog iz prvega odstavka tega člena. 
(5) Podatki iz prvega odstavka tega člena se smejo tudi brez
predhodnega zaprosila poslati sodiščem in organom kazenskega pregona, če je
njihovo poznavanje potrebno za pregon kaznivih dejanj ali prekrškov. 
(6) Podatki iz prvega odstavka tega člena se smejo poslati
informatorjem in organom, pristojnim za ravnanje z odpadki v drugih državah,
Sekretariatu Baselske konvencije ter Komisiji na podlagi utemeljene zahteve, če
je njihovo poznavanje potrebno za opravljanje nalog iz 1. do 3. točke prvega
odstavka tega člena. 
(7) Podatki, poslani v skladu s četrtim, petim in šestim
odstavkom tega člena, se lahko uporabijo izključno v namen, za katerega so bili
poslani, v druge namene pa le, če je to potrebno za preprečitev večje škode za
javno dobro ali nevarnosti za javno varnost ali za pregon kaznivih dejanj ali
prekrškov.
14. člen
(nadzorni organi)
(1) Nadzor nad izvajanjem te uredbe in Uredbe 1013/2006/ES
opravlja Inšpektorat Republike Slovenije za okolje in prostor (v nadaljnjem
besedilu: Inšpektorat). 
(2) Inšpektorat opravlja tudi inšpekcijske preglede objektov
in podjetij v okviru svojih pristojnosti v skladu z drugim odstavkom 50. člena
Uredbe 1013/2006/ES. 
(3) Oseba, ki je stalno odgovorna za medsebojno sodelovanje z
državami članicami EU v skladu s petim odstavkom 50. člena Uredbe 1013/2006/ES,
je oseba, zaposlena na Inšpektoratu. 
(4) Osebo, ki bo izvajala naloge iz prejšnjega odstavka,
imenuje s sklepom predstojnik Inšpektorata v skladu s šestim odstavkom 50.
člena Uredbe 1013/2006/ES. 
(5) Oseba iz tretjega odstavka tega člena sporoča Komisiji v
skladu s šestim odstavkom 50. člena Uredbe 1013/2006/ES tudi imena oseb organov
iz sedmega in osmega odstavka tega člena, določenih za medsebojno sodelovanje z
državami članicami EU. 
(6) Pri inšpekcijskem nadzoru pošiljk odpadkov ali
inšpekcijskemu nadzoru z njimi povezane predelave ali odstranjevanja odpadkov,
zlasti pa pri naključnem izboru preverjanja pošiljk odpadkov, sodelujeta z
Inšpektoratom v skladu z drugim do četrtim odstavkom 50. člena Uredbe
1013/2006/ES carinski organ in policija v okviru pristojnosti, ki jih imata. 
(7) Pri nadzoru pošiljk odpadkov opravlja carinski organ v
skladu z drugim do četrtim odstavkom 50. člena Uredbe 1013/2006/ES naslednje
naloge: 
1.     
preverja, ali pošiljko odpadkov spremljajo transportni dokument in pisno
soglasje pristojnega organa ciljne države in države odpreme, oziroma v primeru
pošiljke odpadkov iz drugega in četrtega odstavka 3. člena Uredbe 1013/2006/ES
tudi dokument iz Priloge VII Uredbe 1013/2006/ES, določeni v Uredbi
1013/2006/ES; 
2.     
preverja v okviru običajnih kontrol, ali odpadki, ki so predmet
pošiljke, ustrezajo podatkom, navedenim v izvodu transportnega dokumenta,
pisnem soglasju pristojnega organa oziroma v dokumentu iz Priloge VII Uredbe
1013/2006/ES iz prejšnje točke; 
3.     
sodeluje pri naključnem izboru preverjanja pošiljk odpadkov v skladu s
50. členom Uredbe 1013/2006/ES in te uredbe z drugimi organi nadzora; 
4.     
določi osebo za sodelovanje v skladu s šestim odstavkom 50. člena Uredbe
1013/2006/ES in jo sporoči osebi iz tretjega odstavka tega člena. 
(8) Pri nadzoru pošiljk odpadkov ali z njimi povezane
predelave ali odstranjevanja opravlja policija v skladu z drugim do četrtim
odstavkom 50. člena Uredbe 1013/2006/ES naslednje naloge: 
1.     
preverja v okviru običajnih kontrol, ali odpadkov, ki so predmet
pošiljke, spremlja izpolnjen izvod transportnega dokumenta, oziroma v primeru
pošiljke odpadkov iz drugega in četrtega odstavka 3. člena Uredbe 1013/2006/ES
izpolnjen dokument iz Priloge VII Uredbe 1013/2006/ES; 
2.     
sodeluje pri nadzoru nad izvajanjem Uredbe 1013/2006/ES in te uredbe z
drugimi organi nadzora; 
3.     
določi osebo za sodelovanje v skladu s šestim odstavkom 50. člena Uredbe
1013/2006/ES in jo sporoči osebi iz tretjega odstavka tega člena. 
(9) Inšpektorat v skladu s prvim, drugim, tretjim in četrtim
odstavkom tega člena sodeluje pri preprečevanju in preiskovanju nezakonitih
pošiljk odpadkov na dvostranski ali večstranski ravni s pristojnimi
inšpekcijskimi organi drugih držav v skladu s petim odstavkom 50. člena Uredbe
1013/2006/ES ter sprejema ukrepe inšpekcijskega nadzora na podlagi zahtev
drugih držav članic EU v skladu s sedmim odstavkom 50. člena Uredbe
1013/2006/ES. 
(10) Inšpektorat in carinski organ imata pravico do odvzema
in analize vzorcev odpadkov, ki se prevažajo, policija pa, če gre za sum
kaznivega dejanja ali prekrška. 
(11) Inšpektorat, carinski organ in policija imajo pravico
vpogleda v: 
1.     
prijavni dokument in kopijo transportnega dokumenta, pisna soglasja, ki
so jih izdali pristojni organi in ki vsebujejo ustrezne pogoje v zvezi s
pošiljkami odpadkov, in 
2.     
dokument, ki je Priloga VII Uredbe 1013/2006/ES. 
(12) Organom iz prejšnjega odstavka mora na njihovo zahtevo: 
1.     
prijavitelj izročiti dokumente iz 1. točke prejšnjega odstavka, 
2.     
oseba, ki organizira pošiljko odpadkov, izročiti dokumente iz 2. točke
prejšnjega odstavka, in 
3.     
prevozno podjetje ali njegov pooblaščenec, oseba, ki neposredno opravlja
prevoz, prejemnik in upravljavec objekta za predelavo ali odstranjevanje, ki
sprejme odpadke, dokumente v skladu s 1. in 2. točko prejšnjega odstavka. 
(13) Inšpektorat in carinski organ lahko za namen izvajanja
in uveljavljanja inšpekcijskega pregleda zahtevajo informacije, navedene v
prvem odstavku 18. člena Uredbe 1013/2006/ES, o pošiljkah odpadkov, ki so
poslani v skladu z 18. členom Uredbe 1013/2006/ES. Oseba, ki organizira
pošiljko odpadkov, prejemnik in upravljavec objekta za predelavo ali
odstranjevanje, ki sprejme odpadke, morajo na zahtevo Inšpektorata in carinskega
organa te informacije poslati pravočasno in v roku, ki ga določijo ti organi.
15. člen
(poročila in pošiljanje informacij)
(1) Agencija v skladu s prvim odstavkom 51. člena Uredbe
1013/2006/ES pošlje Komisiji izvod poročila. 
(2) Agencija v skladu z drugim odstavkom 51. člena Uredbe
1013/2006/ES pripravi poročilo in ga pošlje Komisiji. Organi iz drugega
odstavka 13. člena te uredbe ter nadzorni organi iz 14. člena te uredbe morajo
na podlagi pisne zahteve Agencije pravočasno poslati informacije, potrebne za
pripravo tega poročila.
16. člen
(izdaja predhodnih soglasij)
Minister, pristojen za okolje, v skladu s 14. členom Uredbe
1013/2006/ES s sklepom določi objekte za predelavo odpadkov, za katere se
izdajo predhodna soglasja.
KAZENSKE DOLOČBE
17. člen
(prekrški)
(1) Pravna oseba stori prekršek, če: 
1.     
pošlje odpadke tako, da je v skladu s 35. točko 2. člena Uredbe
1013/2006/ES pošiljka spoznana kot nezakonita pošiljka; 
2.     
pošlje odpadke, za katere je potrebna prijava, brez zahtevanega
finančnega jamstva ali enakovrednega zavarovanja v skladu s prvim odstavkom 6.
člena Uredbe 1013/2006/ES; 
3.     
pošlje odpadke v nasprotju s pogoji, ki jih določijo pristojni organi v
skladu z 10. členom Uredbe 1013/2006/ES; 
4.     
v nasprotju z določili točk (c), (d) in (e) prvega odstavka 15. člena,
točk (b), (d) in (e) prvega odstavka 16. člena, točke (c) tretjega odstavka 35.
člena in točke (c) tretjega odstavka 42. člena Uredbe 1013/2006/ES ne izpolni
dolžnosti potrditve prejema pošiljke odpadkov, izdaje potrdila o dokončanju predelave
ali odstranjevanja ali obveščanja o tem; 
5.     
v nasprotju s 16. členom Uredbe 1013/2006/ES ne izpolni transportnega
dokumenta ali ga izpolni nepravilno ali nepopolno ali nepravočasno; 
6.     
na zahtevo nadzornega organa iz 14. člena te uredbe ne predloži transportnega
dokumenta ali izvodov prijavnega dokumenta, ki vsebuje pisna soglasja in pogoje
zadevnih pristojnih organov, v skladu s točko (c) 16. člena Uredbe
1013/2006/ES; 
7.     
med osebo, ki organizira pošiljko odpadkov in prejemnikom, ki odpadke
predela, ni sklenjena pogodba iz Priloge VII Uredbe 1013/2006/ES, če pogodba ne
učinkuje ali ne vsebuje obveznosti v skladu z 18. členom Uredbe 1013/2006/ES; 
8.     
v nasprotju z 18. členom Uredbe 1013/2006 prevoza ne spremlja dokument
iz Priloge VII, se ne predloži, ne predloži pravočasno ali predloži nepopoln
dokument iz Priloge VII, ali ne posreduje, ne posreduje pravočasno ali
posreduje nepopolne informacije iz Priloge VII; 
9.     
krši prepoved mešanja odpadkov med pošiljanjem v skladu z 19. členom
Uredbe 1013/2006/ES; 
10.  
ne hrani dokumentacije v zvezi s prijavljeno pošiljko odpadkov v skladu
s prvim odstavkom 20. člena Uredbe 1013/2006/ES; 
11.  
oseba, ki organizira pošiljko odpadkov, prejemnik ali objekt, ki prejme
odpadke, ne hrani informacij, danih na podlagi prvega odstavka 18. člena v
zvezi s pošiljko odpadkov v skladu z drugim odstavkom 20. člena Uredbe
1013/2006/ES; 
12.  
pošlje odpadke v nasprotju s četrtim odstavkom 22. člena Uredbe
1013/2006/ES ali ne prevzame nezakonite pošiljke nazaj v skladu z odločitvijo
Agencije o prevzemu nezakonitih pošiljk iz 24. člena Uredbe 1013/2006; 
13.  
ne poskrbi za vrnitev odpadkov ali ne poravna stroškov v skladu z 22.,
23., 24. in 25. členom Uredbe 1013/2006/ES; 
14.  
krši prepoved pošiljanja odpadkov iz Republike Slovenije skladno s 34.,
36., 39. in 40. členom Uredbe 1013/2006/ES; 
15.  
carinskim organom ne predloži izvoda transportnega dokumenta v skladu s
točko (c) tretjega odstavka 35. člena, točko (b) tretjega odstavka 38. člena,
točko (c) tretjega odstavka 42. člena, tretjim odstavkom 44. člena, 47. členom,
prvim in drugim odstavkom 48. člena Uredbe 1013/2006/ES; 
16.  
vozi odpadke v državo, ki je v skladu z določili točke (a) tretjega
odstavka 34. člena in točke (a) drugega pododstavka prvega odstavka 37. člena
Uredbe 1013/2006/ES, prepovedala uvoz teh odpadkov; 
17.  
krši prepoved pošiljanja odpadkov v Republiko Slovenijo v skladu s 41.
in 43. členom Uredbe 1013/2006/ES. 
(2) Za prekršek iz 6., 7., 8., 10. in 11. točke prejšnjega
odstavka se izreče globa od 4.500 do 15.000 eurov, za prekršek iz 1., 2., 3.,
4., 5., 9., 12., 13., 14., 15., 16. in 17. točke pa globa od 10.000 do 40.000
eurov. 
(3) Z globo od 1.500 do 4.100 eurov se kaznuje za prekršek iz
prvega odstavka tega člena odgovorna oseba pravne osebe in odgovorna oseba
samostojnega podjetnika posameznika. 
(4) Za prekršek iz 6., 7., 8., 10. in 11. točke prvega
odstavka tega člena se kaznuje fizična oseba z globo od 40 do 1.200 eurov, za
prekršek iz 1., 2., 3., 4., 5., 9., 12., 13., 14., 15., 16. in 17. točke pa z
globo od 800 do 1.200 eurov.
PREHODNE IN KONČNE DOLOČBE
18. člen
(dokončanje začetih postopkov)
Vse pošiljke odpadkov, za katere je bila dana prijava in za
katere je pristojni organ ciljne države potrdil prejem pred uveljavitvijo
Uredbe 1013/2006 (ES), se dokončajo po dosedanjih predpisih.
19. člen
(prenehanje veljavnosti)
Z dnem uveljavitve te uredbe preneha veljati Uredba o
čezmejnem pošiljanju odpadkov (Uradni list RS, št. 101/04 in 46/05).
20. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00719-80/2007/6
Ljubljana, dne 19. julija 2007
EVA 2007-2511-0014
Vlada Republike Slovenije
dr. Gregor Virant l.r. 
Minister