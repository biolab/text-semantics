1. člen
(namen pravilnika)
Ta pravilnik podrobneje ureja način vračila trošarine za
energente, ki se dokazljivo porabijo za kmetijsko in gozdarsko mehanizacijo, v
skladu s 94. členom Zakona o trošarinah (Uradni list RS, št 47/16; v nadaljnjem
besedilu: zakon), kriterije za določitev normativne porabe goriva in količino
goriva za katero je mogoče uveljavljati vračilo, vsebino zahtevka za vračilo in
potrebna dokazila.
2. člen
(kriteriji za določitev normativne porabe goriva)
(1) Normativna poraba goriva iz drugega odstavka
94. člena zakona, znaša:
1.     
200 litrov na hektar njive, njive za rejo polžev, jagod na njivi,
trajnih rastlin na njivskih površinah, rastlinjaka, rastlinjaka s sadnimi
rastlinami, matičnjaka, trajnega travnika, hmeljišča v premeni, ekstenzivnega
sadovnjaka, travinj z razpršenimi neupravičenimi značilnostmi, začasnih travinj
in kmetijskega zemljišča v pripravi;
2.     
420 litrov na hektar vinograda, intenzivnega sadovnjaka, hmeljišča,
oljčnika ali ostalih trajnih nasadov;
3.     
50 litrov na hektar plantaže gozdnega drevja;
4.     
15 litrov na hektar gozda.
(2) Za uveljavljanje pravice do vračila trošarine mora
skupna normativna poraba goriva znašati vsaj 540 litrov za kmetijsko
zemljišče in gozd iz 1. do 4. točke prejšnjega odstavka ali vsaj 150 litrov za
gozd iz 4. točke prejšnjega odstavka.
(3) Kot površina kmetijskih zemljišč v uporabi iz
drugega odstavka 94. člena zakona se za kmetijsko zemljišče iz 1. in 2. točke
prvega odstavka tega člena upošteva največja upravičena površina, za kmetijsko
zemljišče iz 3. točke prvega odstavka tega člena pa površina, kot jo izkazujejo
grafične enote rabe zemljišč kmetijskega gospodarstva (v nadaljnjem besedilu:
GERK) pod posamezno vrsto dejanske rabe, kakor je za posamezno kmetijsko
gospodarstvo, na dan 30. junija leta za katero se uveljavlja vračilo,
evidentirana v registru kmetijskih gospodarstev pri ministrstvu, pristojnem za
kmetijstvo. Kot površina gozdnih zemljišč v uporabi iz drugega in tretjega
odstavka 94. člena zakona se upošteva površina zemljišč, ki je po dejanski rabi
v zemljiškem katastru opredeljena kot gozd in je na dan 30. junija leta,
za katero se uveljavlja vračilo v uporabi upravičenca.
(4) Za odločanje o vračilu trošarine pridobi davčni organ
podatke o nosilcih in članih kmetijskega gospodarstva, podatke o članih
agrarnih skupnosti in podatke o površinah kmetijskih zemljišč od ministrstva,
pristojnega za kmetijstvo.
2.a člen
(normativna poraba goriva za gozdne površine, kjer se
izvajajo dela za odpravo posledic škode zaradi prenamnožitve populacij
podlubnikov)
(1) Ne glede na normativno porabo goriva za gozd iz
4. točke prvega odstavka 2. člena tega pravilnika znaša normativna
poraba goriva za upravičence iz 3. in 4. člena tega pravilnika, ki
izvajajo dela za odpravo posledic škode zaradi prenamnožitve populacij
podlubnikov, 60 litrov na hektar gozda. 
(2) Za izvajanje del za odpravo posledic škode zaradi
prenamnožitve populacij podlubnikov se štejeta dejanski posek in spravilo
lubadark v letu 2018, pri čemer je posek enak ali večji od 35 kubičnih metrov
na hektar gozda, na podlagi pravnomočne odločbe o sanitarni sečnji in izvedbi
varstvenih del, ki jo izda Zavod za gozdove Slovenije, in datuma izvedene
sečnje, ki ga v svoji evidenci vodi Zavod za gozdove Slovenije. Obseg poseka in
spravila lubadark na hektar gozda se določi iz podatkov odločbe o sanitarni
sečnji in izvedbi varstvenih del in zemljiškega katastra, in sicer kot količnik
med količino lubadark za posek v kubičnih metrih in skupno površino gozda
parcele po odločbi v hektarjih. 
(3) Davčni organ pridobi podatke iz odločb o sanitarni
sečnji in izvedbi varstvenih del ter o datumu opravljene sečnje od Zavoda za
gozdove Slovenije. 
(4) Upravičenci poleg podatkov v zahtevku za vračilo
trošarine iz prvega odstavka 3. oziroma prvega odstavka 4. člena tega pravilnika
navedejo parcelno številko, datum in številko odločbe iz drugega odstavka tega
člena.
3. člen
(letni zahtevek za vračilo trošarine za fizične osebe in
povprečni znesek za vračilo trošarine)
(1) Vračilo trošarine za energente, porabljene za
kmetijsko in gozdarsko mehanizacijo, upravičenec iz prvega odstavka 94. člena,
ki je fizična oseba, uveljavlja z zahtevkom za vračilo trošarine, ki vsebuje:
1.     
identifikacijske podatke upravičenca,
2.     
obdobje, za katero se uveljavlja vračilo trošarine,
3.     
podatek o količini goriva, za katerega se zahteva vračilo trošarine,
4.     
podatek o površini zemljišč v uporabi po vrsti rabe in
5.     
podatke, potrebne za nakazilo vračila trošarine.
(2) Vzorec obrazca za predložitev podatkov iz prejšnjega
odstavka (Zahtevek za vračilo trošarine za energente, porabljene za kmetijsko
in gozdarsko mehanizacijo za fizične osebe (TRO-A)) je objavljen na spletni
strani Finančne uprave Republike Slovenije.
(3) Za vračilo trošarine se upošteva povprečni znesek
trošarine za plinsko olje za pogonski namen v preteklem letu, ki ga ugotovi
ministrica za finance. Če se v posameznem letu trošarina ne spremeni, se
upošteva znesek trošarine, ki velja na prvi dan leta, na katero se zahtevek
nanaša.
(4) Pri uveljavljanju vračila trošarine za gorivo, porabljeno
za gozd, vlagatelj zahtevka za vračilo trošarine za kmetijsko gospodarstvo –
kmetijo oziroma z več lastniki ali uporabniki gozda zahtevku za vračilo
trošarine iz tega člena priloži pooblastilo z identifikacijskimi podatki vseh
lastnikov ali uporabnikov gozda ter njihovim podpisom, s katerim soglašajo, da
vlagatelj uveljavlja vračilo trošarine v imenu vseh upravičencev.
(5) Pri spremembi nosilca kmetijskega gospodarstva – kmetije v
obdobju uveljavljanja vračila trošarine za posamezno koledarsko leto se
upravičenost do vračila trošarine za koledarsko leto prizna novemu nosilcu.
4. člen
(zahtevek za vračilo trošarine za pravne osebe, člane
agrarne skupnosti in samostojne podjetnike posameznike ter povprečni znesek za
vračilo trošarine)
(1) Vračilo trošarine za energente, porabljene za
kmetijsko in gozdarsko mehanizacijo, upravičenci iz prvega odstavka 94. člena,
ki so pravne osebe, člani agrarnih skupnosti ali samostojni podjetniki
posamezniki, uveljavljajo z zahtevkom za vračilo trošarine, ki vsebuje:
1.     
identifikacijske podatke upravičenca,
2.     
obdobje, za katero se uveljavlja vračilo trošarine,
3.     
podatke o prodajalcu goriva ter vrsti in količini goriva, za katero se
zahteva vračilo trošarine po mesecih,
4.     
podatek o površini zemljišč v uporabi po vrsti dejanske rabe,
5.     
podatke, potrebne za nakazilo vračila trošarine, in
6.     
navedbo dokazil iz 5. člena tega pravilnika.
(2) Vzorec obrazca za predložitev podatkov iz prejšnjega
odstavka (Zahtevek za vračilo trošarine za energente, ki se porabijo za pogon
kmetijske in gozdarske mehanizacije za pravne osebe, agrarne skupnosti ali
samostojne podjetnike posameznike (TRO-B)) je objavljen na spletni strani
Finančne uprave Republike Slovenije.
(3) Za vračilo trošarine se upošteva povprečni znesek
trošarine za plinsko olje za pogonski namen, ki ga ugotovi ministrica za
finance, za mesec, za katerega se vračilo uveljavlja. Če se v posameznem mesecu
trošarina ne spremeni, se upošteva znesek trošarine, ki velja na prvi dan
meseca, na katerega se zahtevek nanaša.
5. člen
(računi o nabavljenem gorivu)
(1) Kot listine iz četrtega odstavka 94. člena zakona,
na podlagi katerih upravičenec, ki je fizična oseba, uveljavlja vračilo
trošarine, se upoštevajo izvirniki računov o nabavljenem gorivu.
(2) Računi iz petega odstavka 94. člena zakona, na
podlagi katerih upravičenec, ki je pravna oseba, član agrarne skupnost ali
samostojni podjetnik posameznik uveljavlja vračilo trošarine, se glasijo na
upravičenca in se lahko predložijo v izvirniku ali kopiji.
(3) Upravičenec lahko kot račun uveljavlja tudi račun za
strojno storitev, ki mu jo je izvajalec opravil na njegovem zemljišču, iz
drugega ali tretjega odstavka 94. člena zakona. Izvajalec storitve na izdanem
računu navede količino porabljenega goriva in izjavi, da sam za to količino
goriva ne bo uveljavljal vračila trošarine.
6. člen
(poraba goriva za vozila z vgrajenimi napravami)
Za vozila z vgrajenimi napravami, ki izpolnjujejo pogoje za
vračilo trošarine v skladu s 94. in 95. členom zakona, se za celotno količino
porabljenega goriva uveljavlja vračilo v skladu s 95. členom zakona.
7. člen
(nakazilo vračila trošarine)
Vračilo trošarine se upravičencu iz tega pravilnika nakaže na
transakcijski račun.

Pravilnik o načinu vračila trošarine za
energente, ki se porabijo za kmetijsko in gozdarsko mehanizacijo (Uradni list
RS, št. 70/17) vsebuje naslednji končni določbi:
»8. člen
(prenehanje uporabe)
Z dnem začetka uporabe tega pravilnika se preneha uporabljati
Pravilnik o načinu vračila trošarine za energente, ki se porabijo za pogon
kmetijske in gozdarske mehanizacije (Uradni list RS, št. 21/13, 54/14 in 47/16
ZTro-1).
9. člen
(uveljavitev in začetek
uporabe)
Ta pravilnik začne veljati naslednji dan po objavi v Uradnem listu
Republike Slovenije, uporablja pa se od 1. januarja 2018.«.

Pravilnik o dopolnitvi Pravilnika o načinu
vračila trošarine za energente, ki se porabijo za kmetijsko in gozdarsko
mehanizacijo (Uradni list RS, št. 8/18) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.