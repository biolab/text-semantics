I. SPLOŠNE DOLOČBE
1. člen
(vsebina pravilnika)
(1) Ta pravilnik določa pogoje za
iskanje arheoloških ostalin ter ureja način uporabe tehničnih sredstev za
iskanje, ugotavljanja usposobljenosti oseb, ki izvajajo iskanje, izdajanja
dovoljenj za iskanje arheoloških ostalin, dokumentiranja podatkov o lastnostih
in lokacijah zaznanih ostalin, fizične odstranitve najdb z arheološke ostaline,
odkrite pri iskanju, in njihove predaje pristojni organizaciji, obveščanja
pristojne organizacije o arheoloških ostalinah, odkritih pri iskanju, in o
drugih dejstvih, povezanih z iskanjem, izvedbe strokovnega nadzora nad iskanjem
arheoloških ostalin in zbiranja podatkov, pridobljenih z iskanjem arheoloških
ostalin.
(2) Iskanje arheoloških ostalin po tem
pravilniku so dejanja na zemljiščih, v podzemnih prostorih in vodi, ki so
opravljena zato, da se odkrijejo novi podatki o arheoloških ostalinah, ter
lahko vodijo v odkritje arheoloških najdišč in arheoloških najdb.
(3) Dokler iskanje ne posega
neposredno v arheološke ostaline, se ne šteje za arheološko raziskavo po 31.
členu ZVKD-1.
(4) Drugi izrazi, uporabljeni v tem
pravilniku, imajo enak pomen kot v ZVKD-1.
II. TEHNIČNA SREDSTVA IN USPOSOBLJENOST
2. člen
(tehnična sredstva za iskanje in omejitev
njihove uporabe)
(1) Za iskanje arheoloških ostalin se
lahko uporabljajo iskalnik (detektor) kovin, ultrazvočni senzor (sonar), magnetometer,
georadar in druge elektronske naprave za ta namen (v nadaljnjem besedilu:
tehnična sredstva).
(2) Uporaba tehničnih sredstev za
iskanje arheoloških ostalin je dopustna samo zunaj registriranih arheoloških
najdišč in ob predhodni pridobitvi dovoljenja za iskanje iz 4. člena tega
pravilnika.
3. člen
(strokovna usposobljenost oseb, ki izvajajo
iskanje)
(1) Oseba, ki izvaja iskanje (v
nadaljnjem besedilu: iskalec), mora biti strokovno usposobljena za iskanje, kar
se ugotavlja v postopku izdaje dovoljenja za iskanje.
(2) Strokovno usposobljena je fizična
oseba, ki izpolnjuje vsaj enega od naslednjih pogojev:
-       
izobrazba, pridobljena po študijskih programih prve stopnje s področja
arheologije ali primerljivega področja, oziroma raven izobrazbe, ki skladno z
zakonom ustreza izobrazbi, pridobljeni po študijskih programih za pridobitev
izobrazbe prve stopnje s področja arheologije ali primerljivega področja,
-       
reference s področja prepoznavanja in varstva arheoloških ostalin,
-       
izpopolnjevanje oziroma usposabljanje s področja varstva arheoloških
ostalin,
-       
status prostovoljca ali prostovoljca zaupnika, pridobljen na podlagi
102. člena ZVKD-1, ali
-       
strokovni naziv s področja varstva kulturne dediščine, pridobljen na
podlagi 103. člena ZVKD-1.
(3) Za reference s področja
prepoznavanja in varstva arheoloških ostalin se štejejo podatki o avtorstvu ali
soavtorstvu strokovnih ali znanstvenih objav s področja arheologije ter podatki
o sodelovanju pri arheoloških raziskavah ali drugih dejavnostih s področja
prepoznavanja in varstva ustrezne zvrsti kulturne dediščine, ki je zajeta v
pojmu arheološka ostalina (npr. orožje, strelivo, vojaška vozila in druge
vojaške ostaline iz prve in druge svetovne vojne, ki so bile pod zemljo ali
vodo vsaj 50 let).
(4) Za usposabljanje oziroma
izpopolnjevanje s področja prepoznavanja in varstva arheoloških ostalin se
štejejo organizirane oblike usposabljanja oziroma izpopolnjevanja, ki jih
izvede Zavod za varstvo kulturne dediščine Slovenije (v nadaljnjem besedilu:
zavod), državni oziroma pooblaščeni muzej ali javna raziskovalna organizacija s
področja ustrezne zvrsti kulturne dediščine, ki je zajeta v pojmu arheološka
ostalina.
(5) Za usposabljanje oziroma
izpopolnjevanje s področja prepoznavanja in varstva arheoloških ostalin, ki so
orožje, strelivo, vojaška vozila in druge vojaške ostaline iz prve in druge
svetovne vojne, ki so bile pod zemljo ali vodo vsaj 50 let, se štejejo
tudi organizirane oblike usposabljanja oziroma izpopolnjevanja, ki jih izvedejo
nevladne organizacije, delujoče v javnem interesu na področju varstva ustrezne
zvrsti kulturne dediščine, pod pogojem, da pri izvedbi usposabljanja oziroma
izpopolnjevanja sodeluje zavod.
III. DOVOLJENJE ZA ISKANJE ARHEOLOŠKIH OSTALIN
4. člen
(izdajanje dovoljenj za iskanje
arheoloških ostalin)
(1) Za iskanje arheoloških ostalin je
potrebno dovoljenje za iskanje arheoloških ostalin, ki ga izda zavod.
(2) Dovoljenje lahko pridobi fizična
oseba, ki je strokovno usposobljena za iskanje v skladu s 3. členom tega
pravilnika. V vlogi za izdajo mora prosilec navesti vrsto dovoljenja, ki ga
zahteva, ter priložiti program iskanja in dokazila o strokovni usposobljenosti.
(3) V programu iskanja prosilec
opredeli namen in cilje iskanja, tehnična sredstva in metode, ki jih namerava
uporabiti pri iskanju, način dokumentiranja izsledkov iskanja, čas iskanja in
območje, na katerem želi iskanje izvajati.
(4) Po potrebi lahko zavod prosilca
pokliče, da se izreče o določenih navedbah, da dopolni vlogo z drugimi
potrebnimi dokazili oziroma dovoljenji drugih organov, oziroma zavod izvede
druga dejanja, s katerimi se ugotovi dejansko stanje.
(5) Dovoljenje je lahko enkratno ali
odprto. Enkratno dovoljenje velja za čas iskanja do največ 30 dni. Odprto
dovoljenje velja za večje območje, ki ne sme biti večje od območja pristojnosti
dveh območnih enot zavoda, in za daljše obdobje, ki pa ne sme biti daljše od
enega leta in se izteče z zadnjim dnem koledarskega leta, v katerem je bilo
izdano. Zavod lahko odprto dovoljenje izda, če se dovoljenje nanaša na osebo,
ki je uspešno izvedla vsaj tri programe iskanja arheoloških ostalin na podlagi
enkratnih dovoljenj ali izkazuje zadostne reference s področja prepoznavanja in
varstva arheoloških ostalin ali druge ustrezne zvrsti kulturne dediščine, ki je
zajeta v pojmu arheološka ostalina.
(6) V dovoljenju zavod določi:
-       
vrsto dovoljenja (enkratno ali odprto),
-       
standarde, ki jih mora iskalec uporabljati pri iskanju,
-       
trajanje dovoljenja,
-       
kraj (območje), na katerega se dovoljenje nanaša,
-       
tehnična sredstva, ki jih je dovoljeno uporabiti za iskanje,
-       
pristojno organizacijo, ki jo mora iskalec obveščati o najdbah, odkritih
pri iskanju, in o drugih dejstvih, povezanih z iskanjem,
-       
metodo zbiranja podatkov, pridobljenih z iskanjem,
-       
način predaje podatkov in standarde za pripravo poročila o iskanju,
-       
način ravnanja z najdbami, ki so bile fizično odstranjene z odkrite
arheološke ostaline, in njihove predaje pristojni organizaciji,
-       
strokovnega nadzornika nad iskanjem ter način in obseg nadzora,
-       
morebitno obveznost in način sodelovanja pooblaščene osebe zavoda pri
iskanju ter
-       
morebitno obveznost in način obveščanja drugih organov o iskanju.
(7) Dovoljenje je vezano na osebo, ki
je vložila vlogo, in ni prenosljivo na drugo osebo.
IV. OBVEŠČANJE, ZBIRANJE IN DOKUMENTIRANJE PODATKOV
5. člen
(obveščanje o arheoloških ostalinah,
odkritih pri iskanju, in o drugih dejstvih, povezanih z iskanjem)
(1) Iskalec mora obveščati zavod o
arheoloških ostalinah, odkritih pri iskanju, in o drugih dejstvih, povezanih z
iskanjem.
(2) Če je odkrita arheološka ostalina
orožje, strelivo, drug vojaški material, vojaško vozilo, vojaško plovilo ali
njihov del, ki je bil pod zemljo ali vodo vsaj 50 let, in če iskalec sumi, da
obstaja nevarnost za ljudi in premoženje, mora ravnati v skladu s predpisi, ki
urejajo najdbo neeksplodiranih ubojnih sredstev.
6. člen
(zbiranje in dokumentiranje podatkov,
pridobljenih z iskanjem arheoloških ostalin)
(1) Ob iskanju je dovoljeno le
zbiranje podatkov o lokaciji zaznanih arheoloških ostalin in njihovih
lastnostih (materialu, gostoti pojavljanja, obstoju artefaktov ipd.), vidnih na
površini.
(2) Zaznane arheološke ostaline mora
iskalec dokumentirati v skladu s standardi, ki jih določi zavod in vključujejo
najmanj določanje lokacije ostalin s koordinatami v državnem koordinatnem
sistemu ter prikaz te lokacije na topografski podlagi (npr. na ortofoto
posnetku, pomorski karti, načrtu jame ali na drugem podrobnejšem načrtu).
Ostaline, vidne na površini, se dokumentirajo tudi z digitalno fotografijo in
skico okoliščin najdbe.
(3) Iskalec mora najpozneje v dveh mesecih
po končanem iskanju zavodu predati poročilo o izsledkih iskanja zaradi
nadaljnjih postopkov varstva, evidence raziskav in popularizacije. Poročilo, ki
obsega podatke o odkritih arheoloških ostalinah, vključno s podatki o lokaciji
arheoloških ostalin in drugo dokumentacijo, mora biti v celoti napisano v slovenskem
jeziku, zavodu pa mora biti predano natisnjeno in v digitalni obliki.
(4) Zavod izsledke iskanja na primeren
način vključi v evidenco arheoloških raziskav in v primeru strokovno identificiranega
arheološkega najdišča ministrstvu, pristojnemu za varstvo kulturne dediščine,
predlaga njegov vpis v register kulturne dediščine.
V. RAVNANJE OB ODKRITJU
7. člen
(dokumentiranje, fizična odstranitev in
predaja najdbe pristojni organizaciji)
(1) Če se ob iskanju odkrije
arheološka najdba, je njena fizična odstranitev z mesta in iz položaja, v
katerem je bila odkrita, dopustna le pod pogojem, da je bila najdba odkrita ali
zaznana na površini tal ali v površinski plasti, za katero se upravičeno
predvideva, da je bila v preteklosti bistveno preoblikovana zaradi naravnih
procesov in človekovih dejavnosti, npr. premešana zaradi oranja ali podobnih
poljedelskih oziroma gradbenih dejavnosti, in je odstranitev potrebna:
-       
zaradi zmanjšanja ali odprave nevarnosti za obstoj najdbe ali
-       
zaradi osnovne opredelitve arheološkega potenciala opazovanega območja,
če je fizična odstranitev predvidena v dovoljenju za iskanje.
(2) Če iskalec presodi, da je za
zmanjšanje ali odpravo nevarnosti za obstoj najdbe potrebna njena fizična
odstranitev z mesta in iz položaja, v katerem je bila odkrita, mora to storiti
in o tem nemudoma obvestiti pooblaščeno osebo zavoda oziroma ravnati v skladu z
določbami 26. člena ZVKD-1, ki urejajo ravnanje ob najdbi arheološke ostaline.
(3) V primeru iz prvega odstavka tega
člena mora iskalec pred odstranitvijo dokumentirati okoliščine najdbe v skladu
s standardi, ki jih določi zavod in vključujejo najmanj določanje lokacije
ostalin s koordinatami v državnem koordinatnem sistemu in prikaz te lokacije na
topografski podlagi (npr. na ortofoto posnetku, pomorski karti, načrtu
jame ali na drugem podrobnejšem načrtu) ter opis, digitalno fotografijo in
skico obsega, lastnosti in ohranjenosti arheološke ostaline.
(4) Najdbo, ki je bila fizično
odstranjena z mesta in iz položaja, v katerem je bila odkrita, mora iskalec
najpozneje v sedmih dneh po odstranitvi predati zavodu, do predaje pa z najdbo
ravnati v skladu z navodili pooblaščene osebe zavoda oziroma v skladu z
določili dovoljenja za iskanje.
(5) V primerih iz prvega do petega
odstavka tega člena pooblaščena oseba zavoda oziroma zavod ravna v skladu z
določbami 26. člena ZVKD-1.
VI. STROKOVNI NADZOR
8. člen
(opravljanje strokovnega nadzora nad
iskanjem arheoloških ostalin)
(1) Za opravljanje strokovnega nadzora
nad iskanjem arheoloških ostalin je pristojna pooblaščena oseba zavoda.
(2) Zavod lahko za opravljanje
strokovnega nadzora ali posameznih opravil strokovnega nadzora pooblasti
strokovno usposobljeno osebo državnega oziroma pooblaščenega muzeja ali javne
raziskovalne organizacije s področja ustrezne zvrsti kulturne dediščine, ki je
zajeta v pojmu arheološka ostalina.
(3) Za opravljanje posameznih opravil
strokovnega nadzora je lahko pooblaščen tudi prostovoljec zaupnik iz tretjega
odstavka 102. člena ZVKD-1, če ima ustrezen strokovni naziv in če je
opravljanje posameznih opravil strokovnega nadzora nad iskanjem arheoloških
ostalin določeno v pogodbi med prostovoljcem zaupnikom in zavodom.
9. člen
(zahteva za prekinitev iskanja)
(1) Strokovni nadzornik mora
zahtevati, da se iskanje arheoloških ostalin, ki ne poteka v skladu z določili
dovoljenja, prekine, in o tem nemudoma obvestiti inšpekcijsko službo, pristojno
za kulturno dediščino, pa tudi zavod, če strokovni nadzornik ni pooblaščena
oseba zavoda.
(2) Če inšpektor v postopku iz
prejšnjega odstavka ugotovi kršitev, zavod na podlagi inšpekcijske odločbe s
sklepom odvzame dovoljenje za iskanje.
VII. KONČNA DOLOČBA
10. člen
(končna določba)
Ta pravilnik začne veljati osmi dan po
objavi v Uradnem listu Republike Slovenije.
Št. 0070-11/2014/19
Ljubljana, dne 19. junija 2014
EVA 2014-3340-0013
dr. Uroš Grilc l.r.
Minister
za kulturo