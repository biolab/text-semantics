1. člen
(vsebina)
(1) Ta pravilnik določa pogoje za upravičenost do denarnih
prejemkov ter višino in način izplačila denarnih prejemkov, ki jih lahko osebe,
vključene v programe socialne aktivacije (v nadaljnjem besedilu: udeleženci),
pridobijo z vključitvijo v program.
(2) Udeleženec se v program vključi s podpisom pogodbe o
vključitvi osebe v izvajanje programa socialne aktivacije, ki predstavlja tudi
podlago za izplačilo denarnih prejemkov.
2. člen
(vrste denarnih prejemkov)
Udeleženec lahko z vključitvijo v program socialne aktivacije
pridobi pravico do izplačila naslednjih denarnih prejemkov:
-       
denarne nagrade,
-       
stroškov prevoza ter
-       
stroškov prehrane.
3. člen
(denarna nagrada)
(1) Udeleženec lahko v času vključenosti v program pridobi
pravico do denarne nagrade, glede na število ur dejanske prisotnosti v
programu.
(2) Višina denarne nagrade znaša 1,00 euro na uro dejanske
prisotnosti v programu.
(3) Prisotnost v programu se izkazuje z izpolnjeno listo prisotnosti
na strani izvajalca programa.
4. člen
(stroški prevoza)
(1) Stroški prevoza pripadajo udeležencu, katerega kraj
stalnega ali začasnega prebivališča je od kraja izvajanja aktivnosti programa
oddaljen najmanj en kilometer v eno smer. Za izračun stroškov prevoza se
upošteva kraj stalnega ali začasnega prebivališča, v katerem udeleženec v času
vključenosti v program dejansko prebiva.
(2) Stroški prevoza se izračunajo na podlagi najkrajše
razdalje iz prejšnjega odstavka. Za izračun razdalje se uporabi daljinomer, ki
je dostopen na spletni strani https://www.google.si/maps.
(3) Strošek prevoza znaša 0,23 eura za vsak kilometer.
(4) Stroški prevoza pripadajo udeležencu za vsak dan dejanske
prisotnosti v programu.
(5) Prisotnost v programu se izkazuje z izpolnjeno listo
prisotnosti na strani izvajalca programa.
(6) Višina stroška prevoza se enkrat letno, 1. februarja
tekočega leta, uskladi z javno objavljeno maloprodajno ceno motornega bencina –
95 oktanov. Strošek prevoza se zviša, če se cena bencina za mesec december
preteklega leta zviša za več kot pet odstotkov glede na mesec december predpreteklega
leta, in sicer za enak odstotek.
5. člen
(stroški prehrane)
(1) Udeleženec lahko v času vključenosti v program pridobi
pravico do stroškov prehrane.
(2) Višina stroška prehrane znaša 4,50 eura na dan dejanske
prisotnosti v programu, in je izplačana, če je udeleženec v posameznem dnevu v
programu prisoten najmanj štiri ure.
(3) Prisotnost v programu se izkazuje z izpolnjeno listo
prisotnosti na strani izvajalca programa.
6. člen
(izplačila denarnih prejemkov)
(1) Vsa izplačila denarnih prejemkov iz tega pravilnika
izvršuje izvajalec programa na transakcijski račun udeleženca, razen če banka
zavrne prošnjo udeleženca za odprtje transakcijskega računa. V teh primerih
izvajalec programa izvrši izplačila denarnih prejemkov v gotovini, neposredno
udeležencu.
(2) Izplačila mora izvajalec programa izvajati tedensko, in
sicer pod pogoji upravičenosti, določenimi s tem pravilnikom.
KONČNA DOLOČBA
7. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0072-21/2023
Ljubljana, dne 23. oktobra 2023
EVA 2023-2611-0058
Luka Mesec
minister
za delo, družino, socialne zadeve
in enake možnosti