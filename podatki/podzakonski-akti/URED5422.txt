1. člen
Ta uredba določa omejitve in prepovedi novega zaposlovanja in
dela tujcev po področjih dejavnosti, podjetjih, poklicih in iz določenih
regionalnih področij, na podlagi katerih Zavod Republike Slovenije za zaposlovanje
(v nadaljnjem besedilu: zavod) ne sme izdajati delovnih dovoljenj.
2. člen
(1) Izdaja novih dovoljenj za delo za sezonsko delo ni
dovoljena.
(2) Ministrstvo za delo, družino in socialne zadeve
lahko neizkoriščeni del kvote, namenjene za sezonska dela, razporedi za
katerikoli drug namen, določen v prvem odstavku 3. člena Uredbe o določitvi
kvote delovnih dovoljenj za leto 2010, s katero se omejuje število tujcev na
trgu dela (Uradni list RS, št. 8/10).
(3) V primeru da se del kvote iz prejšnjega odstavka
nameni za zaposlovanje tujcev, se dodatna kvota razdeli v skladu s 6. členom te
uredbe.
3. člen
(1) Ni dovoljena izdaja dovoljenj za delo za zastopnike,
tujcem s prebivališčem na območju Republike Kosovo, ki nimajo dovoljenja za
prebivanje v Republiki Sloveniji, razen za zastopanje srednjih in velikih
gospodarskih družb.
(2) Ni dovoljena izdaja dovoljenj za delo za zastopnike
podružnic gospodarskih družb in samostojnih podjetnikov s sedežem v Republiki
Sloveniji, tujcem s prebivališčem na območju Republike Kosovo, ki nimajo
dovoljenja za prebivanje v Republiki Sloveniji, razen zastopnikom podružnic
srednjih in velikih gospodarskih družb.
(3) Ni dovoljena izdaja dovoljenj za zaposlitev za zaposlovanje
brez kontrole trga dela večinskih lastnikov gospodarskih družb, tujcem s
prebivališčem na območju Republike Kosovo, ki nimajo dovoljenja za prebivanje v
Republiki Sloveniji, razen večinskim lastnikom srednjih in velikih gospodarskih
družb.
(4) Ni dovoljena izdaja dovoljenj za delo za zastopnike
podružnic gospodarskih družb s sedežem v tretjih državah, tujcem s
prebivališčem na območju Republike Kosovo, ki nimajo dovoljenja za prebivanje v
Republiki Sloveniji.
4. člen
Ni dovoljena izdaja novih dovoljenj za zaposlitev delodajalcem,
ki na podlagi že izdanih dovoljenj za zaposlitev v roku štirih mesecev od
izdaje dovoljenja za zaposlitev tujca niso prijavili v socialno zavarovanje.
Prepoved velja do prijave v socialno zavarovanje vseh tujcev, ki jim je bilo
izdano dovoljenje za zaposlitev pred več kot štirimi meseci.
5. člen
(1) Ni dovoljena izdaja dovoljenj za zaposlitev delodajalcem
za poklice iz zabavnega in artističnega programa v nočnih lokalih, za tujce, ki
za vstop v Republiko Slovenijo potrebujejo vizum, razen za tujce, ki so
državljani držav, ki imajo z Evropsko unijo sklenjen sporazum o vizumskih
olajšavah.
(2) Dovoljeno izvajanje zabavnih in artističnih programov
v nočnih lokalih se omeji le na eno lokacijo, ki je v lasti ali najemu
delodajalca, in jo delodajalec navede pri vlogi za izdajo dovoljenja za zaposlitev.
(3) Izvajanje zabavnih in artističnih programov na
drugih lokacijah se šteje za zaposlitev oziroma za delo na črno in se kaznuje v
skladu z določbami zakona, ki ureja prepoved dela in zaposlovanja na črno.
6. člen
Kvota neizkoriščenih dovoljenj za zaposlitev od 8.800
dovoljenj, določenih z Uredbo o določitvi kvote delovnih dovoljenj za leto
2010, s katero se omejuje število tujcev na trgu dela (Uradni list RS, št.
8/10), se od dneva uveljavitve te uredbe omeji na območja posameznih držav
tako, da se razdeli na naslednji način:
-      
95 odstotkov za tujce s prebivališčem na območju držav Bosne in
Hercegovine, Republike Črne Gore, Republike Hrvaške, Republike Makedonije in
Republike Srbije in
-      
5 odstotkov za tujce s prebivališčem na območju drugih tretjih držav.
7. člen
(1) V primeru da je kvota dovoljenj za zaposlitev iz prejšnjega
člena izkoriščena, se lahko dovoljenje za zaposlitev izda v okviru
nerazporejene kvote v višini 1.000 delovnih dovoljenj iz tretjega odstavka 3.
člena Uredbe o določitvi kvote delovnih dovoljenj za leto 2010, s katero se
omejuje število tujcev na trgu dela (Uradni list RS, št. 8/10).
(2) Dovoljenje za zaposlitev se lahko izda tujcu z izobrazbo,
primerljivo najmanj z višješolsko oziroma višjo strokovno izobrazbo na šesti
ravni v skladu z Uredbo o uvedbi in uporabi klasifikacijskega sistema
izobraževanja in usposabljanja (Uradni list RS, št. 46/06), kateremu bo
delodajalec izplačeval plačo najmanj v višini 2,5 minimalne plače.
(3) Zavod lahko preverja višino izplačanih plač tujcem
iz prejšnjega odstavka.
(4) V primeru da delodajalec ne izplača plače v višini,
določeni v drugem odstavku tega člena, se dovoljenje za zaposlitev razveljavi,
delodajalcu pa v času veljavnosti te uredbe ni dovoljeno izdati novih dovoljenj
za zaposlitev.
8. člen
Za namen izvajanja te uredbe se za tujce, ki v potnem listu
nimajo vpisanega prebivališča, šteje, da imajo prebivališče na območju države,
ki je potni list izdala.

Uredba o omejitvah in prepovedih zaposlovanja
in dela tujcev (Uradni list RS, št. 12/10)
vsebuje naslednjo prehodno in končno določbo:
»9. člen
Ta uredba ne velja za vloge za izdajo delovnih dovoljenj, ki
so bile vložene do dneva njene uveljavitve.
10. člen
Ta uredba začne veljati naslednji dan po objavi v Uradnem
listu Republike Slovenije in velja do 30. aprila 2010 oziroma do njene
razveljavitve pred tem datumom.«.

Uredba o spremembi Uredbe omejitvah in
prepovedih zaposlovanja in dela tujcev (Uradni list RS, št. 33/10)
spreminja 10. člen uredbe tako, da se glasi:
»10. člen
Ta uredba začne veljati naslednji dan po objavi v Uradnem
listu Republike Slovenije in velja do 31. decembra 2010 oziroma do njene
razveljavitve pred tem datumom.«;
ter vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.