1. člen
(vsebina sklepa)
Ta sklep določa postopek in pogoje za uvedbo, trgovanje in
poravnavo transakcij z investicijskimi kuponi vzajemnega sklada na
organiziranem trgu vrednostnih papirjev ter seznam organiziranih trgov
vrednostnih papirjev, na katerih se lahko trguje z investicijskimi kuponi
vzajemnega sklada.
2. člen
(pojmi)
Za namene tega sklepa veljajo naslednje opredelitve pojmov:
1.     
vzdrževalec trga je oseba, ki neprekinjeno nastopa na trgu finančnih
instrumentov, pripravljena poslovati za svoj račun s kupovanjem in prodajanjem
finančnih instrumentov v breme lastnega kapitala po cenah, ki jih določi sama;
2.     
indikativna čista vrednost sredstev pomeni mero vrednosti čiste
vrednosti sredstev UCITS ETF iz 9. člena tega sklepa znotraj istega dne, ki
temelji na zadnjih razpoložljivih podatkih; indikativna čista vrednost sredstev
ni vrednost, po kateri vlagatelji kupujejo in prodajajo svoje enote premoženja
na sekundarnem trgu.
3. člen
(izdaja in razveljavitev nematerializiranih investicijskih
kuponov)
(1) Če pravila upravljanja vzajemnega sklada določajo,
da se investicijski kuponi vzajemnega sklada v skladu s petim odstavkom 227.
člena Zakona o investicijskih skladih in družbah za upravljanje (Uradni list
RS, št. 31/15 in 81/15; v nadaljnjem besedilu: ZISDU-3) izdajo kot
nematerializirani vrednostni papirji, mora družba za upravljanje izdajo in
razveljavitev investicijskih kuponov opravljati po postopku izdaje in
razveljavitve nematerializiranih vrednostnih papirjev prek istega plavajočega
računa za izdajo in izbris investicijskih kuponov (v nadaljnjem besedilu:
plavajoči račun) v skladu s Pravili poslovanja KDD – Centralne klirinškodepotne
družbe, d.d., Ljubljana (Uradni list RS, št. 69/12 in 28/15) in v skladu s tem
sklepom.
(2) Plavajoči račun za izdajo in izbris
nematerializiranih investicijskih kuponov vzajemnega sklada mora voditi
skrbnik, ki za vzajemni sklad opravlja skrbniške storitve.
(3) Družba za upravljanje mora s skrbnikom skleniti
posebno pogodbo o opravljanju storitve iz prejšnjega odstavka.
(4) Pogodbo iz prejšnjega odstavka mora družba za
upravljanje predložiti Agenciji za trg vrednostnih papirjev (v nadaljnjem besedilu:
Agencija) v osmih dneh po njeni sklenitvi.
4. člen
(nalog za izdajo nematerializiranih investicijskih kuponov)
(1) Nalog za izdajo nematerializiranih investicijskih
kuponov vzajemnega sklada prek plavajočega računa mora obsegati:
1.     
bistvene sestavine investicijskih kuponov, ki so predmet izdaje;
2.     
podatke o skrbniku, ki ga družba za upravljanje (izdajatelj) z nalogom
pooblašča za vodenje plavajočega računa;
3.     
količino (število) investicijskih kuponov, ki naj jih klirinškodepotna družba
prenese v dobro plavajočega računa.
(2) Nalogu iz prvega odstavka mora družba za upravljanje
priložiti naslednje listine:
1.     
pravila upravljanja vzajemnega sklada;
2.     
soglasje Agencije k pravilom upravljanja vzajemnega sklada;
3.     
dovoljenje Agencije za sklenitev pogodbe o opravljanju skrbniških
storitev s skrbnikom iz 2. točke prvega odstavka tega člena.
(3) Če je klirinškodepotna družba v zvezi s prejšnjo
izdajo nematerializiranih investicijskih kuponov že odprla plavajoči račun, prenese
dodatno količino investicijskih kuponov na podlagi naloga družbe za upravljanje
za tak prenos.
(4) Nalog iz tretjega odstavka tega člena mora obsegati:
1.     
oznako in identifikacijsko številko investicijskih kuponov;
2.     
dodatno količino (število), ki naj jih klirinškodepotna družba prenese v
dobro plavajočega računa.
(5) Nalogu iz tretjega odstavka tega člena ni treba
priložiti nobenih listin.
5. člen
(zamenjava investicijskih kuponov)
(1) Če družba za upravljanje na podlagi pravil
upravljanja vzajemnega sklada opravi zamenjavo investicijskih kuponov
vzajemnega sklada, ki so bili izdani kot pisne listine, za nematerializirane investicijske
kupone, mora nalog za zamenjavo obsegati:
1.     
bistvene sestavine investicijskih kuponov;
2.     
podatke o imetnikih investicijskih kuponov, ki naj se jim izdajo
nematerializirani investicijski kuponi v zamenjavo za nematerializirane
investicijske kupone.
(2) Ne glede na prvi odstavek 2. člena tega sklepa se
izdaja nematerializiranih investicijskih kuponov opravi po postopku enofazne
izdaje v dobro računov imetnikov iz 2. točke prvega odstavka tega člena.
(3) Šteje se, da so investicijski kuponi, izdani kot
pisne listine, razveljavljeni z dnem, ko klirinškodepotna družba na podlagi
naloga iz prvega odstavka tega člena opravi prenos nematerializiranih
investicijskih kuponov v dobro računov imetnikov iz 2. točke prvega odstavka
tega člena.
(4) Družba za upravljanje mora hkrati z nalogom iz
prvega odstavka tega člena klirinškodepotni družbi izdati tudi nalog za odprtje
plavajočega računa za izdajo in izbris investicijskih kuponov vzajemnega
sklada.
(5) Za nalog iz četrtega odstavka tega člena se smiselno
uporabljajo določbe prvega in drugega odstavka 4. člena tega sklepa.
6. člen
(trgovanje s prenosljivimi investicijskimi kuponi)
(1) Prenosljiv investicijski kupon vzajemnega sklada
mora biti uvrščen v trgovanje na najmanj enem izmed organiziranih trgov držav
članic iz 1. ali 2. točke prvega odstavka 237. člena ZISDU‑3.
(2) Pogoje za uvedbo in trgovanje s prenosljivimi
investicijskimi kuponi vzajemnega sklada določa organizator trga iz prejšnjega
odstavka.
7. člen
(uvrstitev na organiziran trg)
Družba za upravljanje mora zagotoviti, da bodo prenosljivi
investicijski kuponi vzajemnega sklada uvrščeni na tisti organizirani trg
vrednostnih papirjev iz prvega odstavka prejšnjega člena, za katerega
organizacija, ki za ta organizirani trg izvaja storitev poravnave transakcij,
sklenjenih na tem organiziranem trgu, in organizacija, ki vodi centralni
register nematerializiranih vrednostnih papirjev, v katerega so vpisani
prenosljivi investicijski kuponi vzajemnega sklada, zagotavljata upoštevanje
določb osmega in devetega odstavka 227. člena ZISDU-3.
8. člen
(trgovanje na organiziranem trgu zunaj Republike Slovenije)
(1) Če se s prenosljivim investicijskim kuponom
vzajemnega sklada trguje samo na organiziranem trgu zunaj Republike Slovenije,
mora družba za upravljanje zagotoviti, da so podatki o trgovanju javno
objavljeni v enakem obsegu in na enak način, kot zagotavlja organizator trga,
tudi v Republiki Sloveniji.
(2) Če organizator trga ne zagotavlja objave podatkov o
vrednosti enote premoženja vzajemnega sklada skupaj s podatki o trgovanju, mora
družba za upravljanje zagotoviti, da so ti podatki objavljeni enako pogosto in
na enakovreden način kot podatki o trgovanju.
(3) Družba za upravljanje, ki je zaradi uvrstitve
investicijskih kuponov na organizirani trg zunaj Republike Slovenije dolžna
objavljati obvestila o svojem poslovanju in o poslovanju vzajemnega sklada tudi
zunaj Republike Slovenije, mora zagotoviti sočasno objavo obvestil z enako
vsebino tudi v Republiki Sloveniji.
9. člen
(uporaba oznake UCITS ETF)
(1) UCITS ETF je vzajemni sklad, s katerega vsaj enim
razredom investicijskih kuponov se dnevno trguje na vsaj enem organiziranem
trgu ali večstranskem sistemu trgovanja, in ki ima vsaj enega vzdrževalca trga,
ki si prizadeva za zagotovitev, da se tržna vrednost enot premoženja ali delnic
na borzi bistveno ne razlikuje od čiste vrednosti sredstev in od indikativne
čiste vrednosti sredstev, če se ta izračunava.
(2) Vzajemni sklad, ki izpolnjuje pogoje iz prejšnjega
odstavka tega člena uporablja oznako UCITS ETF v imenu, pravilih upravljanja,
prospektu, dokumentu s ključnimi podatki za vlagatelje in tržni komunikaciji.
(3) Če se tržna kapitalizacija enot UCITS ETF iz
prejšnjega odstavka bistveno razlikuje od njegove čiste vrednosti sredstev, se
imetnikom investicijskih kuponov, ki so svoje investicijske kupone pridobili na
organiziranem trgu, omogoči odkup investicijskih kuponov v skladu z devetim
odstavkom 227. člena ZISDU-3. Družba za upravljanje o odkupu investicijskih kuponov
izven organiziranega trga objavi informacijo na način in v skladu z določbami
zakona, ki ureja obveznost razkrivanja informacij o javnih družbah.
(4) Vzajemni sklad, ki ne izpolnjuje pogojev iz tega
člena, ne sme uporabljati identifikacijskih oznak »UCITS ETF«, »ETF« ali
»kotirajoči investicijski sklad«.
KONČNI DOLOČBI
10. člen
(prenehanje uporabe sklepa)
Z dnem uveljavitve tega se preneha uporabljati Sklep o
trgovanju z investicijskimi kuponi vzajemnega sklada na organiziranem trgu
(Uradni list RS, št. 33/12 in 31/15 – ZISDU-3).
11. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-23/2015-3
Ljubljana, dne 25. januarja 2016
EVA 2016-1611-0030
Predsednik sveta
Agencije za trg vrednostnih papirjev
mag. Miloš Čas l.r.