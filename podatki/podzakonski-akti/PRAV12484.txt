I. SPLOŠNE DOLOČBE
1. člen
S tem pravilnikom se ureja način in postopek potrjevanja
učbenikov, ki so namenjeni učencem, dijakom in udeležencem izobraževanja
odraslih (v nadaljnjem besedilu: udeleženci izobraževanja).
2. člen
(1) Učbenik je osnovno učno gradivo za doseganje
vzgojno-izobraževalnih ciljev in standardov znanja, opredeljenih v učnem načrtu
oziroma katalogu znanja. Z didaktično-metodično organizacijo vsebin in
prirejeno likovno ter grafično opremo podpira poučevanje in učenje. Vsebina in
struktura učbenika omogočata samostojno učenje udeležencev izobraževanja in
pridobivanje različnih ravni ter vrst znanja. Učbenik je vezan na šolski
predmet oziroma modul in določeno stopnjo izobraževanja. Učbenik je tudi berilo
kot zbirka besedil, izbranih skladno s cilji učnega načrta.
(2) Učbenik je lahko v tiskani, elektronski ali v
tiskani in elektronski obliki.
(3) Učbeniki v elektronski obliki (v nadaljnjem
besedilu: e-učbeniki) so razvrščeni v dve ravni. V prvi ravni so digitalizirani
učbeniki (v nadaljnjem besedilu: d-učbeniki), ki so elektronske izdaje
tiskanih učbenikov in vsebujejo samo besedilo in slike. V drugi ravni so
interaktivni učbeniki (v nadaljnjem besedilu: i-učbeniki), ki vključujejo
interaktivne elemente, konstrukcije in interaktivne naloge z večkratno povratno
informacijo v besedilo. I-učbenik lahko omogoča shranjevanje odgovorov in
spremljavo uporabnika.
(4) Učbenik v tiskani obliki in d-učbenik za doseganje
vzgojno-izobraževalnih ciljev ne zahtevata neposrednega vpisovanja in
vrisovanja rešitev ter odgovorov na vprašanja.
3. člen
(1) Pristojni strokovni svet potrdi učbenik, ki:
-       
je skladen s cilji sistema vzgoje in izobraževanja v Republiki Sloveniji,
določenimi v zakonu, ki ureja organizacijo in financiranje vzgoje in
izobraževanja,
-       
je po ciljih, standardih znanja in vsebinah usklajen z veljavnim učnim
načrtom oziroma s katalogom znanja,
-       
je skladen s sodobnimi spoznanji stroke oziroma strok, ki opredeljujejo
predmet ali poklicno področje,
-       
je metodično-didaktično ustrezen,
-       
v skladu z normativi in merili, ki jih sprejme Zavod Republike Slovenije
za šolstvo, prispeva k znižanju teže šolskih torbic,
-       
je primeren razvojni stopnji in starosti udeležencev izobraževanja,
-       
je jezikovno pravilen in ustrezen, tehnično ustrezen in estetsko ter
vizualno ustrezno oblikovan.
(2) Za učbenike prvega vzgojno-izobraževalnega obdobja
je obvezna tudi ocena razvojno psihološke ustreznosti. Predlagatelj lahko doda
oceno razvojno psihološke ustreznosti tudi za učbenike do konca obveznega
izobraževanja.
(3) Pristojni strokovni svet lahko potrdi isti učbenik
za določen predmet oziroma modul, ki je vključen v različne programe in stopnje
poklicnega in strokovnega izobraževanja. V takšnem primeru morajo biti vsebine
za posamezne programe in stopnje posebej označene in didaktično prilagojene.
4. člen
Učbeniki ne smejo vsebovati reklamnih sporočil in oglasov. Izjemoma
lahko pristojni strokovni svet dovoli objavo reklamnih sporočil in oglasov le v
učbenikih za strokovne module v poklicnem in strokovnem izobraževanju, kadar
fizične ali pravne osebe, ki nastopajo v pravnem prometu in ki so vsebinsko povezane
s strokovnim področjem, na katerem nastaja nek učbenik, prispevajo sredstva za
nastanek posameznih učbenikov. Te fizične ali pravne osebe smejo biti navedene
v kolofonu, v tiskanem učbeniku logotip ter kratka predstavitev podjetja le na
zadnjih dveh notranjih straneh, v e-učbeniku pa ločeno od izobraževalnih
vsebin.
5. člen
Katalog potrjenih učbenikov je objavljen na spletni strani
ministrstva, pristojnega za izobraževanje (v nadaljnjem besedilu: ministrstvo).
Zavod Republike Slovenije za šolstvo, Center Republike Slovenije za poklicno
izobraževanje in Andragoški center Republike Slovenije (v nadaljnjem besedilu:
pristojni javni zavodi) skrbijo za sprotno posodabljanje podatkov o potrditvah učbenikov.
V Katalogu potrjenih učbenikov se objavi naslov učbenika, razred, letnik,
stopnja izobraževanja, predmet, modul, program, priimek in ime avtorja oziroma
prevajalca, založnika, leto potrditve ter povezava za dostop do e-učbenika.
6. člen
Pristojni strokovni svet imenuje komisijo za učbenike (v
nadaljnjem besedilu: komisija). Člani komisije, ki obravnavajo posamezni
učbenik, ne smejo biti avtorji, soavtorji ali recenzenti učbenikov oziroma
svetovalci pri pripravi učbenikov, ki jih obravnavajo. V primeru učbenika, pri
katerem je član komisije avtor, soavtor, recenzent ali svetovalec, komisija to
uradno zabeleži na začetku postopka in člana komisije, ki je sodeloval pri
učbeniku, izloči iz nadaljnjega postopka obravnave učbenika.
7. člen
(1) Komisija v postopku potrjevanja učbenikov opravlja
naslednje naloge:
-       
pripravi strokovne podlage za presojo gradiv,
-       
pripravi predloge obrazcev, ki omogočajo pridobitev vseh ocen v skladu s
3. členom tega pravilnika:
1.     
obrazec za prijavo predloga učbenika,
2.     
obrazec za ocene recenzentov,
3.     
obrazec za oceno o usklajenosti učbenika s cilji, standardi znanja in
vsebinami, opredeljenimi v učnem načrtu oziroma katalogu znanja, ki jo izdela
pristojni javni zavod,
4.     
obrazec za pripravo predloga sklepa o potrditvi učbenika,
-       
ugotavlja, ali predlog za potrditev učbenika vključuje vse elemente
vloge iz 10. člena tega pravilnika,
-       
za vsak obravnavan učbenik pripravi za pristojni strokovni svet obrazec
s predlogom sklepa o potrditvi ali nepotrditvi učbenika in ga pošlje
pristojnemu strokovnemu svetu,
-       
ugotavlja, ali obstajajo razlogi za izdajo učbenika v več delih,
-       
imenuje strokovnega recenzenta in
-       
opravlja druge naloge v zvezi s potrjevanjem učbenikov.
(2) Predloge obrazcev iz druge alineje prejšnjega
odstavka komisija predloži v potrditev pristojnemu strokovnemu svetu.
8. člen
(1) Pristojni javni zavod v postopku potrjevanja
učbenikov opravlja naslednje naloge:
-       
enkrat letno pripravi predlog potreb po novih učbenikih,
-       
oceni, ali je učbenik za posamezen predmet oziroma modul usklajen s
cilji, standardi znanja in vsebinami, opredeljenimi v učnem načrtu oziroma
katalogu znanja,
-       
oceni, ali je učbenik metodično-didaktično ustrezen, 
-       
oceni, ali je učbenik primeren razvojni stopnji in starosti udeležencev
izobraževanja,
-       
oceni, ali je učbenik jezikovno pravilen in ustrezen,
-       
oceni, ali je e-učbenik razvrščen v ustrezno raven,
-       
oceni, ali je učbenik glede na določilo 3. člena tega pravilnika o
zmanjševanju teže šolskih torbic ustrezen,
-       
oceni učbenik in oceno posreduje komisiji ter v primeru negativne ocene
navede konkretne neustreznosti,
-       
oceni utemeljenost izdaje učbenika v več delih in
-       
opravlja druge naloge, potrebne za delo komisije in za odločanje na
pristojnem strokovnem svetu.
(2) Pristojni javni zavod izdela oceno o skladnosti
učbenikov s cilji, standardi znanja in vsebinami, opredeljenimi v učnem načrtu
oziroma katalogu znanja. Vse ocene, določene v prejšnjem odstavku, in celotno
dokumentacijo posreduje komisiji najpozneje v roku 45 dni od dne, ko ga je
komisija k temu pisno pozvala. Če komisija v tem roku ne prejme ocene, tajnik
komisije pisno obvesti ministrstvo.
(3) Delavec pristojnega javnega zavoda oziroma oseba, ki
jo pristojni javni zavod pozove, da obravnava posamezni učbenik, ne sme biti
avtor, soavtor ali recenzent učbenikov oziroma svetovalec pri pripravi
učbenika, ki ga obravnava.
II. POSTOPEK POTRJEVANJA UČBENIKA
9. člen
(1) Delovni predlog učbenika, ki je v skladu z
2. členom tega pravilnika, lahko predložijo pristojnemu strokovnemu svetu
v potrditev avtor, prevajalec, podjetje, zavod oziroma druga pravna ali fizična
oseba (v nadaljnjem besedilu: predlagatelj).
(2) Pred vložitvijo delovnega predloga učbenika
predlagatelj zaprosi komisijo pri pristojnem strokovnem svetu za imenovanje
strokovnega recenzenta, ki ga predlaga sam. Če predlog predlagatelja ni popoln,
lahko komisija s sklepom imenuje dodatnega recenzenta. Pri tem se komisija
lahko posvetuje s pristojnimi javnimi in drugimi zavodi.
(3) Po dokončnosti sklepa o imenovanju strokovnega
recenzenta predlagatelj predloži v potrditev delovni predlog celotnega
jezikovno, vsebinsko in tehnično urejenega učbenika z naslovno stranjo, ki
vsebuje naziv programa, predmeta oziroma modula, razred oziroma letnik, ter
raven v primeru e-učbenika, in sicer:
-       
učbenik, namenjen za tisk, mora biti v dokončnem 1:1 formatu, s
pisnimi izjavami recenzentov, ki so opravili pregled,
-       
e-učbenik mora biti v dokončnem formatu, s pisnimi izjavami recenzentov,
ki so opravili pregled.
(4) Predlagatelj pri uvoženih učbenikih za tuje jezike
predloži pristojnemu strokovnemu svetu besedilo za naslovno stran v
slovenščini, ki bo objavljeno na prvi notranji strani učbenika ali na čelni
naslovni strani posebne priloge o zahtevnostnih ravneh, ki je sestavni del
učbenika.
(5) Za učbenike s področja šolstva narodnosti lahko
predlagatelj pristojnemu strokovnemu svetu predloži tudi prevode že potrjenih
slovenskih učbenikov v italijanski ali madžarski jezik. Če gre samo za prevod
in se učbenik po vsebini in obliki ne spremeni, predlagatelj poleg izdelanega
učbenika predloži le:
-       
izjavo lektorja o jezikovni pravilnosti in ustreznosti ter
-       
izjavo strokovnjaka o strokovni ustreznosti prevoda.
(6) Če se prevod učbenika s področja šolstva narodnosti
dopolni z novimi vsebinami ali spremeni, velja enak postopek kot za vse ostale
učbenike.
(7) Predlagatelj predloži učbenik, za katerega želi
potrditev, komisiji pri pristojnem strokovnem svetu.
10. člen
(1) Predlagatelj mora oddati vsaj tri izvode delovnega
predloga učbenika s podpisi recenzentov. Vsaj eden od treh izvodov mora biti v
barvah. Če je učbenik za razred ali letnik sestavljen iz več delov, mora
predlagatelj hkrati predložiti vse dele.
(2) Pri delovnem predlogu e-učbenika mora predlagatelj
oddati vsaj tri uporabniška imena za dostop, izvod na ustreznem nosilcu in
izjavo predlagatelja o istovetnosti delovnega predloga e-učbenika na dan oddaje
vloge.
(3) Predlagatelj mora predložiti še:
1.     
obrazec za prijavo predloga učbenika v potrditev, ki vsebuje izjavo o
ustreznosti iz sedme alineje prvega odstavka 3. člena tega pravilnika, ter
izjavo založnika in avtorja ali avtorjev o materialnih avtorskih pravicah do
učbenika, ob upoštevanju izjem, ki veljajo za invalidne osebe v skladu z
zakonom, ki ureja avtorsko in sorodne pravice. Za uvožene učbenike predlagatelj
priloži izjavo tujega založnika ali ekskluzivnega uvoznika, če je znan
slovenski zastopnik, pa njegovo izjavo;
2.     
recenzentske ocene delovnega predloga učbenika na predpisanem obrazcu,
in sicer:
- 
o skladnosti s sodobnimi spoznanji stroke oziroma strok, ki
opredeljujejo predmet oziroma področje,
- 
o metodično-didaktični ustreznosti,
- 
o razvojnopsihološki ustreznosti.
(4) Predloženi učbenik mora biti dopolnjen in popravljen
v skladu s pripombami in priporočili recenzentov.
11. člen
(1) Recenzent, ki poda oceno o skladnosti učbenika s
sodobnimi spoznanji stroke oziroma strok, ki opredeljujejo predmet oziroma
poklicno področje ustrezne smeri, mora biti strokovnjak z znanstvenim naslovom
za določen predmet, predmetno ali strokovno področje oziroma z najvišjo možno
stopnjo izobrazbe, ki jo je v Republiki Sloveniji na določenem področju mogoče
pridobiti.
(2) Recenzent, ki poda oceno o metodično-didaktični
ustreznosti, mora biti vzgojitelj, učitelj, predavatelj višje strokovne šole,
učitelj praktičnega pouka ali strokovnjak z znanstvenim naslovom za področje
metodike in didaktike.
(3) Recenzent, ki poda oceno o razvojno psihološki
ustreznosti, mora biti strokovnjak s področja razvojne psihologije.
(4) Recenzent, ki obravnava posamezni učbenik, ne sme
biti avtor ali soavtor učbenika oziroma svetovalec pri pripravi učbenika, ki ga
recenzira.
(5) Stroške recenzij krije predlagatelj. Ob izidu
potrjenega učbenika predlagatelj objavi vsaj eno recenzijo učbenika na svoji
spletni strani oziroma na platnicah učbenika.
12. člen
(1) Če predlagatelj ne predloži vse dokumentacije,
določene v 10. členu tega pravilnika, ga tajnik komisije v petih delovnih dneh
po prejemu gradiva pisno pozove, da vlogo dopolni.
(2) Če je vloga nepopolna, komisija o svojih ugotovitvah
seznani predlagatelja, ki mora vlogo dopolniti v roku 30 dni. O tem komisija
seznani pristojni strokovni svet.
(3) Če predlagatelj do roka, navedenega v prejšnjem
odstavku, učbenika ne dopolni, komisija vlogo zavrže.
(4) Postopek potrjevanja se začne z dnem, ko je vloga
popolna.
13. člen
(1) Tajnik komisije najpozneje v petnajstih dneh po
prejemu popolne vloge pošlje delovni predlog učbenika na pristojni javni zavod
in ga pisno pozove k izdelavi ocene v skladu z 8. členom tega pravilnika.
(2) Po prejemu ocene pristojnega javnega zavoda lahko
komisija pridobi dodatno oceno strokovnjaka ter ponovno preuči celotno
dokumentacijo.
(3) Komisija v 90 dneh od prejema ocene pristojnega
javnega zavoda oziroma dodatne ocene strokovnjaka pošlje pristojnemu
strokovnemu svetu predlog sklepa za potrditev oziroma zavrnitev učbenika.
14. člen
(1) Sklepi pristojnega strokovnega sveta o potrjenih
učbenikih se objavijo v Katalogu potrjenih učbenikov.
(2) Pristojni strokovni svet v sklepu o potrditvi
učbenika navede:
-       
naslov učbenika,
-       
razred, letnik ali stopnjo izobraževanja, predmet oziroma modul in
program, za katerega je učbenik potrjen,
-       
ime in priimek avtorja, urednika, ilustratorja, prevajalca, recenzentov
in lektorja,
-       
leto izdaje ter
-       
ime in naslov založnika.
(3) Informacija o potrditvi mora biti objavljena v
učbeniku.
(4) Uvoženi učbenik mora imeti na notranji naslovni
strani ali najmanj na čelni naslovni strani posebno prilogo, ki je sestavni del
učbenika, in navedbo sklepa o potrditvi učbenika.
(5) Založnik mora izdati učbenik v taki vsebini in
obliki, kot je bila potrjena na pristojnem strokovnem svetu.
15. člen
(1) Pristojni javni zavod v postopku potrjevanja novega
ali spremenjenega učnega načrta oziroma kataloga znanja izdela oceno o
skladnosti že potrjenih učbenikov s cilji, standardi znanja in vsebinami,
opredeljenimi v novem ali spremenjenem učnem načrtu oziroma katalogu znanja, in
jo posreduje skupaj s predlogom novega ali spremenjenega učnega načrta oziroma
kataloga znanja pristojnemu strokovnemu svetu v sprejem.
(2) Če pristojni strokovni svet potrdi skladnost
učbenikov iz prejšnjega odstavka tega člena, izda sklep o ponovni potrditvi
učbenika. V primeru neskladnosti učbenika s cilji, standardi znanja in
vsebinami, opredeljenimi v učnem načrtu oziroma katalogu znanja, pristojni
strokovni svet izda sklep o prenehanju uporabnosti učbenika.
(3) Obrazce za oceno, predlog sklepa o ponovni potrditvi
in predlog sklepa o prenehanju uporabnosti učbenika pripravi pristojni javni
zavod ter jih predloži v potrditev pristojnemu strokovnemu svetu.
(4) Če želi predlagatelj spremeniti potrjen učbenik pred
spremembo učnega načrta oziroma kataloga znanja, mora delovni predlog
spremenjenega učbenika ponovno predložiti v potrditev.
(5) Pristojni javni zavod črta iz Kataloga potrjenih
učbenikov učbenik, ki mu je na podlagi sklepa pristojnega strokovnega sveta
prenehala uporabnost.
(6) Ne glede na določbe drugega in petega odstavka tega
člena se učbenik, ki mu je na podlagi sklepa pristojnega strokovnega sveta
prenehala uporabnost, uporablja do konca tekočega šolskega leta.
16. člen
Predlagatelj v 14 dneh po izidu učbenika predloži štiri
izvode učbenika komisiji na naslov sedeža pristojnega strokovnega sveta.
Komisija pošlje en izvod učbenika pristojnemu javnemu zavodu in enega
ministrstvu, pristojnemu za izobraževanje. V primeru e-učbenika predlagatelj
posreduje elektronski naslov, na katerem je e-učbenik objavljen.
III. RAZVELJAVITEV POTRDITVE UČBENIKA
17. člen
(1) Če komisija po izidu učbenika ugotovi, da je ta
izdelan drugače, kot je bilo navedeno v dokončni vlogi za potrditev, oziroma
drugače, kot je bilo navedeno v sklepu pristojnega strokovnega sveta, in zato
ne izpolnjuje pogojev, določenih s tem pravilnikom, obvesti predlagatelja, da v
roku, ki ga določi komisija, popravi učbenik. O tem komisija obvesti tudi
pristojni javni zavod. Če učbenika ni mogoče popraviti oziroma ga predlagatelj
ne popravi v roku, predlaga komisija pristojnemu strokovnemu svetu, da
razveljavi sklep o potrditvi učbenika.
(2) Če komisija po izidu učbenika prejme obvestilo o
domnevnih strokovnih napakah v že potrjenem učbeniku, določi recenzente, ki
podajo ponovno oceno o skladnosti učbenika s sodobnimi spoznanji stroke oziroma
strok. Če je iz recenzij razvidno, da učbenik vsebuje strokovne napake, se
sklep o potrditvi učbenika razveljavi, stroške dodatne recenzije pa krije
predlagatelj učbenika.
IV. VARSTVO PRAVIC PREDLAGATELJA
18. člen
(1) Zoper sklep pristojnega strokovnega sveta se lahko
predlagatelj pritoži, če meni, da je bil kršen za potrditev določeni postopek
in je kršitev lahko bistveno vplivala na odločitev.
(2) Predlagatelj vloži pritožbo v petnajstih dneh po
prejemu sklepa na ministrstvo.
(3) O pritožbi odloči minister, pristojen za
izobraževanje.

Pravilnik o potrjevanju učbenikov (Uradni list
RS, št. 34/15) vsebuje naslednje prehodne in
končne določbe:
»V. PREHODNE IN KONČNE DOLOČBE
19. člen
Ne glede na 15. člen tega pravilnika pristojni javni zavod
uvede v petnajstih dneh od uveljavitve tega pravilnika postopek ugotavljanja
ustreznosti že potrjenih učbenikov in do 31. maja 2015 črta iz Kataloga
potrjenih učbenikov učbenike, katerim je na podlagi sklepa pristojnega
strokovnega sveta prenehala uporabnost.
20. člen
Postopki potrjevanja učbenikov, začeti pred uveljavitvijo
tega pravilnika, se dokončajo v skladu s pravilnikom, ki je veljal do
uveljavitve tega pravilnika.
21. člen
Ne glede na določbe tretjega in šestega odstavka
15. člena tega pravilnika šole lahko za prvo in drugo vzgojno-izobraževalno
obdobje v primeru proračunskih nezmožnosti v šolskih letih 2015/2016 in
2016/2017 uporabljajo učbenike, ki jim je s sklepom pristojnega strokovnega
sveta prenehala uporabnost.
22. člen
Z dnem uveljavitve tega pravilnika preneha veljati Pravilnik o
potrjevanju učbenikov (Uradni list RS, št. 57/06, 45/10, 52/11 in 41/13).
23. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o potrjevanju učbenikov (Uradni list RS, št. 27/17) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po objavi v Uradnem
listu Republike Slovenije.«.