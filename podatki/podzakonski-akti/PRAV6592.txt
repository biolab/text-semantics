I. SPLOŠNE DOLOČBE
1. člen
Ta pravilnik ureja specializacijo iz medicinske biokemije (v
nadaljnjem besedilu: specializacija), določa trajanje in potek specializacije,
postopek odobritve, mentorstvo, imenovanje izpitne komisije, način opravljanja
specialističnega izpita in druga vprašanja v zvezi s specialističnim
izpopolnjevanjem.
V postopku pri odločanju o odobritvi oziroma neodobritvi specializacije
Zbornica laboratorijske medicine Slovenije (v nadaljnjem besedilu: zbornica) v
skladu z določbami zakona, ki ureja splošni upravni postopek, izda odločbo.
2. člen
Specializacija je posebna oblika podiplomskega
izpopolnjevanja in usposabljanja, ki je potrebna za opravljanje zahtevnejših
del na področju medicinske biokemije.
3. člen
Zbornica potrebe po specializacijah v mreži javne zdravstvene
službe vodi na podlagi podatkov, ki jih prejme od izvajalcev javne zdravstvene
službe in strokovnih združenj do konca oktobra za naslednje leto in podatkov o
prostih specializantskih delovnih mestih.
Zbornica vodi tudi evidenco odobrenih in opravljenih specializacij.
4. člen
Specializacija obsega pridobivanje teoretičnih znanj in praktično
usposabljanje v skladu s programom specializacije, ki je določen v prilogi 1 tega
pravilnika, in se zaključi s specialističnim izpitom.
Specializacija traja praviloma neprekinjeno 48 mesecev. Izjemoma
se specializacijo lahko skrajša na predlog glavnega mentorja, toda za največ 12
mesecev.
5. člen
Specializacijo se lahko odobri zdravstvenemu delavcu ali
zdravstvenemu sodelavcu, ki ima zaključen univerzitetni študij farmacije,
biokemije, kemije ali medicine ali druge ustrezne univerzitetne smeri,
opravljen strokovni izpit s področja zdravstvene dejavnosti in vsaj eno leto
delovnih izkušenj v medicinskem laboratoriju (v nadaljnjem besedilu: specializant).
Če ima specializant zaključen univerzitetni študij druge ustrezne
smeri, o možnosti vpisa odloča Komisija za specializacije pri zbornici po
pridobitvi mnenja Katedre za klinično biokemijo Fakultete za farmacijo.
II. PROGRAM SPECIALIZACIJE
6. člen
Program specializacije določi zbornica v sodelovanju s Katedro
za klinično biokemijo Fakultete za farmacijo in RSK za laboratorijsko
diagnostiko.
V programu specializacije se določi:
-       
vsebina in trajanje posameznih delov specializacije,
-       
obseg znanja in veščine ter druge zahteve, ki jih mora specializant
osvojiti do zaključka specializacije.
III. POOBLAŠČENI IZVAJALCI SPECIALIZACIJE
7. člen
Specializacija se opravlja v enem ali več zdravstvenih zavodih
ali pri zasebnih zdravstvenih delavcih, ki jih v skladu s pravilnikom, ki
določa pogoje, ki jih morajo izpolnjevati zdravstveni zavodi ali zasebni zdravstveni
delavci za izvajanje programov specializacije, pooblasti minister, pristojen za
zdravje, tako da ima specializant zagotovljeno možnost za pridobivanje potrebnega
obsega znanja in veščin določenega ožjega strokovnega področja zdravstvene dejavnosti
(v nadaljnjem besedilu: pooblaščeni izvajalec).
8. člen
Če za del programa specializacije ni ustreznega pooblaščenega
izvajalca v Republiki Sloveniji ali ta nima prostih specializantskih mest, ki
bi omogočali izvedbo specializacije v predvidenem roku, se ta opravi pri
ustreznih izvajalcih v drugih državah Evropske unije.
IV. ODOBRITEV SPECIALIZACIJE
9. člen
Postopek za odobritev specializacije se začne z vlogo delodajalca,
kjer je specializant zaposlen, če gre za specializanta, ki ni zaposlen, pa na
njegov predlog.
Vloga z utemeljitvijo potrebe po specializaciji za določenega
specializanta se vloži na zbornico.
Vlogi iz prejšnjega odstavka je potrebno
priložiti dokumentacijo, iz katere je razvidno, da specializant izpolnjuje
pogoje za odobritev specializacije iz 5. člena tega pravilnika.
10. člen
Zbornica izda odločbo o odobritvi specializacije, v kateri je
naveden začetek specializacije, rok za zaključek specializacije in glavni
mentor.
Odločbo iz prejšnjega odstavka se pošlje specializantu, delodajalcu
in glavnem mentorju. Glavni mentor o odobreni specializaciji obvesti
pooblaščenega izvajalca.
11. člen
Na podlagi pravnomočne odločbe iz prvega odstavka prejšnjega
člena skleneta specializant in delodajalec pogodbo o medsebojnih pravicah in
obveznostih.
12. člen
Pooblaščeni izvajalec določi datum začetka usposabljanja, upoštevajoč
odločbo o odobritvi specializacije in razpoložljiva mesta usposabljanja.
V. MENTORSTVO
13. člen
Ves čas specializacije ima specializant glavnega mentorja, na
posameznih specializantskih delovnih mestih v poteku specializacije pa tudi
neposredne mentorje. 
Seznam glavnih in neposrednih mentorjev za vsako leto določi
zbornica na predlog pooblaščenih izvajalcev.
14. člen
Glavni mentor je imenovan med specialisti medicinske biokemije
z učiteljskim nazivom, nazivom svetnika ali višjega svetnika s strokovnega
področja, na katerem poteka specializacija. Glavni mentor je lahko tudi
specialist z najmanj 5 leti izkušenj na svojem področju.
Zbornica določi seznam glavnih mentorjev na predlog Katedre
za klinično biokemijo Fakultete za farmacijo, Kliničnega inštituta za klinično
kemijo in biokemijo Kliničnega centra Ljubljana in RSK za laboratorijsko
diagnostiko.
Neposredni mentor je praviloma specialist medicinske biokemije
z vsaj tremi leti specialističnih izkušenj. Za ozko opredeljene dejavnosti iz programa
specializacije je lahko neposredni mentor strokovnjak svojega področja brez
specializacije.
15. člen
Glavni mentor lahko istočasno skrbi za največ tri
specializante, neposredni pa za enega.
16. člen
Naloge glavnega mentorja so naslednje:
-       
pripravi načrt izvajanj programa specializacije,
-       
usklajuje in nadzira potek specializacije ter s tem zagotavlja, da
specializacija poteka skladno s programom specializacije,
-       
sodeluje z neposrednimi mentorji in spremlja njihovo delo,
-       
ocenjuje napredovanje znanja specializanta,
-       
predlaga podaljšanje določenega dela specializacije, če ugotovi, da
specializant v predvidenem času ni pridobil zadostnega obsega znanja in veščin,
-       
predlaga skrajšanje določenega dela specializacije, če ugotovi, da je
specializant že opravil določen obseg usposabljanja iz programa specializacije
že v okviru drugih izobraževanj,
-       
organizira skupinske oblike usposabljanja specializantov.
Neposredni mentor usposablja in nadzira specializanta na
svojem delovnem mestu, preverja pridobljena znanja in poroča glavnemu mentorju
o napredovanju znanja specializanta. Poleg tega sodeluje pri skupinskih oblikah
usposabljanja specializantov.
17. člen
Zbornica lahko v primeru nespoštovanja mentorskih dolžnosti
glavnega mentorja razreši in imenuje drugega mentorja.
18. člen
Plačilo mentorskega dela se opredeli v kolektivni pogodbi za
dejavnost zdravstva.
VI. POTEK SPECIALIZACIJE
19. člen
Potek specializacije po programu specializacije določita glavni
mentor in specializant.
Potek specializacije se vpisuje v »List specializanta«, ki je
v prilogi 2 tega pravilnika.
20. člen
Specializant lahko v času specializacije samostojno opravlja
le dela in naloge, za katere je usposobljen, dela in naloge s specialističnega
področja pa le pod nadzorom glavnega ali neposrednega mentorja.
21. člen
V čas specializacije se lahko všteva podiplomsko in drugo
izobraževanje ter usposabljanje, ki je v skladu s programom ali delom programa
specializacije.
O skladnosti in priznanju dobe izobraževanja in usposabljanja
iz prejšnjega odstavka s programom specializacije odloči zbornica na predlog
Komisije za specializacije pri zbornici.
22. člen
Specializantu, ki mu pred potekom odobrene specializacije preneha
delovno razmerje pri delodajalcu, za katerega potrebe je bila specializacija
odobrena, ta specializacija preneha.
23. člen
Redni letni dopust se všteva v čas specializacije.
Prekinitve specializacije zaradi bolezni, izrednega dopusta in
drugih razlogov, ki skupaj ne trajajo dalj kot dvajset delovnih dni v
koledarskem letu, ne podaljšujejo celotnega trajanja specializacije. Pri daljši
odsotnosti zaradi bolezni, porodniškega dopusta ali drugih upravičenih razlogov,
se čas specializacije ustrezno podaljša. O podaljšanju specializacije odloči na
predlog glavnega mentorja zbornica.
VII. SPECIALISTIČNI IZPIT
24. člen
Specializant, ki je opravil predpisan program specializacije,
lahko pristopi k specialističnemu izpitu (v nadaljnjem besedilu: izpit), ki
obsega teoretični in praktični del.
25. člen
Vlogo za opravljanje izpita specializant ali njegov
delodajalec pošlje na zbornico. K vlogi je treba priložiti ustrezno izpolnjen
»List specializanta« in mnenje glavnega mentorja o pripravljenosti
specializanta za izpit.
26. člen
Zbornica s sklepom odobri specializantu opravljanje izpita,
ko ugotovi, da je pravilno in v celoti opravil predpisani program
specializacije in druge dogovorjene obveznosti ter mu določi čas in kraj izpita
ter izpitno komisijo.
Sklep iz prejšnjega odstavka mora biti specializantu vročen
najpozneje trideset dni pred predvidenim datumom izpita.
Sklep iz prvega odstavka tega člena se pošlje specializantu, glavnemu
mentorju, članom izpitne komisije in delodajalcu specializanta.
27. člen
Specializant opravlja izpit pred izpitno komisijo.
Predsednika in dva člana izpitne komisije ter zapisnikarja imenuje zbornica med
fakultetnimi učitelji, svetniki in višjimi svetniki tako, da imata vsaj
predsednik in en član izpitne komisije specializacijo iz medicinske biokemije.
28. člen
Če specializant neupravičeno ne pride na izpit ali odstopi od
že začetega izpita, se šteje, da izpita ni opravil.
Iz upravičenih razlogov kandidata (bolezni, nenadne nujne
zadržanosti) lahko predsednik izpitne komisije odredi preložitev
specialističnega izpita, vendar za največ 6 tednov. V vsakem drugem primeru se
izpit razpiše ponovno.
29. člen
Izpitna komisija odloča z večino glasov.
Uspeh specializanta na izpitu se ocenjuje z »opravil« ali »ni
opravil«.
Če specializant izkaže izjemno, nadpovprečno znanje, lahko
izpitna komisija oceni njegovo znanje z »opravil s pohvalo «. Taka odločitev
mora biti sprejeta soglasno. 
Predsednik komisije sporoči specializantu uspeh v prisotnosti
vseh članov komisije in zapisnikarja takoj po izpitu.
30. člen
O poteku izpita zapisnikar piše zapisnik na obrazec, ki je v
prilogi 3 tega pravilnika. Zapisnik podpišejo vsi člani komisije. Zapisnikar
pošlje zapisnik zbornici najpozneje v 15 dneh po dnevu opravljanja izpita.
31. člen
Specializant, ki izpita prvič ne opravi, ga ima pravico ponavljati
v roku, ki ga določi izpitna komisija, vendar ne prej kot po treh mesecih po prvem
neuspešnem izpitu oziroma ne prej kot po šestih mesecih po drugem neuspešnem izpitu.
Če specializant še tretjič ne opravi izpita, mu izpitna komisija
lahko specializacijo podaljša za najmanj tri mesece in največ za eno leto za
dopolnitev vrzeli v znanju in postavi še druge posebne zahteve.
Če specializant izpita ne opravi tudi po usposabljanju iz prejšnjega
odstavka, izpita ne more več opravljati.
32. člen
Specializantu, ki je opravil specialistični izpit, zbornica na
obrazcu iz priloge 4 tega pravilnika izda potrdilo in podeli naslov specialist
oziroma specialistka medicinske biokemije, ki je enakovreden naslovu »evropski
specialist klinične kemije in laboratorijske medicine«.
Potrdilo je javna listina, ki jo
podpišeta predsednik izpitne komisije in predsednik zbornice.
VIII. SPECIALIZACIJE SPECIALIZANTOV, KI SO KVALIFIKACIJO ZA
OPRAVLJANJE REGULIRANEGA POKLICA PRIDOBILI V TRETJI DRŽAVI OZIROMA V DRUGI
DRŽAVI ČLANICI EVROPSKE UNIJE
33. člen
Specializant, ki je kvalifikacijo za opravljanje reguliranega
poklica, določenega v Seznamu poklicev v zdravstveni dejavnosti (Uradni list
RS, št. 82/04, 110/04 – popr. in 40/06), pridobil v tretji državi, lahko v
Republiki Sloveniji opravlja specializacijo pod pogoji in v skladu s postopkom,
ki so določeni z zakonom in s tem pravilnikom ter po programu, ki velja za delavca,
ki je kvalifikacijo za opravljanje reguliranega poklica, določenega v Seznamu
poklicev v zdravstveni dejavnosti, pridobil v Republiki Sloveniji.
Za odobritev specializacije mora delavec, poleg vloge, ministrstvu
predložiti:
-       
dokazilo o zaključenem univerzitetnem izobraževanju in dokazilo o
pravici do samostojnega opravljanja poklica v Republiki Sloveniji,
-       
izjavo delodajalca oziroma delodajalcev, da je delavec pri njem oziroma
pri njih samostojno opravljal delo v medicinskem laboratoriju.
Delavec, ki je kvalifikacijo za opravljanje reguliranega poklica,
določenega v Evidenci reguliranih poklicev oziroma reguliranih poklicnih
dejavnosti v Republiki Sloveniji (Uradni list RS, št. 44/04), pridobil v drugi
državi članici Evropske unije, mora vlogi za odobritev specializacije priložiti
odločbo o priznanju kvalifikacije za opravljanje poklica v Republiki Sloveniji,
pridobljeno v postopku za priznanje kvalifikacij v skladu z Zakonom o postopku
priznavanja kvalifikacij državljanom držav članic Evropske unije za opravljanje
reguliranih poklicev oziroma reguliranih poklicnih dejavnosti v Republiki
Sloveniji (Uradni list RS, št. 21/02), in izjavo delodajalca oziroma delodajalcev,
da je delavec pri njem oziroma pri njih samostojno opravljal delo v medicinskem
laboratoriju.
IX. POSEBNE DOLOČBE
34. člen
Specializantu, ki je opravil specialistični izpit pred 25.
Junijem 1991 v eni od republik bivše Socialistične federativne republike
Jugoslavije, se specialistični izpit prizna pod pogoji in po postopku iz tega
pravilnika.
X. PREHODNE IN KONČNE DOLOČBE
35. člen
Specializant, ki je do uveljavitve tega pravilnika opravil več
kot polovico obsega usposabljanja po programu specializacije, lahko zaključi
specializacijo po določbah dosedanjih predpisov, vendar se mora prijaviti na
izpit v največ 4 letih po uveljavitvi tega pravilnika.
36. člen
Z dnem, ko začne veljati ta pravilnik, se za specializacijo iz
medicinske biokemije preneha uporabljati Pravilnik o specializacijah zdravstvenih
delavcev in zdravstvenih sodelavcev (Uradni list RS, št. 37/04 in 25/06).
37. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0220-17/2006
Ljubljana, dne 9. junija 2006
EVA 2005-2711-0044
dr. Borut Božič l.r.
Predsednik
Zbornice laboratorijske
medicine Slovenije
Soglašam!
Andrej Bručan l.r.
Minister
za zdravje

Priloga
1: Program specializacije iz medicinske biokemije
Priloga
2: List specializanta
Priloga
3: Zapisnik o specialističnem izpitu iz medicinske biokemije
Priloga
4: Potrdilo o specialističnem izpitu