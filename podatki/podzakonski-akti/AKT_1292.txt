I. SPLOŠNE DOLOČBE
1. člen
(ustanovitev)
(1) Sklad za financiranje razgradnje Nuklearne elektrarne
Krško in odlaganje radioaktivnih odpadkov iz Nuklearne elektrarne Krško, ki je
bil ustanovljen z Zakonom o skladu za financiranje razgradnje Nuklearne elektrarne
Krško in odlaganja radioaktivnih odpadkov iz Nuklearne elektrarne Krško (Uradni
list RS, št. 47/03 – uradno prečiščeno besedilo in 68/08), z dnem uveljavitve
Zakona o Javnem skladu Republike Slovenije za financiranje razgradnje Nuklearne
elektrarne Krško in odlaganja radioaktivnih odpadkov in izrabljenega goriva iz
Nuklearne elektrarne Krško (Uradni list RS, št. 130/22; v nadaljnjem besedilu:
ZSFR-1) nadaljuje svoje delo kot Javni sklad za financiranje razgradnje
Nuklearne elektrarne Krško in odlaganja radioaktivnih odpadkov in izrabljenega
goriva iz Nuklearne elektrarne Krško (v nadaljnjem besedilu: sklad).
(2) Sklad je ustanovljen do začetka izvajanja dolgoročnega
nadzora in vzdrževanja po zaprtju odlagališča visokoradioaktivnih odpadkov in
izrabljenega goriva.
(3) Sklad deluje kot javni sklad po Zakonu o javnih skladih
(Uradni list RS, št. 77/08, 8/10 – ZSKZ-B, 61/20 – ZDLGPE in 206/21 – ZDUPŠOP,
v nadaljnjem besedilu: ZJS-1).
2. člen
(ustanovitelj)
(1) Ustanovitelj sklada je Republika Slovenija.
(2) Pravice in dolžnosti ustanovitelja izvaja Vlada Republike
Slovenije.
(3) Sklad spada v delovno področje ministrstva, pristojnega
za energijo.
3. člen
(firma)
(1) Ime sklada je: Javni sklad Republike Slovenije za
financiranje razgradnje Nuklearne elektrarne Krško in odlaganja radioaktivnih
odpadkov in izrabljenega goriva iz Nuklearne elektrarne Krško.
(2) Skrajšano ime sklada je: Sklad NEK.
4. člen
(sedež in naslov)
(1) Sedež sklada je v Krškem.
(2) Poslovni naslov sklada je: Cesta 4. julija 42, 8270
Krško. Sprememba sedeža sklada ne pomeni spremembe akta o ustanovitvi.
5. člen
(žig)
Sklad ima žig pravokotne oblike. Žig vsebuje firmo ali
skrajšano firmo sklada, njegov znak in sedež.
II. NAMEN IN DEJAVNOST SKLADA
6. člen
(namen)
(1) Namen sklada je zagotavljanje sredstev za financiranje
vseh dejavnosti v zvezi z razgradnjo Nuklearne elektrarne Krško (v nadaljnjem
besedilu: NEK) in odlaganjem vseh radioaktivnih odpadkov (v nadaljnjem
besedilu: RAO) in izrabljenega goriva (v nadaljnjem besedilu: IG), nastalih v
času obratovanja in razgradnje NEK, ki jih je v skladu z 11. členom Pogodbe med
Vlado Republike Slovenije in Vlado Republike Hrvaške o ureditvi statusnih in
drugih pravnih razmerij, povezanih z vlaganjem v Nuklearno elektrarno Krško,
njenim izkoriščanjem in razgradnjo (Uradni list RS – Mednarodne pogodbe, št.
5/03; v nadaljnjem besedilu: meddržavna pogodba) dolžna zagotavljati Republika
Slovenija.
(2) Za uresničevanje namena iz prejšnjega odstavka sklad
zbira finančna sredstva, z njimi upravlja ter skrbi za njihovo ohranitev in
rast.
7. člen
(dejavnosti po standardni klasifikaciji)
Dejavnosti sklada po Uredbi o standardni klasifikaciji
dejavnosti (Uradni list RS, št. 69/07 in 17/08) so:
-       
84.110 Splošna dejavnost javne uprave,
-       
64.990 Druge nerazvrščene dejavnosti finančnih storitev, razen
zavarovalništva in dejavnosti pokojninskih skladov.
III. PREMOŽENJE SKLADA
8. člen
(premoženje sklada)
(1) Premoženje sklada na dan uveljavitve ZSFR-1 znaša
218.106.148,66 eura.
(2) Vrednost namenskega premoženja sklada na dan uveljavitve
ZSFR-1 znaša 1.000.000 eurov.
(3) Ne glede na peti odstavek 11. člena ZJS-1 se namensko
premoženje sklada ne sme zmanjšati pod 1.000.000 eurov, sicer mora ustanovitelj
v sklad vplačati dodatno namensko premoženje ali pa začeti postopek likvidacije
sklada.
IV. PRISTOJNOSTI USTANOVITELJA IN ORGANI SKLADA
9. člen
(pristojnosti ustanovitelja)
Ustanovitelj:
-       
določi namen sklada, zaradi katerega je sklad ustanovljen,
-       
sprejme akt o ustanovitvi,
-       
sprejme poslovno politiko sklada,
-       
sprejme letno poročilo sklada,
-       
odloča o povečanju kapitala sklada,
-       
imenuje in razrešuje članice oziroma člane (v nadaljnjem besedilu: člane)
nadzornega sveta in direktorja sklada,
-       
na predlog nadzornega sveta imenuje revizorja,
-       
odloča o likvidaciji sklada,
-       
odloča o drugih zadevah skladno z zakonom in aktom o ustanovitvi sklada.
10. člen
(organi sklada)
Organa sklada sta nadzorni svet in direktorica ali direktor
(v nadaljnjem besedilu: direktor).
11. člen
(nadzorni svet)
(1) Nadzorni svet ima pet članov, in sicer predsednico ali
predsednika (v nadaljnjem besedilu: predsednik), namestnico ali namestnika
predsednice ali predsednika (v nadaljnjem besedilu: namestnik predsednika) in
tri članice ali člane (v nadaljnjem besedilu: član).
(2) Za člana nadzornega sveta je lahko imenovana oseba, ki je
strokovnjak za ekonomska, finančna ali pravna vprašanja, pri čemer mora biti z
vsakega od navedenih strokovnih področij imenovan v nadzorni svet vsaj en član.
(3) Vsaj en član nadzornega sveta mora biti javni uslužbenec
oziroma javna uslužbenka ministrstva, pristojnega za finance, vsaj en član
nadzornega sveta mora biti javni uslužbenec oziroma javna uslužbenka
ministrstva, pristojnega za energijo, in vsaj en član nadzornega sveta mora
biti predstavnik lokalne skupnosti, na območju katere stoji NEK.
(4) Člani nadzornega sveta so imenovani za dobo štirih let z
možnostjo ponovnega imenovanja.
(5) Za člana nadzornega sveta sklada je lahko imenovana le
oseba, ki izpolnjuje naslednje pogoje:
-       
je ustrezno strokovno usposobljena za ekonomska, finančna ali pravna
vprašanja in ima pridobljeno izobrazbo po študijskem programu druge stopnje
oziroma izobrazbo tehnične, naravoslovne, pravne ali ekonomske smeri, ki
ustreza ravni izobrazbe, pridobljene po študijskih programih druge stopnje, in
je v skladu z zakonom, ki ureja slovensko ogrodje kvalifikacij, uvrščena na 8.
raven slovenskega ogrodja kvalifikacij,
-       
ima vsaj osem let delovnih izkušenj,
-       
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, in ni bila obsojena na nepogojno kazen zapora v
trajanju več kot šest mesecev, prav tako pa zoper osebo ni bila vložena
pravnomočna obtožnica zaradi naklepnega kaznivega dejanja, ki se preganja po
uradni dolžnosti,
-       
nad njo ni bil začet postopek osebnega stečaja.
(6) Člani nadzornega sveta ne morejo biti osebe, zaposlene v
skladu, druge osebe, katerih funkcija ali dejavnost je po zakonu nezdružljiva s
članstvom v nadzornem svetu, in osebe, ki so povezane z zavezancem za plačilo
dajatve.
(7) Člani nadzornega sveta morajo na svoji prvi seji, ki jo
skliče direktor ali predstojnik ustanovitelja, vodi pa jo najstarejši član
nadzornega sveta, izmed sebe izvoliti predsednika in namestnika predsednika
nadzornega sveta. Namestnik predsednika v odsotnosti predsednika vodi seje z
enakimi pooblastili, pravicami in odgovornostmi, kot jih ima predsednik
nadzornega sveta.
(8) Predsednik nadzornega sveta je izvoljen, če zanj glasuje
večina vseh članov nadzornega sveta. Namestnik predsednika nadzornega sveta je
izvoljen, če zanj glasuje večina vseh članov nadzornega sveta. Pri volitvah
predsednika in namestnika predsednika ima tudi predsedujoči samo en glas.
(9) Če noben član nadzornega sveta na seji ne dobi zadostnega
števila glasov za izvolitev za predsednika oziroma za namestnika predsednika,
mora direktor sklada o tem v 24 urah po zaključku seje pisno obvestiti
ustanovitelja. Ustanovitelj mora v 30 dneh od prejema obvestila o neizvolitvi
predsednika oziroma namestnika predsednika imenovati nov nadzorni svet.
(10) Nadzorni svet deluje v skladu s poslovnikom o delu
nadzornega sveta, ki ga sprejme na svoji seji.
12. člen
(pristojnosti nadzornega sveta)
Nadzorni svet:
-       
skrbi, da sklad deluje skladno z namenom, zaradi katerega je bil
ustanovljen,
-       
poda mnenje k poslovni politiki iz 12. člena ZSFR-1, v katerem sestavi
pisno poročilo ustanovitelju in zavzame stališče do poslovne politike in
stališče glede ocene, ali zbrana sredstva ob veljavni višini dajatve
zadostujejo za kritje stroškov vseh dejavnosti razgradnje NEK ter odlaganja RAO
in IG iz NEK, ter stališče glede morebitnega neujemanja med ocenami stroškov in
zbranimi sredstvi,
-       
pregleduje poslovne knjige in poslovno dokumentacijo sklada,
-       
sprejme splošne pogoje poslovanja sklada ter splošne in druge akte
sklada in z njimi seznani ministrstvo, pristojno za energijo,
-       
objavi razpis za direktorja sklada v sredstvih javnega obveščanja,
predlaga imenovanje in razrešitev direktorja sklada in predlog pošlje ministru,
pristojnemu za energijo,
-       
daje soglasje direktorju k notranji organizaciji sklada,
-       
preveri sestavo letnega poročila in pripravi pisno poročilo
ustanovitelju, v katerem zavzame stališče o sestavi letnega poročila, ter ga
pošlje ustanovitelju v sprejetje,
-       
sprejme poslovni in finančni načrt ter naložbeno politiko sklada kot del
poslovnega in finančnega načrta in jo pošlje v soglasje ministru, pristojnemu
za energijo, ter skrbi za njeno izvajanje,
-       
predlaga način razporejanja presežka prihodkov nad odhodki sklada in
predlog pošlje ministru, pristojnemu za energijo,
-       
predlaga imenovanje revizorja,
-       
na zahtevo ustanovitelja pripravi poročilo o posameznih poslih sklada,
-       
imenuje in razrešuje odbore in komisije, določa njihove naloge in čas
imenovanja,
-       
daje smernice in navodila za delo direktorju,
-       
odloča o drugih zadevah, če je tako določeno v zakonu ali aktu o
ustanovitvi sklada.
13. člen
(pravice in odgovornosti članov nadzornega sveta)
(1) Člani nadzornega sveta morajo pri svojem delu ravnati s
skrbnostjo dobrega gospodarstvenika.
(2) Člani nadzornega sveta ustanovitelju odgovarjajo za
škodo, ki je nastala zaradi neizpolnjevanja ali kršitve njihovih pristojnosti
oziroma obveznosti.
(3) Za ugotavljanje odgovornosti članov nadzornega sveta
sklada se smiselno uporabljajo določbe zakona, ki ureja gospodarske družbe.
(4) Člani nadzornega sveta morajo s premoženjem sklada
upravljati v skladu s pravili, ki veljajo za ravnanje s sredstvi javnih financ.
14. člen
(sklic in odločanje na sejah nadzornega sveta)
(1) Nadzorni svet sklada dela in odloča na sejah, ki so lahko
redne, izredne ali korespondenčne.
(2) Nadzorni svet se mora sestati najmanj štirikrat v enem
poslovnem letu.
(3) Seje nadzornega sveta praviloma sklicuje predsednik
nadzornega sveta. Sejo nadzornega sveta skliče direktor sklada, če tako
zahtevata najmanj dva člana nadzornega sveta.
(4) Nadzorni svet je sklepčen, če je na seji prisotna večina
vseh članov.
(5) Nadzorni svet sprejema odločitve z večino glasov vseh članov.
Če je rezultat neodločen, odloči glas osebe, ki je vodila sejo.
(6) Glasuje se javno, lahko pa po sklepu nadzornega sveta,
sprejetem z večino glasov navzočih članov, tudi tajno.
(7) Seje nadzornega sveta se poleg njegovih članov udeleži še
direktor sklada, na vabilo predsednika pa tudi strokovnjaki in strokovne
organizacije ter zapisnikar.
(8) Sejo nadzornega sveta vodi njegov predsednik, v njegovi
odsotnosti pa njegov namestnik.
(9) Izredno ali korespondenčno sejo lahko skliče predsednik
ali njegov namestnik.
(10) Za pripravo sej (vabila, gradivo, predlogi sklepov,
poročevalci ...) je pristojen direktor sklada.
15. člen
(predčasna razrešitev člana nadzornega sveta)
Član nadzornega sveta je lahko predčasno razrešen, če:
-       
poda pisno odstopno izjavo,
-       
ravna v nasprotju s 13. členom tega akta,
-       
se naknadno ugotovi, da oseba ob imenovanju ali pozneje ne izpolnjuje
več pogojev za izvolitev,
-       
za dalj časa izgubi zmožnost opravljanja funkcije,
-       
se trikrat zapored neupravičeno ne udeleži sej nadzornega sveta,
-       
je zamenjal zaposlitev oziroma je začel opravljati funkcijo ali
dejavnost, ki je nezdružljiva s članstvom v nadzornem svetu,
-       
kot predsednik nadzornega sveta pred prenehanjem mandata oziroma
odpovednega roka direktorja sklada ne izvede vseh predpisanih postopkov za
imenovanje novega direktorja.
16. člen
(direktor)
(1) Sklad ima direktorja.
(2) Direktorja imenuje in razrešuje ustanovitelj.
(3) Predlog za imenovanje direktorja na podlagi razpisa
pripravi nadzorni svet in ga pošlje ministru, pristojnemu za energijo.
(4) Direktor je imenovan za največ štiri leta in je lahko na
podlagi javnega natečaja ponovno imenovan.
(5) Za direktorja je lahko imenovana oseba, ki ima poleg
pogojev, ki morajo biti izpolnjeni za imenovanje direktorja na podlagi zakona,
ki ureja javne sklade, najmanj izobrazbo ekonomske smeri, pridobljeno po
študijskih programih druge stopnje v skladu z zakonom, ki ureja visoko šolstvo,
oziroma ekonomsko izobrazbo, ki ustreza ravni izobrazbe, pridobljene po
študijskih programih druge stopnje in je v skladu z zakonom, ki ureja slovensko
ogrodje kvalifikacij, uvrščena na 8. raven.
(6) Poleg pogojev iz prejšnjega odstavka mora direktor
izpolnjevati še naslednje pogoje:
-       
je ustrezno strokovno usposobljen ter ima lastnosti in izkušnje,
potrebne za nadzor nad vodenjem poslov sklada,
-       
nad njim ni bil začet postopek osebnega stečaja.
(7) Predsednik nadzornega sveta na podlagi sklepa
ustanovitelja o imenovanju sklene z direktorjem pogodbo o zaposlitvi.
17. člen
(pristojnosti in odgovornosti direktorja)
(1) Direktor zastopa in predstavlja sklad.
(2) Posamezna pooblastila za zastopanje lahko direktor
prenese na drugega delavca sklada.
(3) V razmerju do direktorja zastopa sklad predsednik
nadzornega sveta.
(4) Pristojnosti direktorja so:
-       
organizira in vodi delo ter poslovanje sklada ter skrbi za uresničevanje
dejavnosti sklada,
-       
predlaga sklic seje nadzornega sveta, pripravlja seje nadzornega sveta
in gradiva za seje ter skrbi za izvrševanje sklepov nadzornega sveta,
-       
imenuje in razrešuje delavce sklada s posebnimi pooblastili in
odgovornostmi,
-       
odloča o pravicah in obveznostih delavcev sklada,
-       
odloča o nagrajevanju delavcev sklada v skladu z aktom sklada, ki ureja
notranjo organizacijo in delo, sistemizacijo ter vrednotenje delovnih mest v
službah sklada,
-       
je odgovoren za pripravo poslovne politike sklada iz 12. člena ZSFR-1,
jo pošlje v mnenje nadzornemu svetu in predlaga v sprejetje ustanovitelju,
-       
je odgovoren za pripravo poslovnega in finančnega načrta ter naložbene
politike iz 13. člena ZSFR-1 in ju predlaga v sprejetje nadzornemu svetu,
-       
je odgovoren za pripravo letnega poročila iz 14. člena ZSFR-1 in ga
pošlje nadzornemu svetu, ki pripravi stališče,
-       
odgovarja ustanovitelju za škodo, ki je nastala zaradi njegovega
nevestnega ali protipravnega ravnanja,
-       
s premoženjem sklada upravlja v skladu s pravili, ki veljajo za ravnanje
s sredstvi javnih financ.
(5) Za skrbnost in odgovornost direktorja ter odškodninsko
odgovornost zaradi vpliva tretjih oseb se smiselno uporabljajo določila zakona,
ki ureja gospodarske družbe. Obstoj materialne škode, okoliščine, osebno
odgovornost in višino škode ugotavlja posebna komisija, ki jo v ta namen
imenuje nadzorni svet sklada.
(6) Direktor mora od nadzornega sveta sklada pridobiti
predhodno soglasje za vse posamezne nakupe in prodaje vrednostnih papirjev v
vrednosti nad 200.000,00 eurov. Soglasje lahko pridobi na redni, izredni ali
korespondenčni seji. Omejitev ne velja za transakcije na denarnem trgu.
Direktor mora pri naložbah v vrednostne papirje in depozite upoštevati določila
veljavne naložbene politike sklada, hkrati pa mora pred nakupom vrednostnih
papirjev upoštevati tudi 25. člen zakona, ki ureja upravljanje naložb, ki so v
lasti Slovenskega državnega holdinga, in naložb Republike Slovenije, ki jih
upravlja Slovenski državni holding.
(7) Za opravljanje posameznih strokovnih opravil lahko
direktor, upoštevaje zakon, ki ureja javno naročanje, v skladu s finančnim
načrtom in naložbeno politiko sklada sklene pogodbo s posameznimi podjetji,
ustanovami ali posamezniki, ki izpolnjujejo pogoje za kakovostno opravljanje
posameznih strokovnih opravil.
(8) Vrednost pogodbenega zneska, do katerega lahko direktor
sam sklepa pogodbe iz prejšnjega odstavka brez predhodnega soglasja nadzornega
sveta, ne sme presegati 30.000,00 eurov (brez DDV).
(9) Direktor opravlja druge dejavnosti v skladu z aktom o
ustanovitvi, zakoni in podzakonskimi akti.
18. člen
(predčasna razrešitev in potek mandata direktorja)
(1) Direktor je lahko predčasno razrešen, če:
-       
poda pisno odstopno izjavo,
-       
ustanovitelj ne poda soglasja k letnemu poročilu sklada, ker meni, da so
navedbe direktorja v letnem poročilu netočne ali zavajajoče oziroma dajejo
napačno sliko stanja sklada, te domneve pa potrdi Računsko sodišče ali
pooblaščeni revizor, ki ga posebej za ta namen imenuje ustanovitelj,
-       
ne izpolnjuje obveznosti, ki mu jih nalaga ZSFR-1, ali ne izpolni cilja
oziroma ciljev, določenih v poslovnem in finančnem načrtu sklada.
(2) Če direktor umre, postane poslovno nesposoben, je
razrešen iz krivdnih razlogov ali postopek za imenovanje novega direktorja še
ni zaključen oziroma novi direktor še ni nastopil funkcije, do imenovanja novega
direktorja njegovo funkcijo opravlja predsednik nadzornega sveta ali član
nadzornega sveta ali drug zastopnik, ki ga za to pooblasti ustanovitelj, vendar
najdlje 12 mesecev. V času, ko član nadzornega sveta opravlja funkcijo
direktorja, mu miruje članstvo v nadzornem svetu.
(3) Če direktor poda odstopno izjavo ali mu poteče mandat,
mora predsednik nadzornega sveta izvesti vse postopke za imenovanje novega
direktorja najmanj 90 dni pred potekom odpovednega roka oziroma mandata
direktorja sklada.
V. NOTRANJA ORGANIZACIJA SKLADA
19. člen
(notranja organizacija)
(1) Organizacija, sistemizacija in določitev delovnih mest,
potrebnih za izvajanje nalog, ter druga vprašanja, povezana z delovanjem
sklada, se podrobneje uredijo v aktu sklada, ki ureja notranjo organizacijo in
delo, sistemizacijo ter vrednotenje delovnih mest v službah sklada.
(2) Akt sklada, ki ureja notranjo organizacijo in delo,
sistemizacijo ter vrednotenje delovnih mest v službah sklada, določi direktor s
soglasjem nadzornega sveta sklada.
(3) Meje pooblastil in odgovornosti zaposlenih skladno z
notranjo organiziranostjo sklada določa direktor sklada v pogodbi o zaposlitvi,
in sicer v soglasju z nadzornim svetom sklada.
(4) Nadzorni svet sklada z aktom sklada, ki ureja notranjo
organizacijo in delo, sistemizacijo ter vrednotenje delovnih mest v službah
sklada, seznani ministrstvo, pristojno za energijo.
VI. VAROVANJE POSLOVNE SKRIVNOSTI IN PREPOVED KONKURENCE
20. člen
(poslovna skrivnost)
(1) Vsi podatki o delu sklada so javni, razen tistih, ki jih
nadzorni svet na predlog predsednika nadzornega sveta ali direktorja določi za
poslovno skrivnost, pri čemer morajo biti upoštevane določbe zakona, ki ureja
tajne podatke, in določbe zakona, ki ureja dostop do informacij javnega
značaja.
(2) Kot poslovna skrivnost so lahko določeni le tisti podatki
in informacije, ki bi lahko objektivno povzročili škodo izpolnjevanju
poslanstva sklada in doseganju njegove vizije, kot sta opredeljena z ZSFR-1.
(3) K varovanju poslovne skrivnosti so zavezani vsi člani
nadzornega sveta, direktor, vsi člani morebitnih odborov in komisij, pogodbeni
partnerji in vsi delavci sklada, in to ves čas mandata, pogodbenega razmerja
ali dela pri skladu ter še šest mesecev po prenehanju mandata, pogodbenega
razmerja ali dela pri skladu.
(4) Sporočila javnosti v zvezi z delovanjem nadzornega sveta
lahko posreduje le predsednik nadzornega sveta ali od njega pooblaščena oseba,
v zvezi s poslovanjem sklada pa le direktor ali od njega pooblaščena oseba.
21. člen
(prepoved konkurence)
(1) Direktor in člani nadzornega sveta sklada ne smejo
opravljati pridobitne dejavnosti, pa tudi ne sklepati poslov za lasten ali tuj
račun na področju dejavnosti sklada.
(2) Konkurenčna klavzula iz prejšnjega odstavka se lahko
določi tudi za posamezne delavce sklada in njihove družinske člane z aktom
sklada, ki ureja notranjo organizacijo in delo, sistemizacijo ter vrednotenje
delovnih mest v službah sklada.
(3) Člani nadzornega sveta sklada ne smejo biti člani uprav
od sklada odvisnih družb, člani nadzornih svetov ali upravnih odborov oziroma
uprav ali delavci v kateri koli družbi, ki je ali bi lahko bila v konkurenčnem
razmerju z dejavnostjo sklada, niti osebe, povezane z zavezancem za plačilo
dajatve.
VII. FINANCIRANJE SKLADA IN RAZPOREJANJE REZULTATA IZ POSLOVANJA
22. člen
(viri sredstev)
Viri sredstev sklada so:
-       
premoženje sklada,
-       
dajatev, ki jo plačuje pravni naslednik vlagatelja v NEK iz Republike
Slovenije za vsako MWh električne energije, ki je proizvedena v NEK in
dobavljena zavezancu na pragu NEK na podlagi poročila o dobavljeni električni
energiji v preteklem mesecu,
-       
presežek prihodkov nad odhodki,
-       
prihodki od upravljanja premoženja sklada.
23. člen
(namenska poraba sredstev)
Sredstva sklada se porabljajo za:
-       
financiranje vseh stroškov dejavnosti razgradnje NEK, skladiščenja RAO
in IG po prenehanju obratovanja NEK ter odlaganja RAO in IG iz NEK, nastalih v
času obratovanja in razgradnje NEK,
-       
storitve obvezne državne gospodarske javne službe za ravnanje z
radioaktivnimi odpadki v delu, ki se nanaša na predelavo RAO in IG pred
odlaganjem, priprave na izgradnjo odlagališča, izgradnjo odlagališča in
odlaganje RAO ter obratovanje odlagališč RAO iz NEK,
-       
plačilo nadomestila za omejeno rabo prostora zaradi razgradnje jedrskih
objektov, skladiščenja in odlaganja RAO in IG lokalnim skupnostim v skladu s
predpisom, ki ureja nadomestilo zaradi omejene rabe prostora na območju
jedrskega objekta v deležu odpadkov, ki se v odlagališče odlagajo iz NEK,
-       
strošek poslovanja in delovanja sklada.
24. člen
(razporejanje presežka prihodkov in odhodkov sklada)
(1) Presežek prihodkov nad odhodki sklada se uporabi za
namen, za katerega je sklad ustanovljen, presežek odhodkov nad prihodki pa se
pokriva iz sredstev sklada.
(2) Ne glede na peti odstavek 11. člena ZJS-1 se namensko premoženje
sklada ne sme zmanjšati pod 1.000.000 eurov, sicer mora ustanovitelj v sklad
vplačati dodatno namensko premoženje ali pa začeti postopek likvidacije sklada.
25. člen
(financiranje obvezne državne gospodarske javne službe za
ravnanje z RAO iz proračuna)
(1) Sredstva za izvedbo odlagališča (investicija) in sredstva
za izvajanje storitev obvezne državne gospodarske javne službe za ravnanje z
RAO v delu, ki se nanaša na predelavo RAO in IG pred odlaganjem, priprave na
izgradnjo odlagališča, izgradnjo odlagališča, odlaganje RAO in IG, nastalih
zaradi obratovanja NEK, ter obratovanje odlagališč RAO in IG, se zagotavljajo v
proračunu države.
(2) Obseg sredstev iz prejšnjega odstavka, ki jih mora sklad
vplačati v proračun države, se ugotovi s poslovnim in finančnim načrtom iz 13.
člena ZSFR-1 in se v proračunu izkaže kot prihodek na način iz 8. člena ZSFR-1.
(3) Sklad sredstva v obsegu iz prejšnjega odstavka vplača v
proračun države na namensko postavko. Če prihodki sklada ne zadoščajo za
financiranje obveznosti po tem členu, ustanovitelj zmanjša namensko premoženje
sklada.
(4) Sredstva iz drugega odstavka tega člena se v proračun
nakažejo v petnajstih dneh, ko minister, pristojen za energijo, poda soglasje k
poslovnemu in finančnemu načrtu iz 13. člena ZSFR-1.
VIII. POSLOVANJE SKLADA
26. člen
(letno poročilo)
(1) Nadzorni svet preveri sestavo letnega poročila in
pripravi pisno poročilo ustanovitelju, v katerem zavzame stališče o sestavi
letnega poročila, ter ga pošlje ustanovitelju v sprejetje.
(2) V letnih poročilih sklad poleg obveznih sestavnih delov
letnega poročila, kot so določeni v predpisu, ki ureja vsebino, členitev in
obliko sestavnih delov letnega poročila proračunskih uporabnikov in drugih oseb
javnega prava, prikaže še:
-       
skupna zbrana sredstva sklada,
-       
oceno, ali dosežena povprečna donosnost v zadnjih treh letih ohranja
vrednost sredstev sklada in ali zbrana sredstva ob veljavni višini dajatve iz
5. člena ZSFR-1 zadostujejo za kritje stroškov vseh dejavnosti razgradnje NEK
ter odlaganja radioaktivnih odpadkov in izrabljenega jedrskega goriva iz NEK,
-       
podatke o doseženi notranji stopnji donosa po posameznih segmentih
naložb,
-       
primerjavo vseh načrtovanih mer notranje stopnje donosa in tveganosti
portfelja z realiziranimi vrednostmi ter pojasnjeni odmiki od načrtovanih
vrednosti,
-       
realizirano notranjo stopnjo donosa in mero tveganosti portfelja z
realiziranimi vrednostmi v preteklem obdobju in pojasnjene spremembe.
27. člen
(poslovni in finančni načrt, naložbena politika sklada)
(1) Sklad vsako leto izdela dvoletni poslovni in finančni
načrt, ki ju na predlog direktorja sprejme nadzorni svet, ter ga pošlje v
soglasje ministru, pristojnemu za energijo.
(2) Poslovni in finančni načrt sklada vsebuje oceno potrebnih
finančnih sredstev za izvajanje nalog iz 7. člena ZSFR-1 ob upoštevanju
dvoletnega poslovnega načrta izvajalca obvezne državne gospodarske javne službe
za ravnanje z radioaktivnimi odpadki v skladu s predpisom, ki ureja način in
pogoje izvajanja obvezne državne gospodarske javne službe za ravnanje z radioaktivnimi
odpadki ter oceno stroškov za poslovanje sklada in kadrovski načrt.
(3) Sklad hkrati s poslovnim in finančnim načrtom pripravi
naložbeno politiko. Naložbena politika je priloga poslovnega in finančnega
načrta.
28. člen
(poslovna politika sklada)
(1) Poslovna politika sklada predstavlja ključne strateške
usmeritve delovanja sklada.
(2) Sklad posluje skladno s poslovno politiko, ki predstavlja
ključne usmeritve delovanja sklada. V poslovni politiki se prikažejo cilji do
začetka izvajanja dolgoročnega nadzora in vzdrževanja po zaprtju odlagališča
visokoradioaktivnih odpadkov in IG ter z upoštevanjem dolgoročnega programa
dela obvezne državne gospodarske javne službe.
(3) Poslovno politiko sklada sprejme ustanovitelj. Poslovno
politiko predloži sklad na predlog direktorja in na podlagi mnenja nadzornega
sveta ustanovitelju v sprejetje vsakih pet let, če revizija programov ni
potrjena, oziroma ob vsaki spremembi programov.
(4) Poslovna politika sklada mora določati cilje delovanja in
merljive kazalnike rezultatov izvajanja poslovne politike za:
-       
predvideno skupno višino sredstev, ki morajo biti zbrana v skladu na
koncu vsakega poslovnega leta, doseganje skupne višine sredstev, ki je potrebna
na podlagi programa razgradnje NEK in programa odlaganja RAO in IG,
-       
predvidena potrebna sredstva za vsako leto obravnavanega obdobja za
zagotavljanje financiranja odlaganja radioaktivnih odpadkov,
-       
predvidena potrebna sredstva za vsako leto obravnavanega obdobja za
zagotavljanje financiranja razgradnje NEK,
-       
predvidena sredstva za pokrivanje stroškov poslovanja sklada in merila
za njihovo določanje,
-       
predvideno višino sredstev za plačilo nadomestila za omejeno rabo
prostora na območju jedrskega objekta,
-       
dolgoročno naložbeno politiko in merila za ocenjevanje uspešnosti doseganja
donosnosti glede na obrestno mero na državne obveznice na območju evra z
ročnostjo nad pet let ter reprezentativnih borznih indeksov za posamezen
naložbeni trg.
(5) Poslovna politika se pošlje v seznanitev Državnemu zboru
Republike Slovenije.
IX. UPRAVLJANJE PREMOŽENJA IN NALOŽBENA POLITIKA SKLADA
29. člen
(omejitve porabe premoženja)
(1) Premoženje sklada je dovoljeno uporabljati zgolj v
namene, določene z ZSFR-1.
(2) Sklad ne sme podeljevati donacij in sponzorskih sredstev.
(3) Sklad ne sme podeljevati spodbud, pomoči, posojil,
kreditov.
(4) Sklad ne sme izdajati poroštev.
(5) Sklad ne sme ustanavljati drugih pravnih oseb.
(6) Sklad se ne sme preoblikovati v gospodarsko družbo.
30. člen
(načela upravljanja premoženja)
Sklad svoje premoženje upravlja tako, da:
-       
ravna in upravlja s premoženjem v skladu z namenom, zaradi katerega je
ustanovljen, in kot dober gospodarstvenik,
-       
zagotavlja varnost, donosnost, tržnost, raznovrstnost, razpršenost in
likvidnost svojih naložb, pri čemer mora dajati prednost varnosti naložb.
31. člen
(portfeljske investicije sklada)
(1) Sklad lahko svoje premoženje nalaga samo v naslednje
finančne instrumente:
-       
vrednostne papirje, ki jih je izdala Republika Slovenija, Banka
Slovenije, država članica Evropske unije oziroma država članica OECD,
mednarodna vladna finančna organizacija ali izdajatelj, za katerega jamči ena
od teh oseb,
-       
obveznice in delnice, s katerimi se trguje na organiziranem trgu
vrednostnih papirjev v Republiki Sloveniji, državi članici Evropske unije ali
državi članici OECD,
-       
depozite v prvorazredni banki v Republiki Sloveniji, državi članici
Evropske unije ali državi članici OECD, enote in delnice zaprtih investicijskih
skladov, ki so uvrščeni oziroma s katerimi se trguje na organiziranem trgu v
državah članicah ali tretji državi,
-       
instrumente denarnega trga (vse vrste instrumentov, s katerimi se
običajno trguje na denarnem trgu, kot so zakladne menice, potrdila o denarnem
depozitu in komercialnih zapisih, razen plačilnih instrumentov), ki so uvrščeni
oziroma s katerimi se trguje na organiziranem trgu vrednostnih papirjev v
Republiki Sloveniji, državi članici Evropske unije ali državi članici OECD
oziroma tretjih državah, oziroma se z njimi ne trguje na organiziranem trgu
vrednostih papirjev,
-       
druge prenosljive vrednostne papirje (lastniški, dolžniški in enote
oziroma delnice zaprtih investicijskih skladov) in instrumente denarnega trga,
ki izpolnijo pogoje, ki jih določa Agencija za trg vrednostnih papirjev,
-       
enote in delnice odprtih investicijskih skladov, ki vlagajo pretežno v
dolžniške vrednostne papirje,
-       
investicijske kupone vzajemnih skladov oziroma delnice investicijskih
družb, ki svoje premoženje nalagajo izključno v vrednostne papirje in druge
likvidne finančne naložbe,
-       
naložbe v alternativne investicijske sklade, ki poslujejo v skladu s
predpisom, ki določa pogoje in način upravljanja alternativnih investicijskih
skladov,
-       
gotovino v blagajni oziroma na podračunu pri Upravi Republike Slovenije
za javna plačila.
(2) Vrednost posamezne vrste naložb iz prejšnjega odstavka ne
sme presegati naslednjih odstotkov od skupne vrednosti premoženja:
-       
naložbe v vrednostne papirje istega izdajatelja iz druge alineje
prejšnjega odstavka ne smejo skupno preseči 5 % vrednosti premoženja sklada,
-       
naložbe v depozite iz tretje alineje prejšnjega odstavka ne smejo
preseči skupno 40 % vrednosti premoženja sklada, pri čemer naložbe pri
posamezni banki ne smejo skupno presegati 10 % vrednosti premoženja sklada,
-       
naložbe v druge prenosljive vrednostne papirje posameznega izdajatelja
iz pete alineje prejšnjega odstavka ne smejo preseči 10 %,
-       
naložbe v enote in delnice odprtih investicijskih skladov posameznega
izdajatelja ne smejo preseči 10 % vrednosti premoženja sklada,
-       
naložbe v alternativne investicijske sklade ne smejo preseči 2 %
vrednosti premoženja sklada,
-       
naložbe v obliki gotovine v blagajni in na transakcijskih računih skupaj
ne smejo presegati 5 % premoženja sklada.
(3) Na finančnih instrumentih iz prvega odstavka tega člena
ne sme biti vpisana zastavna pravica, ne smejo biti predmet prenosa ali s tem
povezanih pravic, predmet izvršbe in morajo biti prosti vseh bremen.
(4) Finančni instrumenti iz prvega odstavka tega člena iz
držav članic Evropske unije ali držav članic OECD ali mednarodnih finančnih
organizacij ali izdajateljev, za katere jamči ena od teh oseb, morajo v
trenutku sklepanja posla izpolnjevati najmanj bonitetni kriterij nižjega
naložbenega razreda Baa3 (»Moody's«)/BBB- (»Standard&Poor's/Fitch«) ali
ustreznika.
32. člen
(naložbena politika)
(1) Za opredelitev priprave, izvajanja in nadzora izvajanja
naložbene politike, ki je priloga programa dela in finančnega načrta, nadzorni
svet sprejme pravila naložbene politike ob upoštevanju poslovne politike
sklada, s katerimi se:
-       
ureja načrtovanje naložb,
-       
opredeli odločanje pri naložbah,
-       
podajo navodila za merjenje ciljne donosnosti in opredeli določanje
ciljne donosnosti v naložbeni politiki ob upoštevanju pričakovane ciljne
donosnosti, kot jo obravnavata programa, ter ob upoštevanju zadnje določene
višine dajatve na podlagi 6. člena ZSFR-1,
-       
opredelijo tveganja in njihovo obvladovanje: strategija, postopki in
ukrepi za upravljanje s tveganji ter ugotavljanje in ocenjevanje tveganj, ki
jim je izpostavljen sklad pri svojem poslovanju, in ukrepi za ustrezno
odzivanje na tveganja ter njihovo obvladovanje,
-       
določijo postopki za spremljanje naložb,
-       
opredelijo podatki, ki so potrebni za spremljanje naložb,
-       
opredeli oblikovanje rezervacij iz četrtega odstavka prejšnjega člena,
-       
opredeli poročanje.
(2) Sklad mora v okviru danih pogojev in omejitev
investiranja zbranih sredstev prilagajati profil tveganja portfelja tako, da ta
ne bo bistveno odstopal od profila tveganja primerjalnega indeksa.
(3) Sklad mora upravljati s tveganji tako, da obvladuje
izpostavljenost poslovanja tveganjem in tveganja omejuje na sprejemljivo raven.
(4) Za izvrševanje sprejetih ukrepov, poročanje o
učinkovitosti sprejetih ukrepov in predlaganju novih rešitev za upravljanje s
tveganji so pristojne strokovne službe sklada.
(5) V pravilih morajo biti v poglavju, ki obravnava tveganja,
opredeljena najmanj naslednja upravljanja s tveganji:
a)    
upravljanje s tržnimi tveganji:
- 
naložbena tveganja: tveganje odpoklica in likvidnostno tveganje,
- 
obrestna tveganja,
- 
valutna ali tečajna tveganja,
b)    
upravljanje s kreditnimi tveganji,
c)    
upravljanje z operativnimi in administrativnimi tveganji,
d)    
upravljanje z drugimi poslovnimi tveganji.
(6) V pravilih mora biti v poglavju, ki ureja odločanje pri
naložbah, določen postopek sprejemanja odločitve glede finančnih naložb in
opredeljen potek dokumentov in komunikacije pri sprejemanju odločitev glede
finančnih naložb.
(7) Pravila naložbene politike pripravi direktor, sprejme pa
jih nadzorni svet.
(8) Nadzorni svet s pravili seznani ministrstvo, pristojno za
energijo.
33. člen
(register tveganj)
(1) Procese, verjetnosti nastanka nepravilnosti pri izvajanju
procesov in vpliv morebitne nepravilnosti na realizacijo zastavljenih ciljev
naložbene politike sklad opredeli v registru tveganj, ki je priloga pravil
naložbene politike iz prejšnjega člena.
(2) Spremljanje v registru navedenih tveganj in po potrebi
dodajanje novih tveganj ter izvajanje ukrepov za obvladovanje tveganj je stalna
naloga direktorja in strokovnih služb sklada.
(3) Spremljanje strategije za upravljanje s tveganji je
stalna naloga nadzornega sveta sklada.
(4) Sklad na podlagi samoocenjevanja na letni ravni
pregleduje in dopolnjuje register tveganj ter vzpostavlja in uresničuje trden
in zanesljiv sistem upravljanja, ki obsega najmanj:
-       
pregledno organizacijsko strukturo z natančno opredeljenimi, preglednimi
in doslednimi notranjimi razmerji glede odgovornosti,
-       
učinkovit sistem prenosa informacij,
-       
učinkovite in v organizacijsko strukturo ter procese odločanja sklada
integrirane ključne funkcije upravljanja,
-       
strategijo, pisna pravila, procese in postopke upravljanja s tveganji,
-       
ukrepe za zagotovitev rednega in stalnega poslovanja, med katere spada
tudi izdelava kriznega načrta.
X. POSLOVNE KNJIGE, POSLOVNA POROČILA IN REVIDIRANJE
34. člen
(splošna določba)
(1) Sklad vodi poslovne knjige, pripravlja poslovna poročila
in knjigovodske listine ter vrednoti knjigovodske postavke na podlagi določb
zakona, ki ureja računovodstvo javnega sektorja.
(2) V letnih poročilih sklad glede naložbene politike prikaže
tudi informacije o naložbah skladno z določbami ZSFR-1, ki obravnavajo:
-       
podatke o doseženi donosnosti po posameznih segmentih naložb,
-       
primerjavo vseh načrtovanih mer donosnosti in tveganosti portfelja z
realiziranimi vrednostmi ter pojasnjeni odmiki od načrtovanih vrednosti,
-       
realizirano mero donosnosti in tveganosti portfelja z realiziranimi
vrednostmi v preteklem obdobju in pojasnjene spremembe.
35. člen
(revidiranje letnega poročila)
(1) Letno poročilo sklada mora pregledati revizor na način in
pod pogoji, določenimi z zakonom, ki ureja revidiranje. Revizor mora revidirati
računovodsko poročilo in pregledati poslovno poročilo v obsegu, potrebnem, da
preveri, ali je njegova vsebina v skladu z drugimi sestavinami letnega
poročila.
(2) Revizija letnega poročila iz prejšnjega odstavka mora
biti opravljena v štirih mesecih po koncu poslovnega leta. Direktor mora
revidirano letno poročilo predložiti nadzornemu svetu skupaj z revizorjevim
poročilom najpozneje v osmih dneh po prejemu revizorjevega poročila.
(3) Revizor mora sodelovati s predstavnikom ustanovitelja in ga
obveščati o bistvenih zadevah v zvezi z revizijo letnega poročila, zlasti o
pomembnih pomanjkljivostih notranjih kontrol v povezavi s postopkom
računovodskega poročanja.
36. člen
(notranje revidiranje)
(1) Sklad mora organizirati in izvesti notranji nadzor
skladno s predpisi, ki urejajo javne finance.
(2) Direktor je odgovoren za vzpostavitev in delovanje
ustreznega sistema notranjega nadzora, in sicer finančnega poslovodenja,
notranjih kontrol in notranjega revidiranja ter stalnega preverjanja tega sistema.
(3) Ustanovitelj imenuje notranjega revizorja na predlog
nadzornega sveta sklada.
XI. KONČNE DOLOČBE
37. člen
(prenehanje veljavnosti)
Z dnem uveljavitve tega akta preneha veljati Statut Sklada za
financiranje razgradnje Nuklearne elektrarne Krško in za odlaganje
radioaktivnih odpadkov iz Nuklearne elektrarne Krško, ki ga je sprejel upravni
odbor Sklada 8. septembra 1995, s spremembami 13. oktobra 1997, 20. aprila
1998, 18. januarja 2002, 2. februarja 2004, 17. decembra 2013 in 8. aprila
2014.
38. člen
(začetek veljavnosti)
Ta akt začne veljati naslednji dan po objavi v Uradnem listu
Republike Slovenije.
Št. 00704-386/2022
Ljubljana, dne 10. novembra 2022
EVA 2022-2430-0098
Vlada Republike Slovenije
dr. Robert Golob
predsednik