I. SPLOŠNE DOLOČBE
1. člen
(vsebina)
(1) Ta uredba določa obveznost
plačevanja okoljske dajatve za onesnaževanje zraka (v nadaljnjem besedilu:
okoljska dajatev) z emisijo ogljikovega dioksida (v nadaljnjem besedilu: CO2)
v zrak pri zgorevanju goriva in z emisijo fluoriranih toplogrednih plinov,
zavezance za okoljsko dajatev ter njene plačnike, osnovo za obračunavanje
okoljske dajatve, njeno višino in način njenega obračunavanja, odmere ter
plačevanja.
(2) Ta uredba v skladu s 17. členom
Direktive Sveta 2003/96/ES z dne 27. oktobra 2003 o prestrukturiranju
okvira Skupnosti za obdavčitev energentov in električne energije (UL L št.
283 z dne 31. 10. 2003, str. 51), zadnjič spremenjene z Direktivo Sveta
2004/75/ES z dne 29. aprila 2004 o spremembi Direktive Sveta 2003/96/ES
glede možnosti Cipra za uporabo začasnih izjem ali znižanih stopenj obdavčitve
energentov in električne energije (UL L št. 157 z dne 30. 4. 2004,
str. 100), določa tudi pogoje za vračilo plačane okoljske dajatve, njeno
oprostitev ali zmanjšanje plačila.
(3) Ta uredba v skladu s 27. členom
Direktive 2009/29/ES Evropskega parlamenta in Sveta z dne 23. aprila 2009
o spremembi Direktive 2003/87/ES z namenom izboljšanja in razširitve sistema
Skupnosti za trgovanje s pravicami do emisije toplogrednih plinov (UL L št. 140
z dne 5. 6. 2009, str. 63) določa tudi enakovredne ukrepe za izključitev
malih naprav iz sistema Skupnosti za trgovanje s pravicami do emisije
toplogrednih plinov.
2. člen
(okoljska dajatev)
(1) Okoljska dajatev se plačuje zaradi
onesnaževanja zraka z emisijo CO2 pri zgorevanju goriva (v
nadaljnjem besedilu: okoljska dajatev zaradi zgorevanja goriva) ali zaradi
onesnaževanja zraka z emisijo fluoriranih toplogrednih plinov pri proizvodnji,
namestitvi in vzdrževanju opreme, ki vsebuje te pline (v nadaljnjem besedilu:
okoljska dajatev zaradi uporabe fluoriranih toplogrednih plinov).
(2) Okoljska dajatev se obračunava v
določenem znesku na enoto obremenitve okolja z emisijo CO2.
(3) Znesek na enoto obremenitve iz
prejšnjega odstavka določi Vlada Republike Slovenije s sklepom, ki se objavi v
Uradnem listu Republike Slovenije.
(4) Okoljska dajatev je prihodek
proračuna Republike Slovenije.
3. člen
(pomen izrazov)
Izrazi, uporabljeni v tej uredbi, imajo
naslednji pomen:
1.     
CER je enota potrjenega zmanjšanja emisij v skladu z zakonom, ki ureja
varstvo okolja;
2.     
energetsko intenzivna dejavnost je dejavnost, za katero gospodarska
družba ali samostojni podjetnik posameznik dokaže, da stroški nabave goriva in
električne energije vključujejo najmanj tri odstotke proizvodne vrednosti (v
nadaljnjem besedilu: energetsko intenzivno podjetje);
3.     
dodeljena količina je količina emisij toplogrednih plinov, dodeljena v
posameznem letu upravljavcu male naprave, vključenem na seznam upravljavcev in
naprav v skladu z zakonom, ki ureja varstvo okolja;
4.     
ERU je enota zmanjšanja emisij v skladu z zakonom, ki ureja varstvo
okolja;
5.     
fluorirani toplogredni plini so fluorirani toplogredni plini v skladu z
Uredbo (ES) št. 842/2006 Evropskega parlamenta in Sveta z dne 17. maja
2006 o določenih fluoriranih toplogrednih plinih (UL L št. 161 z dne
14. 6. 2006, str. 1), zadnjič spremenjeno z Uredbo (ES) št. 1137/2008
Evropskega parlamenta in Sveta z dne 22. oktobra 2008
o prilagoditvi nekaterih aktov, za katere se uporablja postopek, določen
v členu 251 Pogodbe, Sklepu Sveta 1999/468/ES, glede regulativnega
postopka s pregledom – Prilagoditev regulativnemu postopku
s pregledom – Prvi del (UL L št. 311 z dne 21. 11. 2008, str.
1), (v nadaljnjem besedilu: Uredba 842/2006/ES);
6.     
gorivo je organska spojina z vsebnostjo ogljika, vodika, kisika in
drugih snovi v trdnem, tekočem ali plinastem stanju, ki se uporablja za
pridobivanje toplote ali pogon motorjev ali turbin;
7.     
mala naprava je naprava, katere emisije toplogrednih plinov, ugotovljene
in preverjene v poročilu o emisijah toplogrednih plinov v vsakem letu iz
obdobja 2008 do 2010, so manjše od 25 000 ton ekvivalenta CO2,, in
ima med opravljanjem dejavnosti izgorevanja nazivno vhodno toplotno moč pod 35
MW brez emisij iz biomase, njen upravljavec pa je pridobil dovoljenje za
izpuščanje toplogrednih plinov v skladu z zakonom, ki ureja varstvo okolja;
8.     
naprava de minimis je naprava iz sektorjev ali delov sektorjev, ki so
izpostavljeni visokemu tveganju premestitve emisij CO2 v skladu s
Sklepom Komisije z dne 24. decembra 2009 o določitvi seznama sektorjev in
delov sektorjev v skladu z Direktivo 2003/87/ES Evropskega parlamenta in Sveta,
ki veljajo za izpostavljene visokemu tveganju premestitve emisij CO2
(UL L št. 1 z dne 5. 1. 2010, str. 10), zadnjič spremenjenim s Sklepom
Komisije z dne 17. avgusta 2012 o spremembi sklepov 2010/2/EU in
2011/278/EU v zvezi s sektorji in deli sektorjev, ki veljajo za izpostavljene
visokemu tveganju premestitve emisij CO2 (UL L št. 241 z dne
7. 9. 2012, str. 52), v kateri poteka dejavnost izgorevanja
goriv in je sestavljena iz tehničnih enot, katerih skupna nazivna vhodna
toplotna moč ne dosega vrednosti iz 3. točke priloge 1 Uredbe o toplogrednih
plinih, dejavnostih in napravah, za katere je treba pridobiti dovoljenje za
izpuščanje toplogrednih plinov oziroma izvajati monitoring emisij toplogrednih
plinov (Uradni list RS, št. 55/11), njena skupna nazivna vhodna toplotna moč pa
presega 10 MW in je bilo v letu 2010 v njej porabljenih vsaj 0,9 milijona m³
zemeljskega plina ali vsaj 800 ton naftnih derivatov;
9.     
naprava je premična ali nepremična tehnološka enota, za katero je
določeno, da lahko povzroča obremenitev okolja, ker v njej poteka en ali več
tehnoloških procesov in na istem kraju z njimi neposredno povezanih tehnoloških
procesov, ki lahko povzročajo obremenitev okolja;
10.  
oprema, ki vsebuje fluorirane toplogredne pline, je nepremična oprema za
hlajenje in klimatizacijo ter toplotne črpalke, vgrajeni gasilni sistemi,
visokonapetostni stikalni mehanizmi, klimatske naprave v motornih vozilih;
11.  
pomoči po pravilu de minimis so pomoči, ki zaradi svoje višine ne
izkrivljajo ali ogrožajo konkurence in kot take ne predstavljajo državne
pomoči;
12.  
potencial globalnega segrevanja plina je celotni prispevek h globalnemu
segrevanju zaradi emisij ene enote tega plina v primerjavi z eno enoto
referenčnega plina, to je CO2, ki mu je dodeljena vrednost 1;
13.  
pridobitelj goriva je pravna oseba, samostojni podjetnik posameznik ali
posameznik, ki samostojno opravlja dejavnost, ki pridobi gorivo v drugi državi
članici Evropske unije (v nadaljnjem besedilu: EU) in ga vnese v Republiko
Slovenijo (v nadaljnjem besedilu: RS);
14.  
proizvodna vrednost pomeni prihodke, vključno s subvencijami, povezanimi
s ceno izdelkov, povečane ali zmanjšane za spremembe zalog končnih in
nedokončanih izdelkov ter blaga in storitev, nabavljenih za nadaljnjo prodajo,
zmanjšane za nabave blaga ali storitev za nadaljnjo prodajo; proizvodna
vrednost se ugotavlja za eno leto;
15.  
seznam imetnikov dovoljenj za izpuščanje toplogrednih plinov in
imetnikov odločb o napravi de minimis je seznam zavezancev za plačilo okoljske
dajatve zaradi zgorevanja goriva z navedbo obdobij, v katerih lahko posamezna
oseba s seznama nabavlja gorivo z oprostitvijo plačila okoljske dajatve na
podlagi tretjega in četrtega odstavka 8. člena te uredbe ali je upravičena do
vračila okoljske dajatve;
16.  
seznam upravljavcev in naprav je seznam upravljavcev in naprav, vključenih
v sistem trgovanja z emisijskimi kuponi v skladu z zakonom, ki ureja varstvo
okolja;
17.  
stroški nabave goriva in električne energije so dejanski stroški
energije, ki je bila nabavljena ali proizvedena v gospodarski družbi ali pri
samostojnem podjetniku posamezniku, pri čemer se upoštevajo samo gorivo,
toplota in električna energija, ki se uporabljajo za ogrevanje ali pogon
nepremičnih motorjev in strojev ter za opremo, uporabljeno pri visokih ali
nizkih gradnjah ali javnih gradbenih delih; pri določitvi stroškov nabave
goriva in električne energije se upoštevajo tudi vsi davki, razen davka na
dodano vrednost, ki se lahko odbije kot vstopni davek v skladu s predpisi, ki
urejajo davek na dodano vrednost;
18.  
trgovalno obdobje je obdobje od 1. januarja 2013 do
31. decembra 2020;
19.  
uvoz je sprostitev goriva v prost promet ali kateri koli drug postopek
ali ravnanje, pri katerem nastane carinski dolg v skladu s carinskimi predpisi
oziroma bi nastal carinski dolg, če ne bi bila predpisana oprostitev carine;
20.  
upravljavec naprave je upravljavec naprave v skladu z zakonom, ki ureja
varstvo okolja.
4. člen
(uporaba predpisov)
Za vprašanja glede obračunavanja obresti,
doplačila in vračila plačane okoljske dajatve, postopka izterjave, uporabe
pravnih sredstev in za druga vprašanja glede postopka, stvarne in krajevne
pristojnosti carinskega organa, ki niso urejena s to uredbo, se uporabljajo
predpisi, ki urejajo davčni postopek, oziroma carinski predpisi.
5. člen
(prijava dejavnosti zavezancev oziroma
plačnikov okoljske dajatve za zgorevanje goriva in uporabo fluoriranih
toplogrednih plinov)
(1) Oseba iz drugega in tretjega
odstavka 9. člena te uredbe in oseba iz drugega in tretjega odstavka 20. člena
te uredbe morata carinskemu organu prijaviti, kdaj se dejavnost, zaradi katere
sta zavezani obračunavati in plačevati okoljsko dajatev, začne, spremeni ali
preneha.
(2) Oseba iz prejšnjega odstavka, ki
prvič postane plačnik okoljske dajatve, mora pri carinskem organu vložiti
prijavo za evidentiranje 15 dni pred začetkom opravljanja dejavnosti.
(3) Prijavo za evidentiranje iz
prejšnjega odstavka je treba vložiti pri carinskemu organu na obrazcu iz
priloge 7, ki je sestavni del te uredbe.
(4) Če oseba iz prvega odstavka tega
člena preneha obstajati ali preneha opravljati dejavnost, zaradi katere je
zavezana obračunati in plačevati okoljsko dajatev, mora v 15 dneh pred
predvidenim prenehanjem opravljanja dejavnosti carinskemu organu predložiti
obvestilo o prenehanju obstoja oziroma opravljanja dejavnosti na obrazcu iz
priloge 7 te uredbe. Prekinitev oziroma prenehanje opravljanja dejavnosti
zaradi nepredvidenih razlogov pa mora carinskemu organu prijaviti nemudoma na
obrazcu iz priloge 7 te uredbe.
(5) Če oseba iz prvega odstavka tega
člena preneha obstajati ali preneha opravljati dejavnost, carinski organ odloči
o izbrisu iz evidence na njeno zahtevo, pri tem pa hkrati odloči tudi o
obveznosti plačila zapadlih obveznosti okoljske dajatve zaradi zgorevanja
goriva oziroma zaradi uporabe fluoriranih toplogrednih plinov.
II. OKOLJSKA DAJATEV ZARADI ZGOREVANJA GORIVA
6. člen
(okoljska dajatev zaradi zgorevanja
goriva)
(1) Obveznost obračuna in plačila
okoljske dajatve zaradi zgorevanja goriva nastane, ko je gorivo prvič dano v
promet na območju RS, če je to proizvodnja goriva, ob pridobitvi goriva iz
druge države članice EU ali ob uvozu goriva iz tretjih držav, razen če je
plačilo okoljske dajatve odloženo v skladu s to uredbo.
(2) Vrste goriva, za katera se plačuje
okoljska dajatev, so navedene v tabeli 1 priloge 1, ki je sestavni del uredbe.
(3) Osnova za obračunavanje okoljske
dajatve zaradi zgorevanja goriva je enota obremenitve in je enaka emisiji
1 kg CO2.
(4) Seštevek enot obremenitve, za
katerega je treba plačati okoljsko dajatev zaradi zgorevanja goriva, se
ugotavlja na podlagi uvožene oziroma pridobljene količine goriva ali prodane
količine goriva, če je to gorivo proizvedeno v RS.
(5) Seštevek enot obremenitve iz
prejšnjega odstavka se izračuna glede na vrsto goriva iz tabele 1 priloge 1 te
uredbe.
7. člen
(odlog plačila)
(1) Plačilo okoljske dajatve se v
skladu s to uredbo odloži za gorivo, ki je trošarinski izdelek in:
1.     
se obravnava v ureditvi odloga plačila trošarine v skladu s predpisi, ki
urejajo trošarine, ali
2.     
ga nabavi pravna oseba oziroma se dobavlja pravni osebi, ki je na seznamu
imetnikov dovoljenj za izpuščanje toplogrednih plinov in imetnikov odločb o
napravi de minimis.
(2) Okoljska dajatev, katere plačilo
je odloženo v skladu s prejšnjim odstavkom, zapade v plačilo:
1.     
ko za gorivo iz 1. točke prejšnjega odstavka nastane obveznost za
obračun trošarine oziroma bi zanj nastala obveznost za obračun trošarine, če ne
bi bila predpisana oprostitev plačila trošarine,
2.     
ko je gorivo iz 2. točke prejšnjega odstavka uporabljeno ali
3.     
za gorivo iz 2. točke prejšnjega odstavka, ki je na zalogi ali
uporabljeno od datuma, ko je pravna oseba izbrisana s seznama imetnikov
dovoljenj za izpuščanje toplogrednih plinov in imetnikov odločb o napravi de
minimis.
(3) Plačilo odložene okoljske dajatve
iz prvega odstavka tega člena se oprosti:
1.     
če se gorivo porabi za namene iz prvega odstavka 8. člena te uredbe ali
2.     
v primerih iz 2. točke prvega odstavka tega člena za količino goriva,
izkazano in preverjeno v poročilu o monitoringu emisij toplogrednih plinov v
napravi in porabljeno v skladu s tretjim in četrtim odstavkom 8. člena te
uredbe.
8. člen
(oprostitev plačila)
(1) Ne glede na določbe prvega
odstavka 2. člena te uredbe se plačilo okoljske dajatve zaradi zgorevanja
goriva oprosti za uporabo:
1.     
utekočinjenega naftnega plina iz točke 3.1 in zemeljskega plina iz točke
5.1 tretjega odstavka 54. člena Zakona o trošarinah (Uradni list RS, št. 97/10
– uradno prečiščeno besedilo, 48/12 in 109/12) ter
2.     
energentov, ki so dobavljeni kot gorivo za pogon v zračnem prometu,
razen za polete v zasebne namene.
(2) Plačilo okoljske dajatve zaradi
zgorevanja goriva se oprosti za gorivo, ki se izvozi z območja EU ali iznese v
druge države članice EU, ne glede na to, ali je proizvedeno v RS, pridobljeno
iz drugih držav članic EU ali uvoženo iz tretjih držav.
(3) Plačilo okoljske dajatve zaradi
zgorevanja goriva se oprosti tudi za gorivo, ki se rabi v napravi in mali
napravi, za katero je njen upravljavec pridobil dovoljenje za izpuščanje
toplogrednih plinov v skladu z zakonom, ki ureja varstvo okolja, če se gorivo
rabi v:
-       
napravi, katere upravljavec je energetsko intenzivno podjetje;
-       
mali napravi, katere upravljavec je energetsko intenzivno podjetje ali
če izpolnjuje pogoje o dodeljeni pomoči de minimis iz petega odstavka 18. člena
te uredbe.
(4) Plačilo okoljske dajatve zaradi
zgorevanja goriva se oprosti tudi za gorivo, ki se rabi v napravi de minimis,
če upravljavec izpolnjuje pogoje o dodeljeni pomoči de minimis iz petega
odstavka 18. člena te uredbe.
(5) Oprostitev plačila okoljske
dajatve iz tretjega in četrtega odstavka tega člena se nanaša na tisto količino
goriva, ki je izkazana v poročilu o emisijah toplogrednih plinov v skladu z
zakonom, ki ureja varstvo okolja.
(6) Ministrstvo, pristojno za varstvo
okolja (v nadaljnjem besedilu: ministrstvo), na svojih spletnih straneh objavi
seznam imetnikov dovoljenj za izpuščanje toplogrednih plinov in imetnikov
odločb o napravi de minimis.
(7) Upravljavec naprave in male
naprave, ki ima dovoljenje za izpuščanje toplogrednih plinov, mora voditi
evidenco o vrsti in porabi goriva. Upravljavec naprave in male naprave, ki ima
dovoljenje za izpuščanje toplogrednih plinov, mora na podlagi podatkov iz
evidence o vrsti in porabi goriva ministrstvu posredovati izjavo o
izpolnjevanju pogojev za energetsko intenzivno dejavnost. Če upravljavec naprave
in male naprave ne izpolnjuje več pogojev za energetsko intenzivno podjetje,
mora o tem nemudoma obvestiti ministrstvo, ki ga izbriše s seznama iz
prejšnjega odstavka.
9. člen
(zavezanec in plačnik okoljske dajatve
zaradi zgorevanja goriva)
(1) Zavezanec za plačilo okoljske
dajatve zaradi zgorevanja goriva je pravna ali fizična oseba, ki rabi gorivo za
zgorevanje.
(2) Zavezanec sam obračunava in
plačuje v proračun RS okoljsko dajatev zaradi zgorevanja goriva za gorivo, ki
ga sam pridobi iz druge države članice EU, za gorivo, ki ga sam proizvede, in
za gorivo, ki ga je nabavil v odlogu plačila okoljske dajatve v skladu s to
uredbo.
(3) Če zavezanec nabavlja gorivo pri
pravni osebi ali samostojnemu podjetniku posamezniku, ki na območju RS opravlja
dejavnost trgovine z gorivom, okoljsko dajatev izračunava zavezancu iz prvega
odstavka tega člena, odteguje in vplačuje v proračun RS ta oseba (v nadaljnjem
besedilu: plačnik).
10. člen
(uvoz goriva)
(1) Okoljsko dajatev zaradi zgorevanja
goriva pri uvozu goriva obračunava pristojni carinski organ. Okoljska dajatev
se obračunava in plačuje v skladu s carinskimi predpisi, kot da bi bila uvozna
dajatev, razen če je plačilo okoljske dajatve odloženo v skladu s to uredbo.
(2) Carinski organ obračuna okoljsko
dajatev zaradi zgorevanja goriva pri ponovnem uvozu goriva, če ta
dajatev ni bila plačana pred izvozom goriva ali pa je bila plačana in je
zanjo uveljavljeno vračilo v skladu z 12. členom te uredbe.
11. člen
(obveznosti plačnika)
(1) Zavezanec iz drugega odstavka 9. člena
te uredbe oziroma plačnik mora za gorivo, dano v promet v koledarskem mesecu,
obračunati okoljsko dajatev zaradi zgorevanja goriva za ta koledarski mesec.
(2) Zavezanec iz drugega odstavka 9.
člena te uredbe oziroma plačnik mora v svojih evidencah voditi podatke po
vrstah goriva, na podlagi katerih obračunava okoljsko dajatev zaradi zgorevanja
goriva.
(3) Zavezanec iz drugega odstavka 9.
člena te uredbe oziroma plačnik sestavi na podlagi evidenc iz prejšnjega
odstavka mesečni obračun okoljske dajatve, ki ga mora predložiti carinskemu
organu do 25. dne v mesecu po poteku meseca, za katerega je nastala obveznost
za plačilo okoljske dajatve zaradi zgorevanja goriva.
(4) Mesečni obračun iz prejšnjega
odstavka mora vsebovati:
-       
obdobje, na katero se nanaša obveznost plačila okoljske dajatve zaradi
zgorevanja goriva;
-       
količino in vrsto goriva, ki je bila proizvedena ali pridobljena;
-       
količino in vrsto goriva, ki ga je zavezanec iz drugega odstavka 9.
člena te uredbe oziroma plačnik prodal oziroma dal na razpolago osebam, ki so
na seznamu imetnikov dovoljenj za izpuščanje toplogrednih plinov in imetnikov
odločb o napravi de minimis, oziroma ki ga zavezanec iz drugega odstavka 9.
člena te uredbe uporabi sam, če gre za osebo, ki je na seznamu imetnikov
dovoljenj za izpuščanje toplogrednih plinov in imetnikov odločb o napravi de
minimis;
-       
količino in vrsto goriva, ki je bila izvožena ali iznesena z območja EU
in je oproščena plačila okoljske dajatve zaradi zgorevanja goriva ter se zanjo
uveljavlja vračilo okoljske dajatve v skladu s 13. členom te uredbe, in
-       
končni znesek obračunane okoljske dajatve zaradi zgorevanja goriva.
(5) Zavezanec iz drugega odstavka 9.
člena te uredbe oziroma plačnik mora carinskemu organu predložiti mesečni
obračun okoljske dajatve zaradi zgorevanja goriva iz prejšnjega odstavka ne
glede na to, ali v obračunskem obdobju nastane obveznost za plačilo okoljske
dajatve ali ne.
(6) Zavezanec iz drugega odstavka 9.
člena te uredbe oziroma plačnik mora predložiti carinskemu organu mesečni
obračun okoljske dajatve zaradi zgorevanja goriva na obrazcu iz priloge 2, ki
je sestavni del te uredbe.
(7) Zavezanec iz drugega odstavka 9.
člena te uredbe oziroma plačnik, ki gorivo iznese v drugo državo članico EU ali
ga izvozi zunaj EU v svojem imenu in za svoj račun, lahko vračilo okoljske
dajatve zaradi zgorevanja goriva uveljavlja na obrazcu iz prejšnjega odstavka.
(8) Zavezanec iz drugega odstavka 9.
člena te uredbe oziroma plačnik mora obračunano okoljsko dajatev zaradi
zgorevanja goriva plačati do zadnjega dneva v mesecu po poteku meseca, v
katerem je nastala obveznost za plačilo okoljske dajatve.
(9) Zavezanec iz drugega odstavka 9.
člena te uredbe oziroma plačnik, ki gorivo proda oziroma da na razpolago
osebam, ki so na seznamu imetnikov dovoljenj za izpuščanje toplogrednih plinov
in imetnikov odločb o napravi de minimis oziroma jih uporabi sam, če gre za
osebo, ki je na seznamu imetnikov dovoljenj za izpuščanje toplogrednih plinov
in imetnikov odločb o napravi de minimis, mora carinskemu organu poleg obračuna
iz prejšnjega odstavka predložiti tudi mesečni pregled prometa na obrazcu iz
priloge 3, ki je sestavni del te uredbe.
(10) Mesečni obračun iz četrtega
odstavka tega člena mora carinskemu organu do 25. dneva v mesecu po poteku
meseca, v katerem je nastala obveznost za plačilo okoljske dajatve, predložiti
tudi oseba iz 3. točke drugega odstavka 7. člena te uredbe.
12. člen
(vračilo okoljske dajatve)
Pravico do vračila plačane okoljske dajatve
zaradi zgorevanja goriva ima:
-       
pravna oseba ali samostojni podjetnik posameznik za gorivo, ki ga iznese
v druge države članice EU ali izvozi, če dokaže, da je bila okoljska dajatev
zaradi zgorevanja goriva plačana in je bilo gorivo izneseno z območja RS ali
izvoženo z območja EU;
-       
zavezanec iz prvega odstavka 9. člena te uredbe, ki je nabavil gorivo s
plačano okoljsko dajatvijo in ga je porabil za namene iz prvega odstavka 8.
člena te uredbe ali za namene, pri katerih gorivo ni zgorevalo in posledično
onesnaževalo zraka z emisijo CO2;
-       
pravna oseba s seznama imetnikov dovoljenj za izpuščanje toplogrednih
plinov in imetnikov odločb o napravi de minimis za gorivo, ki ga je v obdobju,
navedenem na seznamu, nabavila s plačano okoljsko dajatvijo.
13. člen
(uveljavljanje vračila okoljske dajatve za
izneseno ali izvoženo gorivo)
(1) Upravičenec za vračilo plačane
okoljske dajatve zaradi zgorevanja goriva iz prve alineje prejšnjega člena
vloži pri carinskemu organu po dobavi goriva v drugo državo članico EU ali v
izvoz zahtevek za vračilo plačane okoljske dajatve. Zahtevku za vračilo plačane
okoljske dajatve mora upravičenec na poziv carinskega organa priložiti kopije
dokumentov, ki dokazujejo upravičenost do vračila plačane okoljske dajatve
zaradi zgorevanja goriva.
(2) Pravico do vračila plačane
okoljske dajatve zaradi zgorevanja goriva lahko upravičenec iz prejšnjega
odstavka uveljavlja še tri mesece po poteku koledarskega leta, v katerem je
izvozil gorivo ali ga iznesel v drugo državo članico EU.
14. člen
(uveljavljanje vračila okoljske dajatve v
drugih primerih)
(1) Upravičenec za vračilo plačane
okoljske dajatve zaradi zgorevanja goriva iz druge in tretje alineje 12. člena
te uredbe vloži pri carinskemu organu po nakupu goriva zahtevek za vračilo
plačane okoljske dajatve. Zahtevku za vračilo plačane okoljske dajatve mora
upravičenec na poziv carinskega organa priložiti kopije dokumentov, ki
dokazujejo upravičenost do vračila plačane okoljske dajatve zaradi zgorevanja
goriva.
(2) Pravico do vračila plačane
okoljske dajatve zaradi zgorevanja goriva lahko upravičenec iz druge alineje 12.
člena te uredbe uveljavlja še tri mesece po poteku koledarskega leta, v katerem
je gorivo, za katero je bila okoljska dajatev plačana, porabil za namene iz
prvega odstavka 8. člena te uredbe ali za namene, pri katerih gorivo ni
zgorevalo in posledično onesnaževalo zraka z emisijo CO2.
(3) Pravico do vračila plačane
okoljske dajatve zaradi zgorevanja goriva lahko upravičenec iz tretje alineje
12. člena te uredbe uveljavlja še tri mesece po poteku koledarskega leta, v
katerem je nabavil gorivo.
15. člen
(poračun okoljske dajatve za gorivo, ki ni
uporabljeno v napravah, malih napravah in napravah de minimis)
(1) Zavezanec iz prvega odstavka 9.
člena te uredbe, ki je na seznamu imetnikov dovoljenj za izpuščanje
toplogrednih plinov in imetnikov odločb o napravi de minimis, mora v svojih
evidencah voditi podatke o vrsti in porabi goriva.
(2) Zavezanec iz prejšnjega odstavka
na podlagi evidenc iz prejšnjega odstavka sestavi poračun okoljske dajatve na
obrazcu iz priloge 4, ki je sestavni del te uredbe, in ga mora predložiti
carinskemu organu do 25. aprila tekočega leta za preteklo koledarsko leto.
(3) Poračun iz prejšnjega odstavka
mora vsebovati:
-       
obdobje, na katero se nanaša obveznost plačila okoljske dajatve zaradi
zgorevanja goriva,
-       
količino in vrsto goriva, ki jo je oseba iz prvega odstavka tega člena
nabavila brez obveznosti plačila okoljske dajatve oziroma ji je bila okoljska
dajatev vrnjena,
-       
količino in vrsto goriva v odlogu plačila okoljske dajatve,
-       
količine goriva iz poročila o monitoringu emisij toplogrednih plinov,
-       
znesek okoljske dajatve za gorivo, porabljeno zunaj naprav, malih naprav
in naprav de minimis.
(4) Evidenco iz prvega odstavka tega
člena mora zavezanec iz prvega odstavka tega člena hraniti deset let od dneva
zadnjega nakupa goriva.
(5) Zavezanec iz prvega odstavka tega
člena carinskemu organu predloži poračun okoljske dajatve zaradi zgorevanja
goriva iz drugega odstavka tega člena ne glede na to, ali v obračunskem obdobju
nastane obveznost za plačilo okoljske dajatve ali ne.
(6) Zavezanec iz prvega odstavka tega
člena obračunano okoljsko dajatev zaradi zgorevanja goriva plača do zadnjega
dneva meseca, v katerem mora predložiti poračun okoljske dajatve zaradi
zgorevanja goriva iz drugega odstavka tega člena.
(7) Ministrstvo pošlje carinskemu organu
podatke iz četrte alineje tretjega odstavka tega člena do 20. aprila
tekočega leta.
16. člen
(oprostitev plačila okoljske dajatve za
rabo goriva v mali napravi)
(1) Ne glede na 2. točko tretjega
odstavka 7. člena te uredbe je upravljavec male naprave, ki mu je Evropska
komisija odobrila izključitev iz sistema Skupnosti za trgovanje s pravicami do
emisije toplogrednih plinov v skladu z zakonom, ki ureja varstvo okolja,
upravičen do oprostitve plačila okoljske dajatve zaradi zgorevanja goriva za
enote obremenitve do višine dodeljene količine.
(2) Oseba iz prejšnjega odstavka mora
za vsakih 1000 enot obremenitve, ki presegajo dodeljene količine, plačati
okoljsko dajatev zaradi zgorevanja goriva. Obveznost plačila lahko oseba iz
prejšnjega odstavka poravna tudi s predajo ustrezne količine ERU ali CER na
državni račun Republike Slovenije v registru emisijskih kuponov v skladu z
zakonom, ki ureja varstvo okolja.
(3) Ne glede na prejšnji odstavek
upravljavec male naprave, katere vhodna toplotna moč presega 20 MW na dan
31. decembra 2012, za izpolnitev obveznosti plačila ne sme uporabiti več
kot 11 odstotkov ERU ali CER glede na celotno dodeljeno količino v skladu z
Uredbo Komisije (EU) št. 550/2011 z dne 7. junija 2011 o določanju
nekaterih omejitev glede uporabe mednarodnih dobropisov iz projektov v zvezi z
industrijskimi plini, skladno z Direktivo 2003/87/ES Evropskega parlamenta in
Sveta (UL L št. 149 z dne 8. 6. 2011, str. 1).
(4) Oseba iz prvega odstavka tega
člena lahko obveznost iz drugega odstavka tega člena preloži na naslednje leto,
če skupna razlika med emisijami toplogrednih plinov, ugotovljenimi v skladu s
prejšnjim odstavkom, in dodeljenimi količinami od leta 2013 dalje ne presega 20
odstotkov dodeljene količine iz leta 2013, pri čemer mora biti celotna
obveznost iz drugega odstavka tega člena izpolnjena najpozneje do
30. aprila tekočega leta, ki sledi zadnjemu letu trgovalnega obdobja.
(5) Če oseba iz prvega odstavka tega
člena obveznost iz drugega odstavka tega člena poravna s plačilom okoljske
dajatve in če povprečna cena emisijskih kuponov na trgu ogljika presega ceno za
1000 enot obremenitve za več kot 30 odstotkov, mora oseba iz prvega odstavka
tega člena plačati okoljsko dajatev v višini povprečne cene emisijskih kuponov,
ki jo izračuna in objavi ministrstvo na svoji spletni strani do
28. februarja tekočega leta. Ministrstvo povprečno ceno izračuna kot
količnik med zneskom prilivov iz prodaje emisijskih kuponov na dražbi v državni
proračun, ki so bili v preteklem letu doseženi s prodajo emisijskih kuponov, in
količino teh emisijskih kuponov v skladu z zakonom, ki ureja varstvo okolja.
(6) Oseba iz prvega odstavka tega
člena sestavi obračun obveznosti iz drugega odstavka tega člena na podlagi
poročila o emisijah toplogrednih plinov v skladu z zakonom, ki ureja varstvo
okolja.
(7) Oseba iz prvega odstavka tega
člena, ki ne opravlja energetsko intenzivne dejavnosti, mora v poročilu iz
prejšnjega odstavka izkazati tudi izpolnjevanje pogoja o dodeljeni pomoči de
minimis iz petega odstavka 18. člena te uredbe.
(8) Obračun obveznosti iz šestega
odstavka tega člena in način izpolnitve obveznosti sta del poročila o emisijah
toplogrednih plinov v skladu z zakonom, ki ureja varstvo okolja.
(9) Oseba iz prvega odstavka tega
člena mora plačati okoljsko dajatev iz prvega odstavka tega člena oziroma
predati emisijske kupone, ERU ali CER najpozneje do 30. aprila tekočega
leta za preteklo leto.
17. člen
(poračun okoljske dajatve za obveznosti,
ugotovljene v poročilu o emisijah toplogrednih plinov)
(1) Oseba s seznama imetnikov
dovoljenj za izpuščanje toplogrednih plinov in imetnikov odločb o napravi de
minimis, pri kateri iz poročila o emisijah toplogrednih plinov izhaja obveznost
plačila okoljske dajatve, carinskemu organu do 25. aprila tekočega leta
predloži poračun okoljske dajatve za uporabo goriva v mali napravi ali napravi
de minimis na obrazcu iz priloge 4 te uredbe.
(2) Če oseba iz prvega odstavka
prejšnjega člena ne izpolni obveznosti iz drugega in petega odstavka prejšnjega
člena do roka iz devetega odstavka prejšnjega člena, mora plačati okoljsko
dajatev za celotno količino emisij toplogrednih plinov, ugotovljeno v poročilu
iz šestega odstavka prejšnjega člena. Poračun okoljske dajatve predloži na
obrazcu iz prejšnjega odstavka carinskemu organu do 10. maja tekočega leta
za preteklo leto in plača okoljsko dajatev do 20. maja tekočega leta.
(3) Poračun okoljske dajatve iz prvega
in drugega odstavka tega člena vsebuje:
-       
obdobje, na katero se nanaša obveznost plačila okoljske dajatve zaradi
zgorevanja goriva,
-       
enote obremenitve, za katere se obračuna okoljska dajatev, izkaz o
izpolnjevanju pogoja o dodeljeni pomoči de minimis iz petega odstavka 18. člena
te uredbe, če gre za naprave de minimis, in
-       
znesek okoljske dajatve za plačilo.
(4) Podatke za poračun okoljske
dajatve na podlagi prvega odstavka tega člena ministrstvo pošlje carinskemu
organu do 20. aprila tekočega leta za preteklo leto in do 10. maja
tekočega leta za obračun okoljske dajatve iz drugega odstavka tega člena.
18. člen
(oprostitev plačila okoljske dajatve za rabo
goriva in predpisi o državnih pomočeh)
(1) Oprostitev plačila okoljske
dajatve zaradi zgorevanja goriva iz 1. točke prvega odstavka in tretjega
odstavka 8. člena te uredbe se dodeljuje v skladu s 25. členom Uredbe Komisije
(ES) št. 800/2008 z dne 6. avgusta 2008 o razglasitvi nekaterih vrst
pomoči za združljive s skupnim trgom z uporabo členov 87 in 88 Pogodbe (Uredba
o splošnih skupinskih izjemah) (UL L št. 214 z dne 9. 8. 2008, str. 3).
(2) Do oprostitve plačila okoljske
dajatve zaradi zgorevanja goriva iz prejšnjega odstavka niso upravičena
podjetja iz sektorja ribištva in ribogojstva, podjetja v težavah ter podjetja v
skladu s Smernicami Skupnosti o državni pomoči za reševanje in
prestrukturiranje podjetij v težavah (UL C št. 244 z dne 1. 10. 2004, str.
2; v nadaljnjem besedilu: Smernice), ki so naslovnik neporavnanega naloga za
izterjavo zaradi predhodne odločbe Evropske komisije, ki je pomoč razglasila za
nezakonito in nezdružljivo s skupnim trgom.
(3) Ne glede na prvi odstavek tega
člena se oprostitev plačila okoljske dajatve zaradi zgorevanja goriva iz
tretjega odstavka 8. člena te uredbe za gorivo, ki se uporabi v mali napravi,
katere upravljavec ni energetsko intenzivno podjetje, in oprostitev plačila
okoljske dajatve zaradi zgorevanja goriva iz četrtega odstavka 8. člena te
uredbe dodeljuje v skladu z Uredbo Komisije (ES) št. 1998/2006 z dne
15. decembra 2006 o uporabi členov 87 in 88 Pogodbe pri pomoči de minimis
(UL L št. 379 z dne 28. 12. 2006, str. 5), razen če gre za podjetja,
ki poslujejo v sektorju:
-       
ribiškega in ribogojskega sektorja,
-       
primarne proizvodnje kmetijskih proizvodov,
-       
predelave in trženja kmetijskih proizvodov, če je znesek pomoči določen
na podlagi cene ali količine zadevnih proizvodov, ki so kupljeni od primarnih
proizvajalcev ali jih zadevna podjetja dajo na trg, oziroma če je pomoč
pogojena s tem, da se delno ali v celoti prenese na primarne proizvajalce,
-       
z izvozom povezane dejavnosti v tretje države ali države članice, kot je
pomoč, neposredno povezana z izvoženimi količinami, z ustanovitvijo in
delovanjem distribucijske mreže ali drugimi tekočimi izdatki, povezanimi z
izvozno dejavnostjo,
-       
na področju sektorja premogovništva.
(4) Do oprostitve plačila okoljske
dajatve iz prejšnjega odstavka tudi niso upravičena podjetja, ki:
-       
izvajajo program prestrukturiranja oziroma so v težavah v skladu s
Smernicami ali
-       
so v postopku stečaja, prisilne poravnave ali likvidacije.
(5) Skupna pomoč de minimis, dodeljena
istemu podjetju v skladu s tretjim in četrtim odstavkom tega člena, ne sme presegati
200.000 eurov v katerem koli obdobju treh proračunskih let, o čemer ministrstvo
odloči v odločbi o dovoljeni pomoči de minimis. Skupna pomoč de minimis,
dodeljena kateremu koli podjetju, ki deluje v cestnoprometnem sektorju, ne sme
presegati 100.000 eurov v katerem koli obdobju treh proračunskih let. Ti
zgornji meji se uporabljata ne glede na obliko pomoči de minimis ali
zastavljeni cilj ter ne glede na dejstvo, ali se pomoč, ki jo dodeli država
članica, v celoti ali delno financira s sredstvi Skupnosti. Obdobje se določi
ob upoštevanju proračunskih let, ki veljajo za podjetje v zadevni državi
članici.
(6) Prejemnik pomoči iz tretjega
odstavka tega člena mora ministrstvu posredovati pisno izjavo o že prejetih
pomočeh de minimis, vključno z navedbo, pri katerih dajalcih pomoči in v
kakšnem znesku je v relevantnem obdobju še kandidiral za pomoč de minimis.
Ministrstvo na podlagi prejete pisne izjave pisno obvesti prejemnika pomoči, da
je pomoč dodeljena po pravilu de minimis.
III. OKOLJSKA DAJATEV ZARADI UPORABE FLUORIRANIH TOPLOGREDNIH
PLINOV
19. člen
(okoljska dajatev zaradi uporabe
fluoriranih toplogrednih plinov)
(1) Obveznost obračuna in plačila
okoljske dajatve zaradi uporabe fluoriranih toplogrednih plinov nastane, ko so
fluorirani toplogredni plini, proizvedeni v RS, pridobljeni v drugi državi
članici EU ali uvoženi iz tretje države, prvič dani v promet v RS ali v RS
prvič uporabljeni zaradi proizvodnje opreme, ki vsebuje fluorirane toplogredne
pline, ali zaradi polnjenja take opreme ob njeni prvi namestitvi ali zaradi
vzdrževanja take opreme.
(2) Osnova za obračunavanje okoljske
dajatve zaradi uporabe fluoriranih toplogrednih plinov je enota obremenitve.
Enota obremenitve je pri fluoriranih toplogrednih plinih obremenitev, ki je
enakovredna obremenitvi 1 kg emisije CO2.
(3) Ne glede na prejšnji odstavek se
pri obračunu okoljske dajatve zaradi uporabe fluoriranih toplogrednih plinov
obračunava petkrat manjša cena na enoto obremenitve, kot je cena enote
obremenitve pri obračunu okoljske dajatve zaradi zgorevanja goriva.
(4) Seštevek enot obremenitve, za
katerega je treba plačati okoljsko dajatev zaradi uporabe fluoriranih
toplogrednih plinov, je enak:
1.     
5 odstotkom zmnožka mase posameznega fluoriranega toplogrednega plina in
njegovega potenciala globalnega segrevanja, če so to fluorirani toplogredni
plini, namenjeni polnjenju opreme, ki vsebuje fluorirane toplogredne pline, pri
njeni proizvodnji ali proizvodnji izdelkov, ki to opremo vsebujejo;
2.     
5 odstotkom zmnožka mase posameznega fluoriranega toplogrednega plina in
njegovega potenciala globalnega segrevanja, če so to fluorirani toplogredni
plini, namenjeni polnjenju nepremične opreme, ki vsebuje fluorirane toplogredne
pline, ob njeni prvi namestitvi;
3.     
100 odstotkom zmnožka mase posameznega fluoriranega toplogrednega plina
in njegovega potenciala globalnega segrevanja, če so to fluorirani toplogredni
plini, namenjeni vzdrževanju opreme, ki vsebuje fluorirane toplogredne pline.
(5) Za fluorirane toplogredne pline so
njihove oznake in potenciali globalnega segrevanja določeni v 1. delu priloge I
Uredbe 842/2006/ES. Če je to mešanica več snovi, od katere je najmanj ena
fluorirani toplogredni plin, je treba okoljsko dajatev plačati, kadar je
potencial globalnega segrevanja mešanice, izračunane v skladu z 2. delom
priloge I Uredbe 842/2006/ES, višji od 150. Za najpogostejše mešanice
fluoriranih toplogrednih plinov se uporabljajo izračunane vrednosti potenciala
globalnega segrevanja, ki so objavljene na spletnih straneh carinskega organa,
na podlagi izračuna, ki ga pripravi Agencija Republike Slovenije za okolje.
20. člen
(zavezanec in plačnik okoljske dajatve
zaradi uporabe fluoriranih toplogrednih plinov)
(1) Zavezanec za plačilo okoljske
dajatve zaradi uporabe fluoriranih toplogrednih plinov je pravna ali fizična
oseba, ki uporablja fluorirane toplogredne pline za namene iz četrtega odstavka
prejšnjega člena.
(2) Zavezanec za plačilo okoljske
dajatve zaradi uporabe fluoriranih toplogrednih plinov, ki je pravna oseba ali
samostojni podjetnik posameznik, sam obračunava in plačuje v proračun RS
okoljsko dajatev zaradi uporabe fluoriranih toplogrednih plinov za fluorirane
toplogredne pline, kadar jih sam proizvede, pridobi iz druge države članice EU
ali uvozi iz tretje države.
(3) Če zavezanec za plačilo okoljske
dajatve zaradi uporabe fluoriranih toplogrednih plinov nabavlja fluorirane
toplogredne pline od pravne osebe ali samostojnega podjetnika posameznika, ki
na območju RS opravlja dejavnost trgovine s fluoriranimi toplogrednimi plini,
okoljsko dajatev zaradi uporabe fluoriranih toplogrednih plinov izračunava
zavezancu iz prvega odstavka tega člena, odteguje in vplačuje v proračun RS ta
oseba (v nadaljnjem besedilu: plačnik okoljske dajatve zaradi uporabe
fluoriranih toplogrednih plinov).
21. člen
(evidenca o fluoriranih toplogrednih
plinih)
(1) Zavezanec za plačilo okoljske
dajatve zaradi uporabe fluoriranih toplogrednih plinov mora o lastni uporabi
fluoriranih toplogrednih plinov, ki jih sam proizvede, pridobi iz druge države
članice EU ali uvozi iz tretje države, voditi evidenco o količini fluoriranih
toplogrednih plinov, ločeno po vrstah fluoriranih toplogrednih plinov in po
namenu njihove uporabe. Zavezanec za plačilo okoljske dajatve zaradi uporabe
fluoriranih toplogrednih plinov mora na zahtevo carinskega organa omogočiti
vpogled v evidenco o količini fluoriranih toplogrednih plinov.
(2) Plačnik okoljske dajatve zaradi
uporabe fluoriranih toplogrednih plinov mora o dajanju fluoriranih toplogrednih
plinov v promet v RS voditi evidenco o količini fluoriranih toplogrednih
plinov, ločeno po vrstah fluoriranih toplogrednih plinov in po namenu njihove
uporabe. Plačnik okoljske dajatve zaradi uporabe fluoriranih toplogrednih
plinov mora na zahtevo carinskega organa omogočiti vpogled v evidenco o
količini fluoriranih toplogrednih plinov.
(3) Na podlagi evidence o količini
fluoriranih toplogrednih plinov morata zavezanec za plačilo okoljske dajatve iz
prvega odstavka tega člena in plačnik okoljske dajatve zaradi uporabe
fluoriranih toplogrednih plinov iz prejšnjega odstavka sestaviti polletni
obračun okoljske dajatve zaradi uporabe fluoriranih toplogrednih plinov, ločeno
po vrstah fluoriranih toplogrednih plinov in po namenu njihove uporabe, ter ga
predložiti carinskemu organu do 20. julija tekočega leta za januar, februar,
marec, april, maj in junij tekočega leta in do 20. januarja tekočega leta
za julij, avgust, september, oktober, november in december preteklega leta.
(4) Iz polletnega obračuna iz
prejšnjega odstavka morajo biti razvidni naslednji podatki:
-       
obdobje, za katero se plačuje okoljska dajatev zaradi uporabe
fluoriranih toplogrednih plinov;
-       
oznaka (če je to mešanica fluoriranih toplogrednih plinov, oznaka
mešanice teh plinov) in količina fluoriranih toplogrednih plinov, njihov
potencial globalnega segrevanja in namen njihove uporabe;
-       
znesek obračunane okoljske dajatve po vrsti, količini in namenu uporabe
fluoriranih toplogrednih plinov;
-       
končni znesek za plačilo okoljske dajatve zaradi uporabe fluoriranih
toplogrednih plinov v obdobju, za katero se plačuje ta dajatev.
(5) Zavezanec za plačilo okoljske
dajatve iz prvega odstavka tega člena in plačnik okoljske dajatve zaradi
uporabe fluoriranih toplogrednih plinov iz drugega odstavka tega člena morata
obračunano okoljsko dajatev plačati do zadnjega dneva meseca, ki sledi
polletju, v katerem je nastala obveznost za obračun okoljske dajatve zaradi
uporabe fluoriranih toplogrednih plinov.
(6) Zavezanec za plačilo okoljske
dajatve iz prvega odstavka tega člena in plačnik okoljske dajatve zaradi
uporabe fluoriranih toplogrednih plinov iz drugega odstavka tega člena morata
predložiti carinskemu organu polletni obračun okoljske dajatve na obrazcu iz
priloge 5, ki je sestavni del te uredbe.
(7) Plačnik okoljske dajatve zaradi
uporabe fluoriranih toplogrednih plinov, ki fluorirane toplogredne pline proda
osebi, ki jih uporabi za namen iz 1. in 2. točke četrtega odstavka 19. člena te
uredbe, mora carinskemu organu poleg obračuna iz prejšnjega odstavka predložiti
tudi polletni pregled prometa fluoriranih toplogrednih plinov na obrazcu iz
priloge 6, ki je sestavni del te uredbe.
(8) Oseba iz prvega odstavka
prejšnjega člena, ki od plačnika okoljske dajatve zaradi uporabe fluoriranih
toplogrednih plinov nabavi fluorirane toplogredne pline za uporabo za namene iz
1. in 2. točke četrtega odstavka 19. člena te uredbe, mora plačniku okoljske
dajatve zaradi uporabe fluoriranih toplogrednih plinov predložiti izjavo o
namenu uporabe.
(9) Ne glede na določbo tretjega
odstavka tega člena lahko zavezanec za plačilo okoljske dajatve iz prvega odstavka
tega člena namesto polletnega obračuna sestavi letni obračun okoljske dajatve
zaradi uporabe fluoriranih toplogrednih plinov in ga predloži carinskemu organu
do 20. januarja tekočega leta za preteklo leto, če na podlagi evidence o
količini fluoriranih toplogrednih plinov, ločeno po vrstah fluoriranih
toplogrednih plinov, ob prvem polletnem obračunu ugotovi, da uporaba
fluoriranih toplogrednih plinov v obdobju od januarja do junija ni presegla ene
tone fluoriranih toplogrednih plinov.
22. člen
(vračilo okoljske dajatve zaradi uporabe
fluoriranih toplogrednih plinov)
(1) Do vračila okoljske dajatve zaradi
uporabe fluoriranih toplogrednih plinov sta upravičena pravna oseba in
samostojni podjetnik posameznik, ki fluorirane toplogredne pline, za katere je
bila okoljska dajatev plačana, izneseta v drugo državo članico EU ali jih
izvozita v tretje države.
(2) Oseba iz prejšnjega odstavka (v
nadaljnjem besedilu: vlagatelj) vloži pri carinskemu organu zahtevek za vračilo
okoljske dajatve v enem letu po poteku leta, v katerem so bili fluorirani
toplogredni plini, za katere je bila okoljska dajatev plačana, izneseni z
ozemlja RS ali izvoženi z območja EU. Zahtevek za vračilo okoljske dajatve mora
vsebovati naslednje podatke:
-       
vrsto fluoriranih toplogrednih plinov;
-       
znesek in datum plačila okoljske dajatve;
-       
kopijo računa nabave ali drugega dokumenta o nabavi fluoriranih
toplogrednih plinov, na katerem je izjava dobavitelja, da je okoljska dajatev
obračunana, ime in naslov zavezanca, ki je okoljsko dajatev obračunal, in višina
zneska plačila ter datum obračuna in datum plačila okoljske dajatve;
-       
navedbo dokumenta, ki dokazuje, da so bili fluorirani toplogredni plini
izneseni z ozemlja RS ali izvoženi z območja EU;
-       
izjavo, da je kazensko in materialno odgovoren za resničnost navedb in
da razpolaga z dokumentacijo, ki dokazuje, da je bila okoljska dajatev
obračunana in da so bili fluorirani toplogredni plini izneseni z ozemlja RS ali
izvoženi z območja EU;
-       
navedbo banke in transakcijskega računa, na katerega naj se izplača vračilo
okoljske dajatve.
(3) Do vračila razlike okoljske
dajatve zaradi uporabe fluoriranih toplogrednih plinov sta upravičena pravna
oseba in samostojni podjetnik posameznik, ki sta fluorirane toplogredne pline,
za katere je bila okoljska dajatev plačana za uporabo za namene 3. točke
četrtega odstavka 19. člena te uredbe, uporabila za namene iz 1. in 2. točke
četrtega odstavka 19. člena te uredbe.
(4) Oseba iz prejšnjega odstavka vloži
pri carinskemu organu zahtevek za vračilo okoljske dajatve v enem letu po
poteku leta, v katerem so bili fluorirani toplogredni plini, za katere je bila
okoljska dajatev plačana za uporabo za namene 3. točke četrtega odstavka 19.
člena te uredbe, uporabljeni za namene iz 1. in 2. točke četrtega odstavka 19.
člena te uredbe. Zahtevek za vračilo okoljske dajatve mora vsebovati naslednje
podatke:
-       
vrsto fluoriranih toplogrednih plinov;
-       
znesek in datum plačila okoljske dajatve;
-       
kopijo računa nakupa ali drugega dokumenta o nakupu fluoriranih
toplogrednih plinov, na katerem je izjava dobavitelja, da je okoljska dajatev
obračunana za uporabo za namene 3. točke četrtega odstavka 19. člena te
uredbe, ime in naslov zavezanca, ki je okoljsko dajatev obračunal, in višina
zneska plačila ter datum obračuna in datum plačila okoljske dajatve;
-       
izjavo, da je kazensko in materialno odgovoren za resničnost navedb in
da razpolaga z dokumentacijo, ki dokazuje, da je bila okoljska dajatev plačana
za uporabo za namene 3. točke četrtega odstavka 19. člena te uredbe,
fluorirani toplogredni plini pa uporabljeni za namene iz 1. in 2. točke
četrtega odstavka 19. člena te uredbe;
-       
navedbo banke in transakcijskega računa, na katerega naj se izplača
vračilo preveč plačane okoljske dajatve.
(5) Vlagatelj mora hraniti in na
zahtevo carinskega organa predložiti dokumente, ki dokazujejo upravičenost do
vračila okoljske dajatve, v skladu s predpisi, ki urejajo davčni postopek.
IV. EVIDENCA
23. člen
(evidenca zavezancev oziroma plačnikov
okoljske dajatve)
Carinski organ vzpostavi in vodi evidenco
zavezancev za plačilo okoljske dajatve za zgorevanje goriva in plačnikov za
gorivo, ki je proizvedeno v RS ali pridobljeno iz druge države članice EU in je
dano v promet v RS, in zavezancev za plačilo in plačnikov okoljske dajatve
zaradi uporabe fluoriranih toplogrednih plinov, ki so proizvedeni v RS, se
pridobivajo v drugi državi članici EU ali uvažajo iz tretje države v skladu s
predpisi, ki urejajo davčni postopek, oziroma carinskimi predpisi.
V. NADZOR
24. člen
(inšpekcijski nadzor)
Nadzor nad izvajanjem te uredbe opravlja
pristojni carinski organ v skladu s predpisi, ki urejajo carinsko službo, in
predpisi, ki urejajo davčni postopek, razen določb 16., 17. in 18. člena te
uredbe, katerih nadzor nad izvajanjem opravlja ministrstvo.
VI. KAZENSKE DOLOČBE
25. člen
(prekrški)
(1) Z globo od 4.000 eurov do 40.000
eurov se kaznuje pravna oseba ali samostojni podjetnik posameznik, če stori
prekršek:
-       
če kot oseba iz drugega in tretjega odstavka 9. člena oziroma drugega in
tretjega odstavka 20. člena te uredbe ne prijavi carinskemu organu, kdaj se
dejavnost, zaradi katere je zavezana obračunavati in plačevati okoljsko
dajatev, začne, spremeni ali preneha (5. člen);
-       
če kot zavezanec iz drugega odstavka 9. člena te uredbe oziroma plačnik
ne predloži obračuna okoljske dajatve carinskemu organu do 25. dneva v mesecu
po poteku meseca, za katerega je nastala obveznost za plačilo okoljske dajatve,
in ne plača okoljske dajatve do zadnjega dneva v mesecu po poteku meseca, v
katerem je nastala obveznost za plačilo okoljske dajatve (tretji in osmi odstavek
11. člena);
-       
če kot zavezanec iz drugega odstavka 9. člena te uredbe oziroma plačnik
v obračunu okoljske dajatve ne predloži podatkov, ki so potrebni za obračun
okoljske dajatve, ali če predloži neresnične podatke (drugi in četrti odstavek
11. člena);
-       
če kot zavezanec iz drugega odstavka 9. člena te uredbe oziroma plačnik,
ki gorivo proda osebam, ki so na seznamu imetnikov dovoljenj za izpuščanje
toplogrednih plinov in imetnikov odločb o napravi de minimis, oziroma jih
uporabi sam, carinskemu organu poleg obračuna ne predloži tudi mesečnega
pregleda prometa na obrazcu iz priloge 3 te uredbe (deveti odstavek 11. člena);
-       
če kot oseba iz 3. točke drugega odstavka 7. člena te uredbe ne predloži
obračuna okoljske dajatve (deseti odstavek 11. člena);
-       
če kot upravičenec iz 12. člena te uredbe ne hrani ali na zahtevo
carinskega organa ne predloži dokumentov, ki dokazujejo upravičenost do vračila
okoljske dajatve (13., 14. in 22. člen);
-       
če kot oseba, ki je na seznamu imetnikov dovoljenj za izpuščanje
toplogrednih plinov in imetnikov odločb o napravi de minimis, do
25. aprila tekočega leta za preteklo leto ne predloži poračuna okoljske
dajatve iz 15. člena te uredbe, ali če predloži neresnične podatke;
-       
če kot zavezanec iz prvega odstavka 16. člena te uredbe ne sestavi
obračuna obveznosti iz šestega odstavka 16. člena te uredbe na podlagi poročila
o emisijah toplogrednih plinov;
-       
če kot oseba, pri kateri iz poročila o emisijah toplogrednih plinov
izhaja obveznost plačila okoljske dajatve ne predloži poračuna okoljske dajatve
iz 17. člena te uredbe v predpisanih rokih ali če predloži neresnične podatke;
-       
če kot plačnik, ki fluorirane toplogredne pline proda osebi, ki jih
uporabi za namen iz 1. in 2. točke četrtega odstavka 19. člena te uredbe,
carinskemu organu v skladu s sedmim odstavkom 21. člena te uredbe poleg
obračuna okoljske dajatve ne predloži tudi polletnega pregleda prometa
fluoriranih toplogrednih plinov na obrazcu iz priloge 6 te uredbe;
-       
če kot zavezanec za plačilo okoljske dajatve zaradi uporabe fluoriranih
toplogrednih plinov iz prvega odstavka 21. člena te uredbe ali kot plačnik iz
drugega odstavka 21. člena te uredbe na zahtevo carinskega organa ne omogoči
vpogleda v evidenco o količini fluoriranih toplogrednih plinov;
-       
če kot plačnik okoljske dajatve za fluorirane toplogredne pline ne vodi
evidence o količini fluoriranih toplogrednih plinov, ločeno po vrstah
fluoriranih toplogrednih plinov in po namenu njihove uporabe, ali na zahtevo
carinskega organa ne omogoči vpogleda v evidenco o količini fluoriranih toplogrednih
plinov (drugi odstavek 21. člena);
-       
če kot zavezanec za plačilo okoljske dajatve zaradi uporabe fluoriranih
toplogrednih plinov ali kot plačnik okoljske dajatve za fluorirane toplogredne
pline ne predloži obračuna okoljske dajatve zaradi uporabe fluoriranih
toplogrednih plinov carinskemu organu v predpisanem roku ali če v obračunu
okoljske dajatve zaradi uporabe fluoriranih toplogrednih plinov predloži
neresnične podatke (tretji odstavek 21. člena);
-       
če kot zavezanec za plačilo okoljske dajatve zaradi uporabe fluoriranih
toplogrednih plinov ne da izjave iz osmega odstavka 21. člena te uredbe ali da
neresnično izjavo.
(2) Z globo od 1.200 eurov do 4.100
eurov se za prekršek iz prejšnjega odstavka kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
VII. PREHODNE IN KONČNE DOLOČBE
26. člen
(dovoljenje za oproščenega proizvajalca)
(1) Postopki za pridobitev dovoljenja
za oproščenega proizvajalca v skladu z Uredbo o okoljski dajatvi za
onesnaževanje zraka z emisijo ogljikovega dioksida (Uradni list RS, št. 43/05,
58/05, 87/05, 20/06, 78/08, 39/10, 13/11, 75/11 in 1/12) za leto 2013, ki so se
začeli pred uveljavitvijo te uredbe, se ustavijo.
(2) Dovoljenja za oproščenega
proizvajalca, ki so bila izdana v skladu s predpisom iz prejšnjega odstavka do
uveljavitve te uredbe, z dnem uveljavitve te uredbe prenehajo veljati.
(3) Inšpekcijski postopki, ki so se v
zvezi z dovoljenji za oproščenega proizvajalca iz prvega odstavka tega člena
začeli pa ne končali pred uveljavitvijo te uredbe, se ustavijo.
27. člen
(vračilo okoljske dajatve za zgorevanje
goriva od 1. januarja 2013)
(1) Pravna oseba ali samostojni
podjetnik posameznik, ki je na seznamu imetnikov dovoljenj za izpuščanje
toplogrednih plinov in imetnikov odločb o napravi de minimis, ima pravico do
vračila plačane okoljske dajatve za gorivo, ki ga je nabavil v obdobju od
1. januarja 2013 do uveljavitve te uredbe.
(2) Oseba iz prejšnjega odstavka vloži
pri carinskem organu zahtevek za vračilo plačane okoljske dajatve zaradi
zgorevanja goriva najpozneje v enem letu od uveljavitve te uredbe. Zahtevku
mora upravičenec na poziv carinskega organa priložiti kopije dokumentov, ki
dokazujejo upravičenost do vračila plačane okoljske dajatve zaradi zgorevanja
goriva.
28. člen
(prijava dejavnosti)
Oseba iz prvega odstavka 5. člena te
uredbe, ki na dan uveljavitve te uredbe že opravlja dejavnost, zaradi katere je
zavezana obračunavati in plačevati okoljsko dajatev, mora carinskemu organu
prijaviti dejavnost v skladu s tretjim odstavkom 5. člena te uredbe najpozneje
do 1. julija 2013.
29. člen
(izjava o energetsko intenzivnem podjetju)
Oseba iz sedmega odstavka 8. člena te
uredbe, ki je na dan uveljavitve te uredbe energetsko intenzivno podjetje v
skladu s to uredbo, mora izjavo o izpolnjevanju pogojev za energetsko
intenzivno dejavnost ministrstvu poslati najpozneje do 15. junija 2013.
30. člen
(prenehanje veljavnosti)
Z dnem uveljavitve te uredbe preneha
veljati Uredba o okoljski dajatvi za onesnaževanje zraka z emisijo ogljikovega
dioksida (Uradni list RS, št. 43/05, 58/05, 87/05, 20/06, 78/08, 39/10, 13/11,
75/11 in 1/12), uporablja pa se za:
-       
dokončanje postopkov odmere okoljske dajatve zaradi sežiganja gorljivih
organskih snovi za leto 2012 in za leto 2013, pri čemer se izračunana razlika
zavezancu ne upošteva pri naslednjih mesečnih akontacijah, temveč se mu vrne na
njegov transakcijski račun, v kolikor je znesek okoljske dajatve, plačan z
mesečnimi akontacijami, višji od odmerjene okoljske dajatve, in
-       
dokončanje postopkov vračila okoljske dajatve na podlagi prve in pete
alineje 18. člena Uredbe o okoljski dajatvi za onesnaževanje zraka z emisijo
ogljikovega dioksida (Uradni list RS, št. 43/05, 58/05, 87/05, 20/06, 78/08,
39/10, 13/11, 75/11 in 1/12).
31. člen
(začetek veljavnosti)
Ta uredba začne veljati 1. junija
2013.
Št. 00728-33/2013
Ljubljana, dne 30. maja 2013
EVA 2012-2330-0242
Vlada Republike Slovenije
mag. Alenka Bratušek l.r.
Predsednica

Priloga 1: Določanje
enot obremenitve za gorivo
Priloga 2: Obračun
okoljske dajatve za obremenjevanje zraka z emisijo ogljikovega dioksida
(Obrazec OBR-CO2)
Priloga 3: Pregled
prometa
Priloga 4: Poračun
okoljske dajatve CO2 za osebe s seznama (Obrazec Proračun CO2)
Priloga 5: Obračun
okoljske dajatve zaradi uporabe fluoriranih toplogrednih plinov (OBR-F plini)
Priloga 6: Pregled
prometa fluoriranih toplogrednih plinov za proizvodnjo opreme in prvo
namestitev nepremične opreme (Obrazec Pregled prometa F-plini)
Priloga 7: Prijava
dejavnosti zavezancev oziroma plačnikov okoljske dajatve za zgorevanje goriva
in uporabo fluoriranih toplogrednih plinov (Obrazec CO2 – Prijava
dejavnosti)