PREDMET SKLEPA
1. člen
Ta sklep določa podrobnejšo vsebino povzetka revidiranega
letnega poročila in povzetka konsolidiranega revidiranega letnega poročila, ki
ga je dolžna objaviti zavarovalnica, zavarovalni in pozavarovalni pool ter
Slovensko zavarovalno združenje v delu, ki se nanaša na poslovanje škodnega
sklada (v nadaljevanju: zavarovalnice).
Določila tega sklepa veljajo tudi za pokojninske družbe,
ustanovljene po zakonu, ki ureja pokojninsko in invalidsko zavarovanje.
VSEBINA POVZETKA REVIDIRANEGA LETNEGA POROČILA
2. člen
Povzetek revidiranega letnega poročila in povzetek
revidiranega konsolidiranega letnega poročila zavarovalnice mora vsebovati:
1.     
posebno revizorjevo mnenje za potrebe obveščanja javnosti;
2.     
računovodske izkaze zavarovalnice po predpisanih shemah iz točk 1.1.,
1.2., 1.3. in 1.5.1. Priloge 1 Sklepa o letnem poročilu in trimesečnih
računovodskih izkazih zavarovalnic - SKL 2009 (Uradni list RS, št. 47/09 in
57/09).
Zavarovalnice morajo pri konsolidiranih računovodskih izkazih
v shemah iz Priloge 1 Sklepa o letnem poročilu in trimesečnih računovodskih
izkazih zavarovalnic - SKL 2009, v bilanci stanja dodatno prikazati kapital
večinskih in kapital manjšinskih lastnikov, v izkazu poslovnega izida pa
dobiček obračunskega obdobja, ki pripada večinskim oziroma manjšinskim lastnikom.
Če je zavarovalnica izvajalec pokojninskega načrta in
izračunava odkupno vrednost police prostovoljnega dodatnega pokojninskega
zavarovanja na podlagi sorazmernega deleža zavarovanca v donosu kritnega
sklada, mora povzetek revidiranega letnega poročila zavarovalnice za vsak
takšen pokojninski načrt vsebovati:
1.     
obrestno mero, izraženo v odstotkih, ki jo je izvajalec pokojninskega
načrta upošteval v izračunu sorazmernega deleža zavarovanca v donosu kritnega
sklada na letnem nivoju;
2.     
delež rezervacij, ki še niso pripisane zavarovancu, izražen kot odstotek
matematičnih rezervacij, namenjenih za zajamčeno izplačilo.
Če je zavarovalnica izvajalec pokojninskega načrta in
izračunava odkupno vrednost police prostovoljnega dodatnega pokojninskega
zavarovanja z uporabo enot premoženja kritnega sklada, mora povzetek
revidiranega letnega poročila zavarovalnice za vsak takšen pokojninski načrt
vsebovati letno donosnost kritnega sklada za obračunsko obdobje, izraženo v
odstotkih.
3. člen
Bilanca stanja se prikaže skupaj za zavarovalnico kot celoto.
Postavke bilance stanja se izkazujejo v dveh stolpcih, pri
čemer se v prvem stolpcu izkažejo podatki na zadnji dan poslovnega leta, v
drugem stolpcu pa podatki na zadnji dan predhodnega poslovnega leta.
Za postavkami bilance stanja se prikaže največja vrednost
skupnih naložb v posamično finančno organizacijo, posebej za premoženjska in
posebej za življenjska zavarovanja.
Postavke v izkazu poslovnega izida se izkazujejo ločeno za
premoženjska, življenjska in dopolnilna zdravstvena zavarovanja ter skupno za
celotno zavarovalnico. Znotraj navedene razdelitve se ločeno prikažejo podatki
tekočega poslovnega leta ter podatki predhodnega poslovnega leta.
Izkaz vseobsegajočega donosa se prikaže skupaj za zavarovalnico
kot celoto.
Postavke v prikaz bilančnega dobička ali bilančne izgube se
izkazujejo v dveh stolpcih, pri čemer se v prvem stolpcu izkažejo podatki
zadnjega poslovnega leta, v drugem pa podatki predhodnega poslovnega leta.
4. člen
Zavarovalnica v osmih dneh od objave pisno obvesti Agencijo
za zavarovalni nadzor v katerem časopisu in kdaj je objavila povzetek
revidiranega letnega poročila in povzetek konsolidiranega letnega poročila ter
priloži fotokopijo objave.

Priloga 1: (črtana)

Sklep o podrobnejši vsebini povzetka
revidiranega letnega poročila – SKL 2002 (Uradni list RS, št. 111/02) vsebuje naslednji končni določbi:
»KONČNI DOLOČBI
5. člen
Ta sklep začne veljati naslednji dan po objavi v Uradnem
listu Republike Slovenije.
6. člen
Z dnem začetka veljavnosti tega sklepa preneha veljati sklep
o podrobnejši vsebini povzetka revidiranega letnega poročila (Uradni list RS,
št. 9/01).«.

Sklep o spremembah in dopolnitvah Sklepa o
podrobnejši vsebini povzetka revidiranega letnega poročila – SKL 2002 (Uradni
list RS, št. 21/07) vsebuje naslednjo končno določbo:
»2. člen
Ta sklep začne veljati naslednji dan po objavi v Uradnem
listu Republike Slovenije, uporablja pa se za objavo povzetka revidiranega
letnega poročila za leto 2006.«.

Sklep o spremembah in dopolnitvah Sklepa o
podrobnejši vsebini povzetka revidiranega letnega poročila – SKL 2002 (Uradni
list RS, št. 17/08) vsebuje naslednjo končno določbo:
»3. člen
Ta sklep začne veljati naslednji dan po objavi v Uradnem
listu Republike Slovenije, uporablja pa se že za objavo povzetka revidiranega
letnega poročila za leto 2007.«.

Sklep o spremembah in dopolnitvah Sklepa o
podrobnejši vsebini povzetka revidiranega letnega poročila - SKL 2002 (Uradni
list RS, št. 9/10) vsebuje naslednjo končno določbo:
»3. člen
Ta sklep začne veljati naslednji dan po objavi v Uradnem
listu Republike Slovenije, uporablja pa se že za objavo povzetka revidiranega
letnega poročila za leto 2009.«.