1. člen
(predmet akta)
S tem aktom se določa podrobnejša pravila o:
-       
vodenju registra transakcijskih računov (v nadaljnjem besedilu: RTR) pri
Agenciji Republike Slovenije za javnopravne evidence in storitve (v nadaljnjem
besedilu: AJPES),
-       
vsebini RTR,
-       
povezovanju RTR s Poslovnim registrom Slovenije (v nadaljnjem besedilu:
PRS), Centralnim registrom prebivalstva (v nadaljnjem besedilu: CRP) in davčnim
registrom, zaradi prevzemanja ažurnih podatkov o imetnikih transakcijskih
računov,
-       
izpolnjevanju pogojev za izmenjavo podatkov s ponudniki plačilnih
storitev,
-       
posredovanju podatkov ponudnikov plačilnih storitev o imetnikih
transakcijskih računov, in o transakcijskih računih oziroma podračunih, ki jih
vodijo, AJPES za vodenje RTR,
-       
vrstah računov v RTR in njihovih oznakah,
-       
zagotavljanju podatkov o imetnikih transakcijskih računov in o
transakcijskih računih iz RTR ponudnikom plačilnih storitev,
-       
dostopu do podatkov iz RTR.
2. člen
(izrazi)
Izrazi, uporabljeni v tem aktu, imajo naslednji pomen:
1.     
»ponudniki plačilnih storitev« so subjekti, pristojni za opravljanje
plačilnih storitev v Sloveniji, opredeljeni v 1., 7. in 8. točki 20. člena
Zakona o plačilnih storitvah, storitvah izdajanja elektronskega denarja in
plačilnih sistemih (Uradni list RS, št. 7/18 in 9/18 – popr.; v nadaljnjem
besedilu: ZPlaSSIED),
2.     
»banka« je subjekt, ki ima dovoljenje za opravljanje bančnih storitev
skladno z zakonom, ki ureja bančništvo,
3.     
»poslovni subjekt« je pravna oseba, samostojni podjetnik posameznik in
zasebnik, ki kot poklic opravlja določeno dejavnost.
3. člen
(vsebina RTR)
(1) V RTR se obdelujejo:
-       
podatki o imetniku transakcijskega računa,
-       
podatki o transakcijskem računu in
-       
podatki o ponudniku plačilnih storitev.
(2) RTR se glede podatkov o imetnikih transakcijskih
računov in glede načina dostopa do podatkov deli na:
1.     
poslovne subjekte (oznaka P) in
2.     
fizične osebe (oznaka F).
(3) V poslovnem delu RTR se vodijo podatki o
transakcijskih računih, katerih imetnik je poslovni subjekt. V delu RTR za
fizične osebe pa se vodijo podatki o transakcijskih računih, katerih imetniki
so fizične osebe.
4. člen
(povezovanje podatkov iz RTR z drugimi registri)
(1) AJPES zagotavlja točnost in ažurnost podatkov v RTR
s povezovanjem z drugimi registri, in sicer:
-       
s PRS,
-       
s CRP,
-       
z davčnim registrom.
(2) Za povezovanje z registri iz prejšnjega odstavka se
uporablja davčna številka kot enolična identifikacijska oznaka.
(3) Kadar davčna številka kot enolična identifikacijska
oznaka ni na voljo, AJPES podatke o imetniku računa, ki se vodijo v RTR,
pridobi od ponudnikov plačilnih storitev. Za pravilnost podatkov v RTR so v tem
primeru odgovorni ponudniki plačilnih storitev.
(4) AJPES ob vsaki spremembi podatka o imetniku
transakcijskega računa v registrih iz prvega odstavka tega člena prevzame
spremenjene podatke v RTR.
5. člen
(registracija ponudnika plačilnih storitev)
Ponudniki plačilnih storitev se za izmenjavo podatkov, ki se
vodijo v RTR, pri AJPES registrirajo z vlogo, ki vsebuje:
1.     
osnovne podatke (matična številka, naziv, naslov),
2.     
kvalificirano potrdilo za elektronski podpis, ki se bo uporabljalo za
posredovanje podatkov (lahko jih je več),
3.     
podpis zakonitega zastopnika ponudnika plačilnih storitev.
6. člen
(posredovanje podatkov v RTR)
(1) Ponudniki plačilnih storitev posredujejo AJPES
podatke o računih, ki jih vodijo, prek spletnih servisov AJPES na način in v
obliki, ki sta določena v tehničnem protokolu. Ponudniki plačilnih storitev
posredujejo AJPES podatke na dan odprtja ali zaprtja računa, ali na dan
veljavnosti spremembe v podatkih imetnika računa oziroma računa.
(2) Kadar ponudnik plačilnih storitev omogoči imetniku
računa odpiranje in zapiranje računa ali izvedbo sprememb z datumom vnaprej, to
spremembo evidentira, AJPES pa podatke posreduje največ petnajst dni pred
veljavnostjo spremembe. AJPES zagotavlja objavo podatkov v RTR od dneva
veljavnosti računa oziroma od dneva veljavnosti spremembe dalje.
(3) V primeru odpovedi sistemov ali komunikacijskih
povezav ponudniki plačilnih storitev posredujejo AJPES podatke prek XML
datotek, ki bodo prenesene po alternativnih povezavah ali na fizičnih medijih.
(4) AJPES objavi tehnični protokol za izmenjavo podatkov
na svoji spletni strani.
7. člen
(kontrola podatkov)
(1) Podatke AJPES ob prevzemu preveri skladno z določili
tehničnega protokola za izmenjavo podatkov.
(2) Če so ob prevzemanju podatkov ugotovljene napake,
AJPES podatke z obrazložitvijo zavrne ali pošiljatelja opozori na neskladje
podatkov. Ponudnik plačilnih storitev potrebne spremembe podatkov posreduje
takoj, ko je to mogoče.
8. člen
(kriteriji za določitev oznak vrst računov)
(1) Računi so v RTR opredeljeni z enomestno črkovno
oznako vrst računa, ki je za posamezne vrste računov določena v prilogi, ki je
sestavni del tega akta. Oznaka vrste računa se določi glede na status imetnika
računa ali glede na lastnosti sredstev na računu.
(2) Oznako vrste računa določi ponudnik plačilnih
storitev glede na okoliščine, ki izhajajo iz sklenjene pogodbe o vodenju
računa, pomembne za določitev oznake vrste računa.
9. člen
(kriteriji za dodelitev oznake)
(1) Kadar sredstva na transakcijskem računu ne zadoščajo
za izvršitev sklepa o izvršbi ali zavarovanju imetnika računa, ponudnik
plačilnih storitev takemu računu dodeli posebno oznako R.
(2) Ponudnik plačilnih storitev oznako R posreduje AJPES
kot spremembo na transakcijskem računu.
10. člen
(zagotavljanje podatkov o imetnikih transakcijskih računov in
o transakcijskih računih)
(1) AJPES sproti, dnevno in brezplačno zagotavlja
ponudnikom plačilnih storitev podatke o spremembah v RTR za poslovne subjekte.
(2) AJPES sproti in dnevno brezplačno zagotavlja
ponudnikom plačilnih storitev podatke o spremembah v RTR imetnikov računov
fizičnih oseb le za račune, ki jih vodijo.
(3) Med podatke o spremembah v RTR so vključene tako
spremembe, ki so posledica povezovanja AJPES z registri iz 5. člena tega akta,
kot tudi spremembe, ki jih AJPES posredujejo ponudniki plačilnih storitev.
(4) AJPES sproti, dnevno in brezplačno zagotavlja
ponudnikom plačilnih storitev podatke o številkah transakcijskih računov
fizičnih oseb, ki se obdelujejo v RTR.
(5) AJPES brezplačno omogoči ponudnikom plačilnih
storitev za uporabnika preverjanje istovetnosti podatkov o transakcijskih računih
fizičnih oseb, odprtih pri drugih ponudnikih plačilnih storitev, če so poleg
številke transakcijskega računa o imetniku računa zagotovljeni tudi naslednji
podatki:
-       
davčna številka ali identifikacijska oznaka ter ime in priimek ali
-       
ime in priimek ter naslov prebivališča fizične osebe.
Če sta v registru dve ali več oseb z enakim imenom, priimkom
in naslovom prebivališča, ponudnik plačilnih storitev poizvedbo dopolni z
davčno številko ali identifikacijsko oznako fizične osebe.
(6) AJPES brezplačno omogoči bankam za uporabnika preverjanje
obstoja transakcijskega računa pri obravnavi prošnje potrošnika za odprtje
osnovnega plačilnega računa ter za izvrševanje sklepov o izvršbi ali
zavarovanju, odprtih pri drugih ponudnikih plačilnih storitev, če so poleg
številke transakcijskega računa o imetniku računa zagotovljeni tudi naslednji
podatki:
-       
davčna številka ali identifikacijska oznaka ter ime in priimek ali
-       
ime in priimek ter naslov prebivališča fizične osebe,
Če sta v registru dve ali več oseb z enakim imenom, priimkom in
naslovom prebivališča, mora ponudnik plačilnih storitev poizvedbo dopolniti z
davčno številko fizične osebe.
11. člen
(javni dostop do podatkov o transakcijskih računih poslovnih
subjektov)
AJPES zagotavlja brezplačni vpogled v podatke o posameznem poslovnem
subjektu v RTR na svoji spletni strani.
12. člen
(dostop do osebnih podatkov o transakcijskih računih fizičnih
oseb)
(1) Če AJPES ugodi zahtevi za pridobitev osebnih
podatkov iz RTR, s katero prosilec izkaže pravni interes za pridobitev osebnih
podatkov o transakcijskih računih fizičnih oseb, AJPES izda potrdilo o osebnih
podatkih o transakcijskem računu fizičnih oseb. Prosilec lahko zahtevo vloži v
pisni ali elektronski obliki.
(2) Pogoji in način vložitve zahteve v elektronski
obliki so določeni v aktu AJPES, ki določa navodila za vlaganje zahtev za
pridobitev osebnih podatkov fizičnih oseb iz RTR v elektronski obliki.
(3) V primeru, ko prosilec posreduje pisno zahtevo za
pridobitev osebnih podatkov iz RTR se potrdilo o osebnih podatkih o
transakcijskem računu fizičnih oseb AJPES prosilcu posreduje z navadno pošto.
(4) Neposredni elektronski dostop do osebnih podatkov iz
RTR zagotovi AJPES sodiščem, davčnemu organu, drugim državnim organom, nosilcem
javnih pooblastil in drugim osebam, ki so na podlagi zakona upravičene
pridobiti osebne podatke iz RTR.
13. člen
(prenehanje uporabe Akta o vzpostavitvi in vodenju registra
transakcijskih računov)
Z dnem, ko začne veljati ta akt, se preneha uporabljati Akt o
vzpostavitvi in vodenju registra transakcijskih računov (Uradni list RS, št.
49/10, 27/11, 59/16 in 7/18 – ZPlaSSIED).
14. člen
(začetek veljavnosti)
Ta akt začne veljati 1. julija 2018.
Št. 007-31/2018-1
Ljubljana, dne 16. maja 2018
EVA 2018-1611-0021
mag. Vesna Zupančič Klarič
l.r.
predsednica Sveta AJPES
K temu Aktu je dala soglasje Banka Slovenije dne 8. 5.
2018.

Priloga: Črkovne
oznake računa