1. člen
Pooblaščene investicijske družbe (v nadaljevanju: PID) so v
časovnih in količinskih okvirih, določenih z zakonom o lastninskem
preoblikovanju podjetij (Uradni list RS, št. 55/92, 7/93, 31/93, 32/94, 1/96)
in z zakonom o zaključku lastninjenja in privatizaciji pravnih oseb v lasti
Slovenske razvojne družbe (Uradni list RS, št. 30/98) zbrale lastniške
certifikate državljanov v vrednosti 327,2 milijarde SIT.
2. člen
Od lastniških certifikatov iz 1. člena tega sklepa, so jih
PID do dneva izdaje tega sklepa zamenjale za premoženje v postopku
privatizacije v višini 169,8 milijarde SIT, tako da je vrednost neizkoriščenih
certifikatov pri PID 157,4 milijarde SIT.
3. člen
Kot vrednost delnic oziroma poslovnih deležev podjetij, nad
katerimi je bil začet stečajni postopek, ki bi bile na podlagi zakona o
lastninskem preoblikovanju podjetij namenjene za razdelitev PID, se vzame
vrednost 8,5 milijarde SIT.
4. člen
Slovenska razvojna družba d.d., Ljubljana ima ob uveljavitvi
tega sklepa premoženje, namenjeno predaji PID za certifikate v višini 29
milijard SIT.
5. člen
Nominalna vrednost lastniških certifikatov, za katere bo
potrebno PID še zagotoviti premoženje je 119,9 milijarde SIT.
6. člen
Sklep se objavi v Uradnem listu RS.
Št. 4061-38/98-2
Ljubljana, dne 9. oktobra 1998.
dr. Marjan Senjur 
Minister 
za ekonomske odnose in razvoj
 