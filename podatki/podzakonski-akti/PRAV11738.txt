1. člen
(vsebina)
Ta pravilnik določa sestavo, naloge in
način dela etične komisije za poskuse na živalih (v nadaljnjem besedilu: etična
komisija).
2. člen
(imenovanje etične komisije)
Etična komisija se imenuje za štiri leta, z
možnostjo ponovnega imenovanja.
3. člen
(sestava etične komisije)
(1) Etično komisijo sestavlja osem rednih članov, ki so priznani strokovnjaki s področja veterine,
medicine, biologije, farmacije, zootehnike ter etike raziskovalnega dela, ki
vključuje živali. Eden izmed rednih članov je lahko predstavnik nevladne
organizacije, ki deluje na področju varstva in zaščite živali. Vsak redni član
ima svojega namestnika.
(2) Člani etične komisije (v
nadaljnjem besedilu: člani) izmed sebe izvolijo predsednika in podpredsednika.
Podpredsednik nadomešča predsednika v primeru njegove odsotnosti.
(3) Predsednik etične komisije obvesti
Upravo Republike Slovenije za varno hrano, veterinarstvo in varstvo rastlin (v
nadaljnjem besedilu: Uprava) o izvoljenem predsedniku in podpredsedniku ter
njun kontaktni elektronski naslov najpozneje v sedmih dneh po izvolitvi. Uprava
o tem obvesti Območne urade Uprave (v nadaljnjem besedilu: OU Uprave).
(4) Pri delu etične komisije lahko kot
svetovalci sodelujejo tudi drugi strokovnjaki na svojem področju, ki niso člani
etične komisije, če je to potrebno za preučevanje in obravnavo vprašanj, ki
sodijo v njeno delovno področje. Zunanjega strokovnjaka predlaga Upravi
predsednik s soglasjem večine članov etične komisije. Direktor Uprave na
predlog Etične komisije imenuje zunanjega strokovnjaka in določi njegove naloge
za konkretno vlogo.
(5) Na seji je prisoten predstavnik
Uprave.
4. člen
(naloge etične komisije)
(1) Etična komisija na zahtevo Uprave
oziroma OU Uprave:
-       
ocenjuje vloge za izdajo, spremembo ali podaljšanje dovoljenja za
izvajanje poskusa na živalih znotraj projekta v skladu s predpisom, ki ureja
pogoje za izvajanje poskusov na živalih;
-       
izdaja mnenje o vlogah za uporabo živalskih vrst, ki niso laboratorijski
glodavci, za znanstvenoraziskovalno ali izobraževalno delo na izoliranih
organih, tkivih in truplih v ta namen usmrčenih živali (v nadaljnjem besedilu:
delo na tkivih) in o znanstveni utemeljenosti odstopa od uporabe odvečnih
laboratorijskih živali za delo na tkivih v skladu s predpisom, ki ureja pogoje
za izvajanje poskusov na živalih;
-       
sprejema načelna mnenja v zadevah, povezanih s pridobivanjem, vzrejo,
nastanitvijo, oskrbo in uporabo živali v poskusih, za katere je bilo izdano
dovoljenje za poskus;
-       
retrospektivno ocenjuje že izvedene poskuse na živalih, kot je določeno
predpisom, ki ureja pogoje za izvajanje poskusov na živalih;
-       
sodeluje pri pripravi zakonodaje s področja zaščite poskusnih živali;
-       
svetuje Komisijam za dobrobit živali v vzrejnih, dobaviteljskih in
uporabniških organizacijah na njihovo zahtevo glede nabave, vzreje, reje,
nastanitve, oskrbe in uporabe živali in v zvezi s tem zagotavlja izmenjavo
najboljših praks med Komisijami za dobrobit živali;
-       
zagotavlja izmenjavo podatkov o delovanju Komisij za dobrobit živali in
ocenah poskusov ter najboljših praksah z enakovrednimi oziroma sorodnimi
institucijami znotraj Evropske Unije;
-       
podaja mnenja o uporabi strokovno uveljavljenih in ovrednotenih ter
mednarodno priznanih alternativnih metod, ki ne zahtevajo uporabe živali v
poskusih.
(2) Uprava oziroma OU Uprave lahko
zahteva od etične komisije, da poda mnenje o drugih vprašanjih.
5. člen
(mnenje oziroma dodatna pojasnila)
Etična komisija pri obravnavi vlog za
podajo ocene projekta glede upravičenosti uporabe živali v določenem poskusu
lahko zaprosi vlagatelja vloge za dodatno mnenje oziroma pojasnila.
6. člen
(način dela etične komisije)
(1) Delo etične komisije vodi njen
predsednik.
(2) Etična komisija zaseda vsaj
štirikrat letno oziroma večkrat glede na obseg dela ali na zahtevo Uprave.
Datume okvirnih rednih sej za naslednje koledarsko leto določijo člani na
zadnjem sestanku v tekočem letu in sporočijo na Upravo, ki jih objavi na svoji
spletni strani. Datum redne seje določi predsednik etične komisije dva tedna
pred sejo in skliče sestanek. Dnevni red za sestanek in delovno gradivo mora
prejeti vsak član etične komisije najmanj sedem delovnih dni pred redno sejo z
redno ali z elektronsko pošto.
(3) Za zasedanje, sprejemanje
strokovnih mnenj, odločitev ali predlogov mora biti na seji prisotnih sedem članov, da je etična komisija sklepčna.
(4) Predsednik v konkretnem primeru
izloči posameznega člana etične komisije po uradni dolžnosti ali na predlog
člana etične komisije ali pristojnega organa, če obstaja izločitveni razlog po
predpisih, ki urejajo splošni upravni postopek, ali če obstaja katerikoli drug
razlog, ki bi lahko vplival na nepristranskost člana etične komisije, kar mora
biti zapisano v zapisniku.
(5) Nalog, navedenih v prvi do četrti
alineji prvega odstavka 4. člena tega pravilnika, ne sme opravljati član etične
komisije, ki ima sklenjeno delovno razmerje v uporabniški organizaciji oziroma
pri izvajalcu del na živalskih tkivih, ki je vložil vlogo.
(6) Člani etične komisije so pri
svojem delu samostojni.
(7) Seje etične komisije so za javnost
zaprte. Zapisniki etične komisije s sprejetimi sklepi brez osebnih imen članov
iz prvega odstavka 3. člena tega pravilnika in drugih strokovnjakov iz četrtega
odstavka 3. člena tega pravilnika, vlagateljev vlog ter strokovnih mnenj so
javne narave.
(8) Vsak član etične komisije
in njegov namestnik podpiše izjavo o varovanju zaupnosti
podatkov iz priloge, ki je sestavni del tega pravilnika. Izjave iz prejšnjega
stavka se hranijo 10 let.
(9) Določbe osmega odstavka tega člena
veljajo tudi za strokovnjake iz četrtega odstavka 3. člena tega pravilnika.
7. člen
(delo članov etične komisije)
(1) Predsednik etične komisije:
-       
sprejema skenirane ali fotokopirane vloge za izdajo dovoljenja za poskus
oziroma vloge za podajo strokovnega mnenja o upravičenosti uporabe živali v
določenem poskusu (v nadaljnjem besedilu: vloga) z redno ali elektronsko pošto
iz OU Uprave;
-       
sprejema iz Uprave oziroma OU Uprave druge naloge in vprašanja iz 4.
člena tega pravilnika;
-       
določi enega ali več članov za podrobnejšo proučitev vloge (v nadaljnjem
besedilu: poročevalec);
-       
sklicuje ter vodi seje etične komisije po vnaprej določenem dnevnem
redu;
-       
pripravi zaključke v vseh točkah razprave ter na podlagi razprave
oblikuje predlog sklepa, o katerem glasujejo člani etične komisije.
(2) Poročevalec iz tretje alineje
prejšnjega odstavka na podlagi vloge pripravi pisno strokovno mnenje v skladu s
predpisi, ki urejajo pogoje za izvajanje poskusov na živalih.
(3) Poročevalec strokovno mnenje
pošlje ostalim članom po elektronski pošti v pdf obliki vsaj dva dneva pred
sejo. Na seji predstavi strokovno mnenje in odgovori na morebitna vprašanja
ostalih članov.
(4) Na seji etične komisije piše
predstavnik Uprave zapisnik. Po zaključeni seji osnutek zapisnika pošlje v
pregled, pripombe in potrditev ostalim na seji prisotnim članom. Potrjen
zapisnik pošlje z redno ali elektronsko pošto na OU Uprave, s katere so bile
poslane vloge, najpozneje v roku petih delovnih dni po seji.
(5) Etična komisija sprejme poslovnik,
s katerim podrobneje uredi način svojega dela.
8. člen
(postopek ocenjevanja projekta)
(1) Etična komisija oceni projekt v
skladu s predpisi, ki urejajo pogoje za izvajanje poskusov na živalih.
(2) Po poročanju poročevalca iz
tretjega odstavka prejšnjega člena in razpravi vsi člani etične komisije
ocenijo vlogo v skladu s predpisom, ki ureja pogoje za izvajanje poskusov na
živalih, ter oblikujejo sklep.
(3) O sklepu iz prejšnjega odstavka
člani etične komisije glasujejo. Sklep je sprejet, če zanj glasuje večina
prisotnih članov. V primeru enakega števila glasov za in proti je odločilen
glas predsednika oziroma podpredsednika v primeru odsotnosti predsednika. Sklep
etične komisije o projektu je pozitivna oziroma negativna ocena in se vpiše v
zapisnik.
(4) Zapisnik iz prejšnjega odstavka
pošlje predstavnik Uprave na OU Uprave, s katere je bila poslana vloga.
(5) OU Uprave izda odločbo, s katero
dovoli ali ne dovoli izvajanja poskusa na živalih oziroma dela na tkivih.
(6) Sklep etične komisije iz tretjega
odstavka tega člena pri izdaji odločbe OU Uprave ni zavezujoč.
(7) Če OU Uprave odloči drugače, kot
je navedeno v sklepu etične komisije, o tem seznani etično komisijo.
9. člen
(financiranje etične komisije)
(1) Sejnine in potni stroški se članom,
njihovim namestnikom in strokovnjakom iz četrtega odstavka 3.
člena tega pravilnika povrnejo v skladu z uredbo vlade, ki ureja sejnine in
povračila stroškov v javnih skladih, javnih agencijah, javnih zavodih in javnih
gospodarskih zavodih.
(2) Za naloge, povezane s pripravo
strokovnih mnenj, so člani, njihovi namestniki in
strokovnjaki iz četrtega odstavka 3. člena tega pravilnika upravičeni do
nadomestila, ki se obračunava na podlagi sklepa vlade, ki ureja sodelovanje
zunanjih strokovnjakov. pri pripravi predpisov in drugih dokumentov.

Priloga:
Izjava o varovanju zaupnosti podatkov

Pravilnik o etični komisiji za poskuse na
živalih (Uradni list RS, št. 31/14) vsebuje naslednjo prehodno in
končni določbi:
»10. člen
(prehodna
določba)
(1) Z dnem imenovanja etične komisije
iz tega pravilnika preneha veljati odločba št. U012-9/2013/16 z dne 29. 5.
2013, ki jo je izdal minister za kmetijstvo in okolje v soglasju z ministrom za
izobraževanje, znanost in šport.
(2) Zadeve, začete pred uveljavitvijo
tega pravilnika, se končajo po določbah tega pravilnika.
11. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o etični komisiji za poskuse na živalih (Uradni list RS, št.
84/00).
12. člen
(končna
določba)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o etični komisiji za poskuse na živalih (Uradni list RS, št. 69/18) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.