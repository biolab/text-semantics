1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa
(Evropski bančni organ) in o spremembi Sklepa št. 716/2009/ES ter
razveljavitvi Sklepa Komisije 2009/78/ES (UL L 331,
15. 12. 2010, str. 12); v nadaljevanju Uredba (EU)
št. 1093/2010) dne 9. decembra 2019 objavil Smernice o
usklajenih opredelitvah in predlogah za načrte financiranja kreditnih
institucij na podlagi priporočila A4 ESRB/2012/2 (v nadaljevanju smernice), ki
so objavljene na njegovi spletni strani.
(2) Smernice iz prvega odstavka tega člena določajo
vsebino, navodila in enotne oblike za poročanje o načrtih financiranja na
podlagi četrtega odstavka priporočila A iz Priporočil Evropskega odbora za
sistemska tveganja z dne 20. decembra 2012 o financiranju kreditnih
institucij (Priporočilo Evropskega odbora za sistemska tveganja z dne
20. decembra 2012 o financiranju kreditnih institucij
(UL L 119, 25. 4. 2013, str. 1); v nadaljevanju
priporočila ESRB).
(3) Smernice se uporabljajo za:
1.     
kreditne institucije, kot so opredeljene v 1. točki prvega odstavka
4. člena Uredbe (EU) št. 575/2013 Evropskega parlamenta in Sveta z
dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L št. 176 z
dne 27. junija 2013, str. 1; v nadaljevanju Uredba (EU) št. 575/2013), ki
o načrtih financiranja poročajo svojim pristojnim organom v skladu z
nacionalnim okvirom za izvajanje priporočil ESRB in področjem uporabe teh
smernic;
2.     
pristojne organe, kot so opredeljeni v točki (i) drugega odstavka
4. člena Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v Republiki Sloveniji (v nadaljevanju banke) in o
načrtih financiranja poročajo Banki Slovenije;
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad bankami iz 1. točke tega
odstavka.
(2) Banke, ki so v skladu s poglavjem 2 naslovom II dela
ena Uredbe (EU) št. 575/2013 zavezane k izpolnjevanju zahtev na konsolidirani
podlagi ter banke, ki so v skladu s poglavjem 1 naslovom II dela ena Uredbe
(EU) št. 575/2013 zavezane k izpolnjevanju zahtev na posamični podlagi in pri
tem niso vključene v konsolidacijo na podlagi 19. člena Uredbe (EU) št.
575/2013, upoštevajo določbe smernic v delu, v katerem so naslovljene nanje.
(3) Banka Slovenije bo pri opravljanju nalog in
pristojnosti nadzora v skladu z ZBan-2 in Uredbo (EU) št. 575/2013 v
celoti upoštevala določbe smernic v delu, v katerem se nanašajo na izvajanje
nalog in pooblastil pristojnega organa.
3. člen
(Uveljavitev sklepa)
(1) Ta sklep začne veljati petnajsti dan po objavi v
Uradnem listu Republike Slovenije, uporabljati pa se začne 31. decembra 2020.
(2) Z dnem začetka uporabe tega sklepa preneha veljati
Sklep o uporabi Smernic o usklajenih opredelitvah in predlogah za načrte
financiranja kreditnih institucij na podlagi priporočila A4 ESRB/2012/2
(Uradni list RS, št. 47/15).
Ljubljana, dne 26. maja 2020
Boštjan Vasle
predsednik
Sveta Banke Slovenije