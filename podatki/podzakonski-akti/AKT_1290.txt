I. SPLOŠNE DOLOČBE
1. člen
(vsebina)
Ta akt določa podrobnejše kriterije za določitev dobavitelja
nadomestne oskrbe s plinom.
2. člen
(dobavitelj nadomestne oskrbe)
Dobavitelj nadomestne oskrbe zagotavlja dobavo plina
gospodinjskim odjemalcem, malim poslovnim odjemalcem, skupnim gospodinjskim
odjemalcem in zaščitenim odjemalcem, ki so priključeni na distribucijski
sistem, če jim preneha veljavnost pogodbe o dobavi plina zaradi ukrepov, ki so
posledica insolventnosti ali nelikvidnosti obstoječega dobavitelja, ali če iz
drugih razlogov obstoječi dobavitelj izgubi status člana bilančne sheme.
3. člen
(kriteriji za določitev)
Pri določitvi dobavitelja nadomestne oskrbe Agencija za
energijo (v nadaljnjem besedilu: agencija) upošteva naslednje kriterije:
1.     
delež na maloprodajnem trgu;
2.     
prodaja plina upravičenim odjemalcem za nadomestno oskrbo;
3.     
prodaja plina tem odjemalcem na območju več distribucijskih sistemov.
4. člen
(delež na maloprodajnem trgu)
Pri določitvi dobavitelja nadomestne oskrbe za posamezen
distribucijski sistem agencija upošteva vse dobavitelje na maloprodajnem trgu,
ki v času določitve dobavitelja nadomestne oskrbe oskrbujejo končne odjemalce
na distribucijskih sistemih in imajo delež letno dobavljenih količin plina
večji od 5 %. Pri tem se glede deleža na maloprodajnem trgu upoštevajo podatki
za preteklo koledarsko leto.
5. člen
(prodaja plina upravičenim odjemalcem za nadomestno oskrbo)
Pri določitvi dobavitelja nadomestne oskrbe za posamezen
distribucijski sistem agencija izmed dobaviteljev, ki izpolnjujejo pogoje iz
prejšnjega člena, upošteva tiste dobavitelje, ki so v preteklem koledarskem
letu dobavljali plin odjemalcem na distribucijskih sistemih, ki so upravičeni
do nadomestne oskrbe.
6. člen
(dobava plina po distribucijskih sistemih)
Pri določitvi dobavitelja nadomestne oskrbe za posamezen
distribucijski sistem agencija izmed dobaviteljev, ki izpolnjujejo pogoje iz 4.
in 5. člena tega akta, upošteva tiste dobavitelje, ki izvajajo dejavnost dobave
vsaj na petih različnih distribucijskih sistemih.
7. člen
(postopek določitve dobavitelja nadomestne oskrbe)
(1) Dobavitelja nadomestne oskrbe za posamezen distribucijski
sistem agencija določi tako, da med dobavitelji, ki izpolnjujejo pogoje iz 4.,
5. in 6. člena tega akta, izbere tistega, ki je na tem distribucijskem sistemu
imel v preteklem letu največji delež letno dobavljenih količin plina.
(2) Če na posameznem distribucijskem sistemu v letu, za
katero se upoštevajo deleži na maloprodajnem trgu (ali preteklem letu), nihče
izmed dobaviteljev, ki izpolnjujejo pogoje iz 4., 5., in 6. člena tega akta, ni
izvajal dejavnosti dobave plina, se za dobavitelja nadomestne oskrbe določi
dobavitelj, ki je imel v preteklem letu največji tržni delež na maloprodajnem
trgu za končne odjemalce na vseh distribucijskih sistemih.
(3) Če dobavitelj, ki je bil določen kot dobavitelj
nadomestne oskrbe v Republiki Sloveniji, preneha opravljati dejavnosti dobave
plina končnim odjemalcem na distribucijskih sistemih, agencija določi novega
dobavitelja nadomestne oskrbe, ki izpolnjuje pogoje iz prvega odstavka tega
člena. Novi dobavitelj nadomestne oskrbe se določi za preostanek obdobja, za
katero bi moral zagotavljati nadomestno oskrbo predhodno določen dobavitelj.
II. PREHODNA IN KONČNA DOLOČBA
8. člen
(rok za določitev dobavitelja nadomestne oskrbe)
(1) Agencija prvič določi dobavitelja nadomestne oskrbe za
posamezen distribucijski sistem najpozneje 15 dni od uveljavitve tega akta.
(2) Najpozneje 30 dni pred iztekom obdobja določitve
dobavitelja nadomestne oskrbe agencija določi novega dobavitelja nadomestne
oskrbe.
9. člen
(začetek veljavnosti)
Ta akt začne veljati naslednji dan po objavi v Uradnem listu
Republike Slovenije.
Št. 79-6/2022/1
Maribor, dne 29. septembra 2022
EVA 2022-2430-0086
Predsednik sveta
Agencije za energijo
dr. Franc Žlahtič