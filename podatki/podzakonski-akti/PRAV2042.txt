I. UVODNA DOLOČBA
1. člen
Ta pravilnik predpisuje naloge varnostnega svetovalca za
prevoz nevarnega blaga (v nadaljevanju: svetovalec) in obveznosti pravnih oseb
in samostojnih podjetnikov posameznikov (v nadaljevanju: podjetje) pri
izvrševanju teh nalog.
II. NALOGE SVETOVALCA
2. člen
Naloge svetovalca so poleg nalog, opredeljenih v 29. členu
zakona o prevozu nevarnega blaga, še: 
-    
preverjanje pravilnosti označevanja tovorkov; 
-    
svetovanje pri nabavi prevoznih sredstev in določanje zahtev zanje; 
-    
preverjanje opreme in postopkov v zvezi z nakladanjem, prevozom in
razkladanjem nevarnega blaga; 
-    
natančno usposabljanje vseh zaposlenih in vodenje evidence o tem; 
-    
izvajanje ustreznih ukrepov in postopkov ob nesreči ali dogodku, ki bi
lahko ogrozil varnost prevoza; 
-    
poizvedba in priprava natančnih poročil o nesrečah med nakladanjem,
prevozom in razkladanjem nevarnega blaga; 
-    
izvajanje ustreznih ukrepov za preprečitev nesreč ali hujših kršitev
predpisov; 
-    
upoštevanje predpisov, ki urejajo prevoz nevarnega blaga, pri izbiri
pogodbenih strank; 
-    
preverjanje, ali imajo vsi zaposleni, ki nakladajo, prevažajo ali
razkladajo nevarno blago, natančna navodila o delovnih postopkih; 
-    
uvedba ukrepov, s katerimi se poveča zavest o tveganju pri nakladanju,
prevozu in razkladanju nevarnega blaga; 
-    
določitev in izvajanje postopkov preverjanja, s katerimi se zagotovi, da
so na vozilu predpisane listine in varnostna oprema; 
-    
določitev in izvajanje postopkov preverjanja, s katerimi se zagotovi
varnost pri nakladanju in razkladanju nevarnega blaga; 
-    
priprava letnega poročila, ki mora vsebovati najmanj podatke o količini
prepeljanega nevarnega blaga po razredih ter podatke o izrednih dogodkih
oziroma nesrečah z nevarnim blagom.
III. NALOGE PODJETIJ
3. člen
Podjetja morajo poskrbeti, da se svetovalci udeležijo
predpisanega usposabljanja in pridobijo ustrezno potrdilo.
4. člen
Svetovalec mora ves čas delovnega procesa v podjetju dobivati
ustrezne podatke in dokumentacijo o delovnem in drugih procesih, ki je pomembna
za opravljanje nalog svetovalcev. 
Podjetje mora svetovalcu omogočiti, da se lahko pravočasno
opredeli do predlogov sprememb, ki se nanašajo na prevoz nevarnega blaga.
5. člen
Svetovalec lahko svoje predloge in mnenja ali celo pomisleke
posreduje ustrezni službi, ki odloča v podjetju ali posameznem obratu.
6. člen
Letno poročilo in vsa druga dokumentacija o aktivnostih
svetovalca se hranita v podjetju pet let, vodstvo podjetja pa jo mora ob
kontroli predložiti pristojnim organom za nadzor.
IV. KONČNA DOLOČBA
7. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0212/2-1-226/300-00
Ljubljana, dne 5. septembra 2000.
dr. Peter Jambrek l. r. 
Minister 
za notranje zadeve
Soglašam!
mag. Anton Bergauer l. r. 
Minister 
za promet in zveze