1. člen
Ta pravilnik določa pogoje za vračilo
trošarine za plinsko olje iz dvajsetega odstavka 54. člena Zakona o trošarinah
(Uradni list RS, št. 2/07 – uradno prečiščeno besedilo, 25/09 in 41/09; v
nadaljnjem besedilu: zakon), ki se dokazljivo porabi kot pogonsko gorivo za
komercialni namen, način vračila trošarine, vsebino in obliko pisnega
pooblastila iz dvaindvajsetega odstavka 54. člena zakona, vsebino zahtevka za
vračilo in vsebino prilog k zahtevku ter evidence, ki jih mora voditi kupec
plinskega olja.
2. člen
(upravičenec)
Vračilo plačane trošarine lahko uveljavi
pravna ali fizična oseba, ki v zvezi z opravljanjem svoje registrirane dejavnosti
uporablja registrirana motorna vozila za namen iz enaindvajsetega
odstavka 54. člena zakona (v nadaljnjem besedilu: upravičenec), nabavlja
plinsko olje iz točke 2.1. tretjega odstavka 54. člena zakona (v nadaljnjem
besedilu: plinsko olje) in se nanj glasijo računi za nabavo goriva.
3. člen
(računi in evidence)
(1) Količino plinskega olja, za katero
uveljavlja vračilo trošarine, upravičenec dokazuje z računi oziroma s kopijami
računov o nabavi v Sloveniji, ki jih mora priložiti zahtevku za vračilo
trošarine, ter s podatki o namenu porabe, ki jih mora voditi v posebni
evidenci.
(2) Razen v primerih iz 4. člena tega
pravilnika morajo biti iz računa poleg podatkov, ki jih zahtevajo drugi
predpisi, razvidni predvsem kraj ali druga identifikacija bencinskega servisa
oziroma točilnega mesta, vrsta, količina in cena goriva, datum polnjenja ter
registrska oznaka vozila, v katero je bilo gorivo točeno.
(3) V posebni evidenci iz dvaindvajsetega
odstavka 54. člena zakona mora upravičenec navesti vrsto in število vozil, s
katerimi razpolaga, za posamezno vozilo za komercialni namen pa:
-      
registrsko oznako,
-      
podatek o velikosti standardnega rezervoarja za pogonsko gorivo in
povprečni porabi goriva ter podatek o velikosti in namenu uporabe dodatno
nameščenih rezervoarjev na vozilu,
-      
količino in datum polnitve,
-      
število prevoženih kilometrov (po polnitvah in datumih),
-      
(črtana).
4. člen
(interno pretakališče)
(1) Če ima upravičenec interno pretakališče
plinskega olja, mora:
-      
poleg evidence o polnitvah v posamezno vozilo za komercialni namen iz 3.
člena tega pravilnika voditi tudi evidenco o polnitvah v druga vozila in o
porabi za drug namen;
-      
voditi evidenco o nabavi plinskega olja za pogonski namen, ki vsebuje
podatke o prostornini rezervoarja na internem pretakališču, datumu in količini
prejema plinskega olja, ter evidenco o zalogi – razpoložljivi količini
plinskega olja (po datumu nabave in polnitve);
-      
zagotoviti evidentiranje količin goriva, ki se točijo v vozila, na podlagi
meril iz tretjega odstavka tega člena.
(2) Upravičenec iz prvega odstavka
tega člena lahko uveljavlja vračilo trošarine le za plinsko olje, za katero
lahko dokaže, da ga je polnil in porabil v vozilu za komercialni namen. Za plinsko
olje, ki je na zalogi ali je bilo polnjeno v druga vozila ali ni porabljeno za
komercialni namen, nima pravice do vračila.
(3) Interno pretakališče mora biti
opremljeno z merili za ugotavljanje fizikalnih količin v merskih enotah,
predpisanih za plinsko olje.
(4) Iz računa, ki ga zahtevku priloži
upravičenec iz prvega odstavka tega člena, morajo biti poleg podatkov, ki jih
zahtevajo drugi predpisi, razvidni predvsem naziv in naslov bencinskega servisa
oziroma točilnega mesta, vrsta, količina in cena goriva ter datum polnjenja.
5. člen
(upravičenec iz druge države članice EU
ali Efta)
(1) Upravičenec iz druge države
članice EU ali Efta, ki zahteva vračilo trošarine, mora pristojnemu carinskemu
organu predložiti račune oziroma kopije računov v skladu z drugim odstavkom 3.
člena tega pravilnika in evidence oziroma kopije evidenc, ki vsebujejo
registrsko oznako vozila, količino in datum polnitve ter število kilometrov pri
vsakem polnjenju, dokazilo o opravljanju dejavnosti in dokazilo o registraciji
vozila. Upoštevata se dokazili, ki ju izda pristojni organ, kjer ima sedež.
(2) Upravičenec iz druge države
članice EU ali Efta lahko dokazili iz prejšnjega odstavka vloži v enem od
uradnih jezikov EU in priloži uradni prevod v slovenščino, razen če se pristojni
organ prevodu odpove.
(3) Če upravičenec iz tega člena
zahteva vračilo trošarine na račun v tujini, stroški nakazila vračila bremenijo
upravičenca.
6. člen
(zahtevek za vračilo)
(1) Upravičenec predloži zahtevek za
vračilo trošarine na obrazcu TRO‑K iz Priloge 1, ki je sestavni del tega pravilnika.
Zahtevku se priložijo dokazila iz prvega odstavka 3. člena oziroma prvega
odstavka 5. člena tega pravilnika.
(2) Upravičenec vloži zahtevek za
vračilo trošarine pri pristojnem carinskem organu, kot je določen z Uredbo o
določitvi carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 111/00, 29/04, 45/04, 96/05, 120/05, 66/06,
31/08, 48/09) do konca tekočega meseca za pretekli mesec.
(3) Upravičenec vloži letni zahtevek
najpozneje do 31. marca tekočega leta za preteklo leto.
(4) Upravičenec vloži zahtevek za
koledarsko trimesečje (januar, februar, marec; april, maj, junij; julij,
avgust, september; oktober, november, december) najpozneje v šestdesetih dneh
po preteku koledarskega trimesečja, za katerega uveljavlja vračilo.
7. člen
(pooblastilo)
(1) Upravičenec lahko določi
pooblaščenca, ki v njegovem imenu in za njegov račun uveljavlja pravico do
vračila trošarine.
(2) Določitev pooblaščenca in odpoved
pooblastila mora upravičenec sporočiti organu pisno.
(3) Pooblastilo v pisni obliki mora
vsebovati podatke o pooblastitelju, pooblaščencu, obdobju, za katero
pooblastilo velja, in o obsegu pooblastila.

Priloga
1: Obrazec TRO-K

Pravilnik o vračilu trošarine za
komercialni namen (Uradni list RS, št. 52/09)
vsebuje naslednjo prehodno in končno določbo:
»8. člen
(prehodna
določba)
Upravičenec iz 4. člena tega pravilnika
opravi popis zalog plinskega olja na dan uveljavitve tega pravilnika in ga
predloži carinskemu uradu hkrati s prvim zahtevkom za vračilo.
9. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vračilu trošarine za komercialni namen (Uradni list RS, št. 68/09)
vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vračilu trošarine za komercialni namen (Uradni list RS, št. 82/10)
vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.