1. UVODNI DOLOČBI
1. člen
(predmet urejanja)
S tem poslovnikom se urejata organizacija
in način dela Vlade Republike Slovenije (v nadaljnjem besedilu: vlada).
2. člen
(predsednik vlade)
Predsednik Vlade Republike Slovenije (v
nadaljnjem besedilu: predsednik vlade) v skladu z ustavo, zakoni in tem
poslovnikom vodi in usmerja delo vlade, usklajuje delo ministrov, skrbi za
enotnost vlade in jo predstavlja. V ta namen sklicuje in vodi seje vlade, daje
ministrom napotke, zahteva poročanje posameznih ministrov o njihovem delu,
predstavlja vlado pred drugimi vejami državne oblasti, se udeležuje mednarodnih
in drugih srečanj ter zastopa stališča vlade v medijih.
Predsednik vlade lahko generalnemu
sekretarju Vlade Republike Slovenije (v nadaljnjem besedilu: generalni
sekretar) izdaja obvezna navodila o izvajanju njegovih pristojnosti po tem
poslovniku.
2. ORGANIZACIJA DELA VLADE
3. člen
(seje vlade)
Vlada dela in odloča o zadevah iz svoje
pristojnosti na rednih in dopisnih sejah vlade.
Na rednih sejah predsednik vlade in
ministri (v nadaljnjem besedilu: člani vlade) sodelujejo in odločajo
neposredno.
Na dopisnih sejah člani vlade sodelujejo in
odločajo z uporabo informacijsko-telekomunikacijskih storitev v okviru
informacijskega sistema za podporo postopkom sprejemanja odločitev vlade (v
nadaljnjem besedilu: informacijski sistem vlade).
4. člen
(delovna telesa vlade)
Za predhodno obravnavo posameznih zadev iz
svoje pristojnosti ter za dokončno obravnavo gradiv, ki obravnavajo posamezna
ožja in manj pomembna vprašanja, ustanovi vlada odbore in komisije (v
nadaljnjem besedilu: delovna telesa).
S sklepom o ustanovitvi delovnega telesa
vlada določi:
-      
naloge in delovno področje delovnega telesa;
-      
vrste odločitev, za katere so ministri, ki so člani
delovnega telesa, pooblaščeni, da jih v imenu vlade dokončno obravnavajo;
-      
ministre in direktorje vladnih služb, ki so po
funkciji predsednik, namestnik in člani delovnega telesa. Minister oziroma
direktor, ki je član več delovnih teles, lahko za posamezno delovno telo s
pisnim pooblastilom določi funkcionarja ali javnega uslužbenca, ki ga pri delu
delovnega telesa stalno zastopa. Glede njegovih pravic in dolžnosti se
uporablja 30. člen tega poslovnika.
Strokovno-administrativna dela za posamezno
delovno telo opravlja Generalni sekretariat Vlade Republike Slovenije (v
nadaljnjem besedilu: generalni sekretariat) ali druga vladna služba, podrejena
generalnemu sekretarju, ki jo določi generalni sekretar, če vlada ne odloči
drugače. Generalni sekretar lahko za posamezno delovno telo imenuje sekretarja
delovnega telesa.
5. člen
(sveti vlade)
Z namenom vzpostavitve dialoga z
organizacijami civilne družbe in nevladnimi strokovnimi institucijami na
posameznem področju vlada (so)ustanavlja svete vlade.
S sklepom o (so)ustanovitvi sveta se določijo:
-      
naloge in delovno področje sveta;
-      
organizacije civilne družbe, nevladne strokovne
institucije, ministrstva in vladne službe, katerih predstavniki so člani sveta.
Svoje predstavnike določijo organizacije civilne družbe in strokovne
institucije same. Predstavniki ministrstev in vladnih služb so lahko ministri,
direktorji, drugi funkcionarji in javni uslužbenci;
-      
povračilo stroškov in višino sejnin za člane,
ki niso predstavniki vladnih organov oziroma služb;
-      
organ, služba oziroma oseba, ki za svet
opravlja strokovno-administrativne naloge;
-      
organ oziroma služba, ki krije stroške
delovanja sveta. Če se v sklepu to ne določi, krije stroške predlagatelj
vladnega gradiva, s katerim je bil svet ustanovljen.
6. člen
(delovna skupina vlade)
Za izpolnitev nalog, ki jih vlada naloži več
ministrstvom in vladnim službam, lahko vlada imenuje delovno skupino vlade.
S sklepom o ustanovitvi delovne skupine
vlada določi:
-      
nalogo delovne skupine in rok za njeno
izpolnitev;
-      
vodjo skupine in člane delovne skupine.
Delovna skupina preneha delovati po
izpolnitvi naloge ali po preteku roka za njeno izpolnitev. Ob prenehanju
delovanja vodja delovne skupine nemudoma predloži vladi poročilo o izpolnitvi
naloge.
3. GRADIVO VLADE
7. člen
(pooblaščeni predlagatelji gradiva vlade)
Gradivo vlade lahko predlagajo v obravnavo
predsednik vlade, ministri, generalni sekretar vlade, direktorji vladnih služb,
predsednik strateškega sveta, ustanovljenega pri predsedniku vlade, in drugi
pooblaščeni predlagatelji (v nadaljnjem besedilu: predlagatelji).
7.a člen
(gradivo nepooblaščenih predlagateljev)
Gradivo, ki ga na vlado naslovi
nepooblaščeni predlagatelj, generalni sekretar pošlje v reševanje pristojnemu
ministrstvu ali pristojni vladni službi, ki mora nepooblaščenemu predlagatelju
odgovoriti najkasneje v 15 dneh od dneva prejema gradiva in odgovor posredovati
v vednost generalnemu sekretarju.
Če gradivo nepooblaščenega predlagatelja
obravnava vprašanja, ob katerih mora ukrepati ali oblikovati stališča vlada,
predloži ministrstvo ali vladna služba iz prejšnjega odstavka vladi ustrezno
gradivo vlade, ki vsebuje tudi predlog odgovora nepooblaščenemu predlagatelju,
najkasneje v roku 20 dni od dneva prejema gradiva.
Gradiva iz prvega odstavka tega člena, za
katera ni pristojna vlada, ministrstva ali vladne službe, generalni sekretar
odstopi pristojnemu organu najkasneje v roku 10 dni od dneva prejema gradiva.
8. člen
(gradivo vlade)
Gradivo vlade je skupek dokumentov s
predlogi vladnih odločitev, ki jih predlagatelj predloži vladi v obravnavo.
Gradivo mora predlagatelj predložiti
jezikovno in nomotehnično urejeno.
Lektorirani morajo biti predlogi predpisov in drugih splošnih aktov, ki se objavijo v Uradnem listu Republike Slovenije, predlogi programskih in
strateških dokumentov vlade
ter predlogi dokumentov, ki jih vlada pošlje Ustavnemu
sodišču in Računskemu sodišču. Lekturo opravi Sektor
za prevajanje generalnega
sekretariata. Kadar gradivo pregleda Stalna koordinacijska skupina za redakcijo slovenskih besedil mednarodnih aktov, ki se objavljajo v
Uradnem listu Republike Slovenije,
lektura iz prejšnjega stavka ni potrebna. Predlagatelj
gradiva pošlje gradivo v lekturo, še preden ga pošlje vladni
službi, pristojni za zakonodajo, in v vladni postopek
obravnave. Pri tem
predlagatelj upošteva čas, ki je glede na obsežnost in
zahtevnost besedila potreben za pregled in lekturo
vladnega gradiva.
Gradivo vlade sestavljata spremni dopis in
jedro gradiva.
Spremni dopis, ki ga podpiše predstojnik
predlagatelja, se naslovi na generalni sekretariat in vsebuje:
-      
podatke, ki se nanašajo na identifikacijo
gradiva,
-      
podatek o fizični ali pravni osebi, kadar je
kot zunanji strokovnjak sodelovala pri pripravi dela ali celotnega gradiva, in s
tem povezanih stroških, ki bremenijo javnofinančna sredstva,
-      
predlog sklepov, ki naj jih vlada sprejme v
zvezi z gradivom, predlaganim v jedru gradiva,
-      
postopek obravnave gradiva vlade,
-      
povzetek podatkov z zagotovilom predlagatelja o
opravljenih aktivnostih in opredelitvijo posledic, ki jih prinaša gradivo,
-      
kratek povzetek gradiva, če gradivo obsega več
kot pet strani,
-      
druge podatke, pomembne za odločanje vlade.
Jedro gradiva vsebuje predlog zakona,
podzakonskega predpisa ali akta in drugih odločitev vlade.
Sestavne dele spremnega dopisa in jedra
gradiva podrobneje določi generalni sekretar v sodelovanju z vladno službo,
pristojno za zakonodajo.
Spremni dopis in jedro gradiva, ki vsebuje
predpis ali drug akt z določeno enotno identifikacijsko oznako EVA, se
pripravita v informacijskem sistemu za vodenje podatkov o predpisih in pripravo
elektronskih dokumentov v postopku sprejemanja predpisov, ki ga upravlja, vodi
in koordinira vladna služba, pristojna za zakonodajo, ter se generalnemu
sekretariatu pošljeta po informacijskem sistemu za pripravo predpisov.
Predlagatelj gradiva odgovarja za točnost
podatkov in korektno predstavitev posledic predlaganih rešitev ter za strokovno
pripravo gradiva.
Posamezna ministrstva in vladne službe
spremljajo ustreznost tistega dela gradiva, ki spada v njihovo pristojnost
oziroma se dotika njihovega delovnega področja.
8.a člen
(predlogi sklepov)
Predlogi sklepov morajo biti oblikovani
jasno in jedrnato. Vsebovati morajo pravno podlago, nosilce nalog in realne
roke za njihovo izvedbo.
S predlogi sklepov se posameznemu organu
ali službi ne smejo nalagati naloge, katerih opravljanje nalaga že zakon
oziroma drug splošni predpis, in naloge, za katere organ ali služba po
veljavnih predpisih ni pristojna.
8.b člen
(sestavine predloga zakona)
Predlog zakona vsebuje:
-      
naslov,
-      
uvod,
-      
besedilo členov,
-      
obrazložitev posameznega člena ali zaokroženih
vsebinskih sklopov členov,
-      
besedilo členov, za katere se predlaga
sprememba,
-      
druge sestavine in podatke, ki jih določa
Poslovnik Državnega zbora.
Predlogu zakona se predložijo tudi osnutki
podzakonskih predpisov, katerih izdajo določa predlog zakona. Sestavne dele teh osnutkov in način
njihove priprave določi generalni sekretar v sodelovanju z vladno službo,
pristojno za zakonodajo.
Uvod predloga zakona vsebuje sestavine,
določene s Poslovnikom Državnega zbora, in presojo posledic na posamezna
področja ter povzetek o sodelovanju javnosti pri pripravi predloga zakona.
Presoja posledic iz prejšnjega odstavka
obsega vsaj:
-      
presojo finančnih posledic za državni proračun
in druga javno finančna sredstva z načinom zagotovitve,
-      
presojo administrativnih posledic, ki vključuje
tudi informacijske vidike,
-      
presojo posledic na gospodarstvo, posebej na
mala in srednja podjetja ter konkurenčnost podjetij,
-      
presojo posledic na okolje, ki vključuje tudi
prostorske in varstvene vidike,
-      
presojo posledic na socialnem področju,
-      
presojo posledic glede na dokumente razvojnega
načrtovanja.
Ne glede na tretji odstavek tega člena uvod
predloga zakona, ki se predlaga za obravnavo in sprejem po nujnem postopku, in
uvod predloga zakona o ratifikaciji mednarodne pogodbe vsebujeta kot obvezne le
sestavine, določene s Poslovnikom Državnega zbora.
Predlagatelj predpisa po dvoletnem
izvajanju zakona, sprejetega po nujnem postopku, pripravi poročilo o stanju na
področju, ki je bilo predmet urejanja s tem zakonom, in ga pošlje v obravnavo
vladi.
Generalni sekretariat na podlagi poročil iz
prejšnjega odstavka enkrat letno pripravi zbirno poročilo in ga pošlje v vednost
Državnemu zboru.
Presojo posledic na posamezna področja pri
predlogu zakona, katerega predlagatelj ni vlada, pripravi pristojno ministrstvo
ali vladna služba v mnenju, s katerim vlada podpre obravnavo in sprejem
predloga zakona.
8.c člen
(sestavine predloga podzakonskega predpisa
vlade)
Predlog podzakonskega predpisa vlade
vsebuje:
-      
preambulo,
-      
naslov,
-      
besedilo členov,
-      
obrazložitev.
Obrazložitev predloga iz prejšnjega
odstavka vsebuje predstavitev pravne podlage, vsebinsko obrazložitev
predlaganih rešitev in presojo posledic po posameznih področjih iz četrtega
odstavka prejšnjega člena, če te niso mogle biti celovito predstavljene v
predlogu zakona.
Določbe tega člena se smiselno uporabljajo
za ratifikacijo oziroma potrditev mednarodnih pogodb z aktom vlade.
8.č člen
(sestavine predloga akta ali druge
odločitve vlade)
Predlog akta ali druge odločitve vlade, če
zakon ne določa drugače, vsebuje:
-      
preambulo,
-      
naslov,
-      
besedilo,
-      
obrazložitev.
a8.č člen
(uradno prečiščeno besedilo)
Predlagatelj, ki predloži vladi v sprejem
novelo podzakonskega predpisa, v roku treh dni po objavi tega predpisa v
Uradnem listu Republike Slovenije predloži vladi v potrditev predlog uradnega
prečiščenega besedila podzakonskega predpisa.
Določba prejšnjega odstavka ne velja za
spremembo podzakonskega predpisa, ki zgolj podaljšuje njegovo veljavnost.
8.d člen
(sestavine predloga podzakonskega predpisa
ministra ali nosilca javnega pooblastila)
Za predlog podzakonskega predpisa ministra
ali nosilca javnega pooblastila se priporoča smiselna uporaba določb šestega
odstavka 8. člena, 8.c člena, 9. člena, 9.a člena in 10. člena tega poslovnika
v delu, v katerem se določajo roki za medresorsko usklajevanje.
9. člen
(sodelovanje javnosti)
Predlogi in mnenja, ki jih strokovna in
druga javnost naslavlja na vlado, pristojno ministrstvo ali vladno službo, se
proučijo in po možnosti upoštevajo ob naslednji pripravi predpisa.
Predlagatelj predpisa povabi strokovno in
drugo javnost k sodelovanju pri pripravi predpisa s splošnim vabilom, kateremu
je priložen osnutek predpisa, na spletnih straneh.
Predlagatelj predpisa lahko tudi izpostavi
posamezna vprašanja, ki jih z vabilom k sodelovanju, kateremu je priložen
osnutek predpisa, naslovi na konkretno organizacijo, civilno-družbeno osebo ali
posameznega strokovnjaka.
Rok za odziv javnosti iz drugega odstavka
tega člena, ki ga določi predlagatelj, je 30 do 60 dni od objave na spletnih
straneh oziroma v skladu z dogovorom za sodelovanje po prejšnjem odstavku.
Predlagatelj predpisa s povzetkom o
sodelovanju javnosti pri pripravi predpisa najpozneje ob posredovanju predloga
predpisa v obravnavo vladi pisno seznani strokovno ali drugo javnost iz drugega
odstavka tega člena o bistvenih predlogih ali mnenjih, ki niso bili upoštevani,
skupaj z obrazložitvijo razlogov.
Javnosti se ne povabi k sodelovanju pri
pripravi predlogov predpisov v primerih, ko po naravi stvari to ni mogoče
(ukrepi, ki se sprejemajo po nujnem postopku, ukrepi, ki morajo biti sprejeti
in uveljavljeni nemudoma, z določenim začetkom veljavnosti brez predhodne
seznanitve javnosti).
Javnost se ne povabi k sodelovanju pri
pripravi predloga državnega proračuna, predloga rebalansa državnega proračuna,
predloga sprememb državnega proračuna, predloga zakona o izvrševanju državnega
proračuna in podzakonskih predpisov na njegovi podlagi, predloga zaključnega
računa državnega proračuna, predloga poslovnika vlade, predloga odloka,
predloga resolucije z izjemo predloga resolucije o nacionalnem programu na
posameznem področju, predloga dokumentov razvojnega načrtovanja in izvajanja
razvojnih politik, predloga deklaracije, predloga aktov o ratifikaciji
mednarodnih pogodb in predloga sklepa.
Določbe drugega do petega odstavka tega
člena se ne uporabljajo, če sodelovanje javnosti pri pripravi predpisov ureja
zakon.
9.a člen
(objava na spletnih staneh)
Gradivo iz drugega odstavka prejšnjega
člena, ki se objavi na spletnih straneh, vsebuje:
-      
osnutek predpisa,
-      
povzetek vsebine s strokovnimi podlagami,
ključna vprašanja in cilje,
-      
čas trajanja javne predstavitve, v katerem je
mogoče posredovati stališča, predloge, mnenja in pripombe,
-      
datum in kraj morebitne javne obravnave ali
druge oblike sodelovanja in
-      
uradni elektronski naslov in telefon
predlagatelja.
10. člen
(predhodno medresorsko usklajevanje)
Gradiva vlade morajo biti pred
predložitvijo vladi v obravnavo medresorsko usklajevana z ministrstvi in
vladnimi službami, ki jih zadevajo.
Posamezna ministrstva in vladne službe
morajo v vseh fazah priprave in obravnave gradiva vlade spremljati ustreznost
tistega dela zagotovil in rešitev iz predloga gradiva, ki sodi v njihovo
pristojnost.
Predlogi splošnih aktov in aktov poslovanja
vlade morajo biti vedno predhodno usklajeni z ministrstvom, pristojnim za
finance, in vladno službo, pristojno za zakonodajo, ki o usklajenosti podata
pisno mnenje.
Gradiva v zvezi z dokumenti razvojnega
načrtovanja morajo biti predhodno usklajena z ministrstvom, pristojnim za
razvoj.
Gradiva v zvezi s sklepanjem mednarodnih
pogodb in nepogodbenih mednarodnih aktov morajo biti v skladu z zakonom, ki ureja
zunanje zadeve, predhodno usklajena z ministrstvom, pristojnim za zunanje
zadeve.
V predhodnem medresorskem usklajevanju mora
vsako zaprošeno ministrstvo in vladna služba dati svoje mnenje k pripravljenemu
gradivu najpozneje v 14 dneh po njegovem prejemu oziroma predlagatelju in
generalnemu sekretarju sporočiti, da zaradi obsega ali ravni pripravljenosti
gradiva potrebuje daljši rok za pripravo mnenja. Dodatni rok za pripravo mnenja
ne sme biti daljši od 30 dni od prejema gradiva.
Če se v postopku predhodnega medresorskega
usklajevanja gradivo naknadno spremeni, je ob pripravi splošnih aktov in aktov
poslovanja vlade treba ponovno pridobiti mnenje vladne službe, pristojne za
zakonodajo, mnenje ministrstva za finance pa samo, če se naknadno bistveno spremeni
obseg predvidenih javnofinančnih izdatkov. Ob ponovnem zaprosilu za mnenje
predlagatelj opozori na naknadne spremembe gradiva. Ponovno mnenje oziroma
sporočilo, da zaradi obsega sprememb ali ravni pripravljenosti gradiva
potrebuje daljši rok za pripravo ponovnega mnenja, mora biti podano najpozneje
v petih delovnih dneh po prejemu spremenjenega gradiva. Dodatni rok za pripravo
mnenja ne sme biti daljši od 15 dni od prejema spremenjenega gradiva.
11. člen
(obravnava neusklajenega gradiva)
Minister ali direktor vladne službe lahko
pisno zahteva, da se gradivo predloži vladi v obravnavo:
-      
če uskladitve po opravljenem predhodnem
medresorskem usklajevanju z zaprošenimi ministrstvi in vladnimi službami ni
bilo mogoče doseči ali
-      
če zaradi nujnosti obravnave gradiva
predhodnega medresorskega usklajevanja ni bilo mogoče izvesti.
V zahtevi iz prejšnjega odstavka minister
ali direktor vladne službe navede ministrstvo ali vladno službo, s katerim
uskladitve ni bilo mogoče doseči, neusklajena vprašanja in argumente za svojo
odločitev ali razloge za nujnost obravnave gradiva brez predhodnega
medresorskega usklajevanja.
V spremnem dopisu gradiva iz prvega
odstavka tega člena se vidno označi, da je gradivo predloženo vladi v obravnavo
na zahtevo ministra ali direktorja vladne službe.
Mnenja ministrstev
in vladnih služb, s katerimi predlagatelj vladnega gradiva ni dosegel predhodne
uskladitve, so priloga k vladnemu gradivu, ki je v postopku izdelave in je še
predmet medresorskega posvetovanja.
11.a člen
(obravnava gradiva brez sodelovanja
javnosti)
Minister ali direktor vladne službe lahko
pisno zahteva, da se gradivo predloži vladi v obravnavo, če zaradi nujnosti
obravnave gradiva sodelovanja z javnostjo ni bilo mogoče izvesti.
V zahtevi iz prejšnjega odstavka minister
ali direktor vladne službe navede razloge za nujnost obravnave gradiva brez
sodelovanja javnosti.
V spremnem dopisu gradiva iz prvega
odstavka tega člena se vidno označi, da je gradivo predloženo vladi v obravnavo
na zahtevo ministra ali direktorja vladne službe.
12. člen
(oblika gradiva vlade in drugih
dokumentov)
Vlada obravnava samo tista gradiva, ki so
generalnemu sekretariatu poslana v elektronski obliki. Gradivo vlade mora biti
podpisano z varnim elektronskim podpisom predlagatelja ali na drug način, ki ga
določi generalni sekretar in iz katerega je nedvomno razvidno, da je gradivo
poslal predlagatelj.
Celotno gradivo vlade z vsemi sestavnimi
deli mora biti poslano v eni
datoteki, z izjemo podatkov o izvedbi notranjih postopkov pred odločitvijo na seji vlade, ki se pošljejo v ločeni datoteki. Izjemoma je mogoče gradivo
vlade poslati tudi v več ločenih
datotekah, če posameznih delov gradiva iz tehničnih razlogov ali zaradi stopnje tajnosti določenih delov gradiva ni mogoče združiti.
Izjemoma lahko generalni sekretar predlaga
predsedniku vlade oziroma predsedniku delovnega telesa, da na dnevni red seje
uvrsti tudi gradivo, ki ga zaradi tehničnih ali drugih upravičenih razlogov ni
bilo mogoče pravočasno predložiti v elektronski obliki.
Prvi odstavek tega člena se uporablja tudi
za vse druge dokumente, ki jih ministrstva in vladne službe pošljejo
generalnemu sekretariatu.
13. člen
(zavrnitev gradiva vlade)
Če gradivo vlade ni pripravljeno v skladu s
tem poslovnikom, generalni sekretar to sporoči predlagatelju skupaj s
pojasnilom, kako naj ga dopolni oziroma popravi. V informacijskem sistemu vlade
se objavi samo popravljeno gradivo, zavrnjeno pa le, če tako odloči generalni
sekretar po posvetovanju s predlagateljem gradiva, kadar je zaradi obsežnosti
ali nujnosti gradiva to smotrno.
Če gradivo obravnava vprašanja, ki spadajo
v delovno področje ustanovljenih svetov vlade ali delovnih skupin in ti gradiva
še niso obravnavali, generalni sekretar pozove predlagatelja, da gradivo
predloži pristojnemu telesu v predhodno obravnavo.
Gradivo, ki ne obravnava vprašanj, ob
katerih mora ukrepati ali oblikovati stališča vlada, je pa pomembno za
spremljanje stanja oziroma za obveščenost članov vlade, pošlje generalni
sekretar članom vlade v vednost. Takšnega gradiva vlada ne obravnava.
Predlagatelj gradiva, ki se z zavrnitvijo
ne strinja, lahko poda zahtevo iz prvega odstavka 53. člena tega poslovnika.
4. DELO VLADE
4.1 Splošne določbe
14. člen
(objavljanje gradiva v informacijskem
sistemu vlade)
Generalni sekretar gradivo vlade, ki ni
zavrnjeno na podlagi 13. člena tega poslovnika, sklice sej, zapisnike sej in
druge dokumente, povezane s sejo vlade in njenih delovnih teles, objavi v
informacijskem sistemu vlade.
Dostop do informacijskega sistema vlade
imajo člani vlade, generalni sekretar, vodja Kabineta predsednika vlade, direktorji
vladnih služb in njihovi pooblaščenci.
Generalni sekretar lahko odloči, da imajo
dostop do informacijskega sistema vlade tudi drugi predstojniki organov in
organizacij oziroma pooblaščeni predstavniki parlamentarnih strank, ki
sestavljajo vladno koalicijo. O odobrenih dostopih obvesti predsednika vlade.
Z objavo gradiva in drugih dokumentov v
informacijskem sistemu vlade se šteje, da je bilo gradivo poslano članom vlade
in drugim pooblaščencem.
Naslovniki gradiv morajo generalnemu
sekretarju takoj sporočiti morebitne tehnične okvare, zaradi katerih imajo
moten dostop do informacijskega sistema vlade. V tem primeru generalni sekretar
pošlje gradivo prejemniku na drug primeren način (telefaks, kurirji, elektronska
pošta...).
15. člen
(pripombe k objavljenemu gradivu)
Člani vlade lahko v treh delovnih dneh po
objavi vladnega gradiva dajo k njemu svoje pripombe oziroma lahko nasprotujejo
njegovi obravnavi. V navedenem roku lahko ministrstva, pristojna za finance,
pravosodje in upravo, ter služba vlade, pristojna za zakonodajo, zahtevajo
podaljšanje roka na devet delovnih dni, če gre za obsežnejše gradivo, in če
njegovo sprejetje pomeni velike finančne posledice, dodatne obremenitve sodišč
ali javne uprave oziroma nove pravnosistemske rešitve.
Direktorji vladnih služb, ki so neposredno
podrejene predsedniku vlade, lahko h gradivom, ki posegajo na njihovo delovno
področje, sami dajo pripombe, generalni sekretar pa lahko daje pripombe k vsem
vladnim gradivom. Postopek obravnave takšnih gradiv se lahko nadaljuje, ko se
predlagatelj gradiva opredeli do pripomb.
Če so člani vlade k objavljenemu vladnemu
gradivu dali pripombe, se postopek obravnave nadaljuje:
-      
po prejemu obvestila o njegovi uskladitvi.
Hkrati s tem obvestilom predlagatelj predloži besedilo sprememb oziroma
dopolnitev osnovnega gradiva. Če to zaradi obsežnosti sprememb ni smotrno,
predlagatelj predloži novo gradivo. Za besedilo sprememb oziroma novo gradivo
se smiselno uporabljajo določbe prvega odstavka 14. člena tega poslovnika,
prvega in drugega odstavka tega člena ter prvega odstavka 16. člena;
-      
po prejemu obvestila predlagatelja o
opravljenem, a neuspešnem usklajevanju, in njegove zahteve, da se gradivo
obravnava kljub neusklajenosti.
Neusklajeno gradivo, glede katerega v roku
enega meseca od dneva objave ni bila prejeta opredelitev iz drugega odstavka
oziroma obvestilo ali zahteva iz prejšnjega odstavka tega člena, se šteje za
umaknjeno iz vladnega postopka. Takšno gradivo generalni sekretar odstrani iz informacijskega
sistema vlade.
16. člen
(določanje postopka obravnave)
Če k vladnemu gradivu niso bile dane
pripombe, generalni sekretar po poteku najmanj treh delovnih dni od njegove
objave določi postopek njegove obravnave.
Če so bile k objavljenemu vladnemu gradivu
dane pripombe, lahko generalni sekretar določi postopek njegove obravnave takoj
po prejemu opredelitve iz drugega odstavka oziroma zahteve iz tretjega odstavka
prejšnjega člena, vendar ne pred potekom treh delovnih dni od objave vladnega
gradiva.
Gradivo vlade se lahko obravnava:
-      
na redni ali dopisni seji vlade po predhodni
obravnavi na pristojnih delovnih telesih;
-      
na redni ali dopisni seji vlade brez predhodne
obravnave na pristojnih delovnih telesih;
-      
na pristojnem delovnem telesu, ki gradivo dokončno
obravnava.
Pri določitvi postopka generalni sekretar
upošteva vsebino in obseg vladnega gradiva, stopnjo njegove pripravljenosti in
usklajenosti, morebiten predlog predlagatelja gradiva, poročilo delovnega
telesa, če je vladno gradivo predhodno obravnavalo, ter določila tega
poslovnika. Vladno gradivo, ki ga je pristojno delovno telo zavrnilo, se ne sme
uvrstiti na sejo vlade.
Na rednih sejah vlade se obravnavajo
zahtevnejša vladna gradiva, s
katerimi se predlaga sprejem pomembnih odločitev in političnih ali ekonomskih usmeritev, s tem povezani predlogi odločitev Državnega zbora,
neusklajena gradiva, gradiva, ki so bila na podlagi zahtev iz drugega odstavka 25. člena tega poslovnika umaknjena z dnevnega reda
dopisne seje vlade, ter vsa
druga gradiva, razen tistih, ki so bila dokončno obravnavana na pristojnem delovnem telesu ali sprejeta na dopisni seji vlade.
17. člen
(roki obravnave gradiva)
Gradivo vlade je mogoče obravnavati na
dopisni ali redni seji vlade po preteku najmanj štirih delovnih dni od njegove
objave.
Gradivo vlade, ki ga je obravnavalo delovno
telo in h kateremu niso bile dane pripombe, se predloži v obravnavo vladi
praviloma še v istem tednu.
Generalni sekretar lahko roke iz tega člena
ter roke iz 15. in 16. člena tega poslovnika izjemoma na podlagi pisno
obrazloženega predloga skrajša. Kadar je gradivo obsežnejše in zahtevnejše,
lahko navedene roke tudi podaljša.
Ne glede na določbe prejšnjih odstavkov
tega člena generalni sekretar praviloma skrajša roke, ki se nanašajo na
dopolnjena gradiva iz prve alinee tretjega odstavka 15. člena tega poslovnika.
Generalni sekretar spremembo roka navede ob
objavi gradiva.
18. člen
(gradivo s tajnimi podatki)
Gradivo vlade s tajnimi podatki se
obravnava z uporabo zakonsko predpisanih varnostnih ukrepov. Pri obravnavi
gradiva s tajnimi podatki se lahko komuniciranje z uporabo
informacijsko-telekomunikacijskih storitev omeji ali izključi.
4.2 Redne seje vlade
19. člen
(sklic redne seje)
Seje vlade sklicuje predsednik vlade na
stalno določen dan v tednu. Predlog dnevnega reda določi na predlog generalnega
sekretarja vlade.
Generalni sekretar objavi sklic v
informacijskem sistemu vlade najkasneje dva delovna dneva pred sejo vlade ter o
njem na primeren način (elektronska pošta, sporočila po mobilni telefoniji...)
obvesti člane vlade ter direktorje vladnih služb. Izjemoma, ko mora vlada na
redni seji odločati o neodložljivem vprašanju, lahko predsednik vlade skrajša
navedeni rok.
20. člen
(potek redne seje)
Sejo vlade vodi predsednik vlade, če je
odsoten, pa podpredsednik vlade ali minister, ki ga
določi predsednik vlade.
Seja vlade se začne z določitvijo dnevnega
reda. Podlaga za razpravo o dnevnem redu je predlog dnevnega reda.
Na predlog predlagatelja lahko vlada v
nujnih primerih razširi predlog dnevnega reda z obravnavo še neobjavljenega
vladnega gradiva.
Po določitvi dnevnega reda se sprejme
zapisnik prejšnje seje ter pregleda uresničevanje sklepov prejšnjih sej vlade. Člani
vlade imajo pravico dati pripombe k zapisniku pisno pred sejo ali ustno na sami
seji. O pripombah k zapisniku odloči vlada.
Obravnava posamezne točke dnevnega reda se
začne s kratko predlagateljevo obrazložitvijo vladnega gradiva, če je to po
mnenju predsednika vlade potrebno oziroma če to predlagatelj izrecno zahteva.
Predsednik vlade lahko ustno obrazložitev časovno omeji. Po dani obrazložitvi
se lahko začne razprava, v kateri dajo sodelujoči na seji morebitne pripombe h
gradivu in ustrezna dodatna pojasnila.
Po končani obravnavi vlada sprejme sklepe,
s katerimi gradivo in predlagane rešitve sprejme v predlaganem ali spremenjenem
besedilu, oziroma sklepe, s katerimi zavrne gradivo. Vlada lahko odloži
sklepanje, naloži predlagatelju, da gradivo dopolni ali pa v skladu s 6. členom
tega poslovnika ustanovi delovno skupino vlade, ki predloženo gradivo ustrezno
dopolni.
Predsednik vlade lahko med sejo prekine
delo vlade, če so potrebna posvetovanja; če je na podlagi razprave na seji
treba pripraviti dopolnjene predloge sklepov; če se na zahtevo posameznega člana
vlade ugotovi, da seja ni več sklepčna, in v drugih primerih, kadar tako sklene
vlada.
Če vlada gradivo in predlagane rešitve
sprejme v spremenjenem besedilu, predlagatelj gradiva ustrezno spremeni oziroma
dopolni gradivo in pripravi čistopis gradiva.
21. člen
(sodelovanje na redni seji)
Na seji vlade sodelujejo predsednik vlade,
ministri, generalni sekretar, vodja Kabineta predsednika vlade, direktor službe
vlade za zakonodajo, službe vlade za komuniciranje in vabljeni.
Na predlog ministra in s soglasjem
predsednika vlade lahko na seji poleg ministra sodelujejo tudi državni
sekretar, predstojnik organa v sestavi ali oseba, odgovorna za pripravo
vladnega gradiva, vendar le pri točki, pri kateri je njegovo sodelovanje
potrebno.
Minister mora pravočasno obvestiti
generalnega sekretarja, da se ne bo udeležil seje vlade zaradi službene poti,
bolezni in drugih upravičenih razlogov ter o državnem sekretarju, ki bo
sodeloval na seji namesto njega. Državni sekretar nima pravice glasovati.
Na seji so lahko navzoči tudi delavci, ki
skrbijo za izvedbo seje, z dovoljenjem generalnega sekretarja pa tudi drugi
delavci. Spremljanje seje se jim lahko omogoči tudi z neposrednim
avdio-vizualnim prenosom seje.
22. člen
(sklepčnost in glasovanje na redni seji)
Sklepčnost vlade se ugotavlja na zahtevo
posameznega člana vlade. Če je bila vlada sklepčna pri določanju dnevnega reda
in če med sejo ugotavljanje sklepčnosti ni bilo zahtevano, se šteje, da je bila
vlada sklepčna ves čas seje.
Na sejah vlade glasujejo člani vlade z
dvigom rok, s posamičnim izrekanjem ali na drug tehnično izvedljiv način.
Glede glasovanja članov vlade se smiselno
uporablja določba drugega odstavka 40.a člena tega poslovnika.
4.3 Dopisne seje vlade
23. člen
(sklic dopisne seje)
Generalni sekretar skladno z navodili
predsednika vlade v informacijskem sistemu vlade objavi sklic in gradiva za
dopisno sejo s poročili delovnih teles oziroma stališči svetov vlade, če so
bila vladna gradiva predhodno že obravnavana. O sklicu dopisne seje se člani
vlade, vodja Kabineta predsednika vlade ter direktorji vladnih služb še dodatno
na primeren način obvestijo (elektronska pošta, sporočila preko mobilne
telefonije…).
V sklicu se navede, kako in do kdaj lahko
osebe iz 15. člena tega poslovnika pošljejo svoja sporočila med dopisno
sejo. Rok za pošiljanje sporočil, ki se lahko določi za vsako točko dnevnega
reda posebej, ne sme biti krajši od štirih ur in ne daljši od treh dni. Če se
dopisna seja skliče tik pred končanjem delovnega dne ali po njem, se ne sme končati
pred 10. uro naslednjega delovnega dne, razen v primeru iz tretjega odstavka
28. člena tega poslovnika.
Določbe tega člena se uporabljajo tudi za
morebitno širitev dnevnega reda dopisne seje, ki že poteka.
Predsednik vlade lahko kadar koli prekine
obravnavo določenega vladnega gradiva na dopisni seji, prekine dopisno sejo ter
odloči o nadaljnjem načinu obravnave teh gradiv.
Predsednik vlade lahko izjemoma dovoli
generalnemu sekretarju, da skrajša roke iz tega člena.
24. člen
(sporočila med dopisno sejo)
Glasovi za sprejem gradiva vlade in proti
njemu, stališča in pojasnila, umiki glasu proti, zahteve za predhodno obravnavo
vladnega gradiva ter zahteve za obravnavo gradiva na redni seji vlade se
vnašajo v za to pripravljene obrazce v informacijskem sistemu vlade.
Za sporočila med dopisno sejo iz prejšnjega
odstavka se smiselno uporablja določba drugega odstavka 40.a člena tega
poslovnika.
Če sodobna informacijsko-telekomunikacijska
oprema ne deluje ali deluje nepravilno, generalni sekretar določi drug primeren
način komunikacije (telefaks, kurirji, telefoni...).
Generalni sekretar lahko določi, da se za
dopisne seje uporabljajo tudi druga komunikacijska sredstva.
Izbrana komunikacijska sredstva morajo
omogočiti trajen zapis in arhiviranje poslanih sporočil, njihovo spreminjanje
med potekom dopisne seje ter onemogočiti oddajanje sporočil po izteku roka iz
drugega odstavka 23. člena tega poslovnika.
25. člen
(umik točke z dnevnega reda dopisne seje)
Član vlade lahko zahteva, da se pred dokončno
odločitvijo gradivo predhodno obravnava na pristojnem delovnem telesu. Če
postavijo takšno zahtevo trije ali več članov vlade, se šteje, da je bilo
vladno gradivo umaknjeno z dnevnega reda dopisne seje. Takšno vladno gradivo
obravnava pristojno delovno telo na svoji prvi naslednji seji.
Član vlade lahko zahteva, da se gradivo
obravnava na redni seji vlade. Če postavijo takšno zahtevo trije ali več članov
vlade, se šteje, da je bilo vladno gradivo umaknjeno z dnevnega reda dopisne
seje. Takšno vladno gradivo obravnava vlada na svoji prvi naslednji redni seji.
Če sprejetje gradiva prinaša bistveno
obremenitev državnega proračuna, povečanje obsega dela sodišč in javne uprave
ali nove pravnosistemske rešitve, se gradivo v skladu s prejšnjima odstavkoma
umakne z dnevnega reda dopisne seje že na podlagi zahteve ministra, pristojnega
za finance, za pravosodje, za upravo ali direktorja službe vlade, pristojne za
zakonodajo.
Predsednik vlade lahko ne glede na določbe
prejšnjih odstavkov tega člena zahteva takojšnjo odločitev vlade na dopisni
seji.
26. člen
(glasovanje proti sprejemu gradiva vlade
ter stališča in pojasnila)
Glas proti mora biti obrazložen. Če je
gradivo mogoče sprejeti brez njegovega posameznega dela, lahko član vlade
glasuje samo proti posameznemu delu gradiva. V navedenem primeru mora biti
sporni del gradiva opredeljen tako določno, da se lahko iz vladnega gradiva
izključi brez dodatnih pojasnil.
Direktorji vladnih služb iz 15. člena tega
poslovnika ter generalni sekretar lahko podajajo stališča in pojasnila. Stališča
in pojasnila lahko podajo najkasneje eno uro pred iztekom roka iz drugega
odstavka 23. člena tega poslovnika, če pa so predlagatelji obravnavanega
gradiva, jih lahko podajajo do izteka navedenega roka. Tovrstna stališča in
pojasnila lahko podajajo tudi člani vlade, ki ne želijo izrecno glasovati, oziroma
ki so že glasovali, in sicer do izteka roka iz drugega odstavka 23. člena tega
poslovnika.
27. člen
(postopek s sporočili med dopisno sejo)
Sporočila, prejeta med dopisno sejo, se
takoj objavijo v informacijskem sistemu vlade.
Navedena sporočila, razen izjeme iz drugega
odstavka prejšnjega člena, je mogoče pošiljati do izteka roka, določenega na
podlagi drugega odstavka 23. člena tega poslovnika.
Če sporočilo ni dano v obliki in na način,
ki ga predpisuje ta poslovnik, ga generalni sekretar zavrne in pozove člana
vlade, da ga v določenem roku dopolni. Če sporočilo v tem roku ni dopolnjeno,
se šteje, da je umaknjeno.
28. člen
(sprejem gradiva vlade na dopisni seji)
Gradivo s predlaganimi sklepi je sprejeto, če
proti njegovemu sprejemu ali proti sprejemu njegovega posameznega dela v določenem
roku ni glasovala več kot polovica članov vlade ali če je za sprejem gradiva
glasovala več kot polovica članov vlade. Če je število članov vlade sodo in če
je glasovanje izenačeno, odloči glas predsednika vlade.
Če je več kot polovica članov vlade
glasovala proti sprejemu samo posameznega dela vladnega gradiva, je gradivo ne
glede na določbo prejšnjega odstavka sprejeto, in sicer brez spornega dela. Če
je število članov vlade sodo in če je proti sprejemu samo posameznega dela
vladnega gradiva glasovala polovica članov vlade, odloči glas predsednika
vlade.
Glasovanje in obravnava posameznega
vladnega gradiva se končata predčasno, če je pred iztekom postavljenega roka za
sprejem vladnega gradiva glasovala več kot polovica članov vlade. Če je število
članov vlade sodo je odločitev sprejeta, če za glasuje polovica članov vlade,
med katerimi je tudi predsednik vlade. Če se član vlade izrecno ne opredeli do gradiva s predlaganimi
sklepi, se šteje, da je glasoval za sprejem gradiva s predlaganimi sklepi.
Član vlade, ki je glasoval za sprejem
gradiva, ne more več dajati pripomb ali glasovati proti sprejemu gradiva, lahko
pa sporoča svoja stališča in pojasnila h gradivu ter k sporočilom, ki jih med
dopisno sejo pošljejo drugi.
Ne glede na določbo prvega in drugega
odstavka tega člena vladno gradivo ni sprejeto, dokler predlagatelj gradiva ne
poda stališča in pojasnila do morebitnega nasprotovanja gradivu s strani
generalnega sekretarja in direktorjev vladnih služb iz 15. člena tega poslovnika.
4.4 Seje delovnih teles vlade
29. člen
(dokončna obravnava)
Generalni sekretar na podlagi pooblastil iz
4. in 16. člena tega poslovnika posamezno vladno gradivo dodeli delovnemu
telesu v dokončno obravnavo.
Gradivo, ki je dodeljeno delovnim telesom v
dokončno obravnavo, se označi na predlogu dnevnega reda delovnega telesa, ki se
pošlje vsem ministrom in direktorjem vladnih služb.
Če za sprejem gradiva s predlaganimi sklepi
glasujejo oziroma jim ne nasprotujejo navzoči ministri, ki so člani delovnega
telesa vlade, in če noben član vlade ne zahteva obravnave vladnega gradiva na
seji vlade, se šteje, da je gradivo oziroma sklepe po obravnavi na seji
delovnega telesa sprejela vlada.
Na način iz prejšnjega odstavka se ne more
sprejeti sklepov, ki se bistveno razlikujejo od objavljenih v informacijskem
sistemu vlade.
30. člen
(nadomeščanje članov delovnih teles)
Če je minister odsoten, ga na podlagi
njegovega pooblastila nadomešča državni sekretar, če pa v ministrstvu ni
državnega sekretarja, javni uslužbenec, ki prevzame vse pravice in dolžnosti člana
delovnega telesa, razen pravice iz tretjega odstavka prejšnjega člena.
Prejšnji odstavek se smiselno uporablja
tudi za direktorja vladne službe, ki je član delovnega telesa.
31. člen
(poročilo delovnega telesa)
O vladnem gradivu, ki je bilo obravnavano
na seji delovnega telesa, izda delovno telo kratko poročilo, če pa je delovno
telo gradivo dokončno obravnavalo, se izda tudi sklep kot sklep vlade.
Poročilo ne vsebuje zapisa razprav, temveč
vsebuje le:
-      
povzetek ali sklicevanje na pisno poslane ter
na seji izražene pripombe, ki jih je delovno telo podprlo, in tiste, ki jih je
zavrnilo;
-      
sklep delovnega telesa, s katerim se vladno
gradivo podpre, zavrne ali se zahteva dopolnitev gradiva;
-      
predlog odločitve vlade, če delovno telo
gradiva ni dokončno obravnavalo ali ga ni zavrnilo.
Ob upoštevanju poročila generalni sekretar
na podlagi 16. člena tega poslovnika določi nadaljnji postopek obravnave
vladnega gradiva.
V sklepu iz prvega odstavka tega člena se
zapiše besedilo, ki se vsebinsko ne sme razlikovati od besedila, ki ga je
predložil predlagatelj. Predloženo besedilo se lahko spremeni le v primeru iz 8.a
člena tega poslovnika.
Poročila in sprejeti sklepi se objavijo v
informacijskem sistemu vlade.
32. člen
(smiselna uporaba določb)
Za seje delovnih teles se smiselno
uporabljajo določbe, ki urejajo seje vlade, če v ustanovitvenem aktu delovnega
telesa ali v tem razdelku ni drugače določeno.
4.5 Dokumenti vlade in dobesedni zapisi sej
vlade
33. člen
(dokumenti vlade)
Dokumenti vlade so:
-      
zapisniki sej vlade in delovnih teles;
-      
sprejeti sklepi in akti vlade in delovnih
teles.
Za izvirnik dokumenta vlade se šteje v
informacijskem sistemu vlade objavljeno besedilo ter njegove elektronske
kopije.
Izvirniki dokumentov vlade se hranijo v
arhivu generalnega sekretariata v skladu s predpisi, ki določajo način
hranjenja dokumentarnega gradiva.
34. člen
(zapisnik redne seje)
O redni seji vlade se piše zapisnik.
Zapisnik obsega navedbo številke in vrste seje vlade, datum in uro začetka
seje, navedbo, kdo je vodil sejo, imena navzočih in odsotnih članov vlade,
imena drugih navzočih na seji, navedbo o potrditvi oziroma spremembi zapisnika
prejšnje seje, sprejeti dnevni red seje ter stališča in sklepe, ki jih je
sprejela vlada k posameznim točkam dnevnega reda. Pri odloženih točkah se
navede, na čigav predlog je bila točka odložena.
Zapisnik seje se objavi v informacijskem
sistemu vlade. Deli zapisnika, označeni s stopnjo tajnosti, se objavijo ločeno.
Pri zapisu sprejetih sklepov lahko
generalni sekretar izvrši redakcijske popravke.
O upravičenosti morebitnih pripomb k
objavljenemu zapisniku, v informacijskem sistemu vlade objavljenim sklepom
vlade ter morebitnim pisnim odpravkom sklepov do potrditve zapisnika odloča
generalni sekretar na podlagi obravnavanega vladnega gradiva in dobesednega
zapisa seje vlade. Morebitne popravke objavi v informacijskem sistemu vlade,
jih vključi v zapisnik, o njem posebej obvesti predlagatelja gradiva ter izvede
druge ukrepe, potrebne zaradi popravka. Če generalni sekretar ne upošteva dane
pripombe, o njej odloči vlada pri potrditvi zapisnika.
Predsednik vlade lahko tudi po potrditvi
zapisnika zadrži odločitev vlade, če ugotovi, da bi njena izpolnitev utegnila
imeti škodljive posledice in takoj, najpozneje pa na naslednji redni seji
vlade, zahteva, da vlada ponovno obravnava svojo odločitev.
Zapisnik podpiše ali na drug zanesljiv način
overi generalni sekretar skupaj s strokovnimi delavci, ki so ga sestavili.
35. člen
(zapisnik dopisne seje)
Za zapisnik dopisne seje se smiselno
uporabljajo določbe prejšnjega člena.
36. člen
(črtan)
37. člen
(podpisovanje uradnih aktov vlade)
Predpis in drugi akt vlade, ki se objavi v
Uradnem listu Republike Slovenije, podpiše predsednik vlade ali podpredsednik
ali minister, ki je na podlagi pooblastila predsednika vlade vodil sejo vlade,
na kateri je bil predpis ali akt sprejet. Vse druge akte, sklepe in pogodbe
vlade podpisuje ali na drug zanesljiv način overi generalni sekretar, če si
podpisovanja ne pridrži predsednik vlade.
Vlada lahko za podpis posamezne pogodbe ali
dogovora, ki ga sklene vlada, pooblasti ministra ali drugega funkcionarja,
predstojnika organa v sestavi, predstojnika vladne službe ali načelnika upravne
enote.
Za podpis pogodb, ki se nanašajo na državno
stvarno premoženje, ki ga uporabljajo javna podjetja, javni zavodi, javne
agencije ali javni skladi, lahko vlada pooblasti direktorje teh organizacij.
38. člen
(pregled sprejetih aktov)
Sprejete akte vlade, ki se objavijo v
Uradnem listu Republike Slovenije, in predloge aktov, ki jih vlada predloži v
sprejetje Državnemu zboru, pošlje generalni sekretar v pregled vladni službi,
pristojni za zakonodajo, ki lahko opravi končno redakcijo besedila akta, razen
v delu, ki vsebuje besedilo mednarodnega akta. Če vladna služba, pristojna za
zakonodajo, opravi končno redakcijo besedila akta, o tem obvesti predlagatelja
gradiva.
39. člen
(popravki objavljenega besedila)
Generalni sekretar na podlagi vladnega
gradiva, sprejetega zapisnika in dobesednega zapisa seje vlade, da popravke
morebitnih napak v besedilu, ki je bilo objavljeno v Uradnem listu Republike
Slovenije.
40. člen
(izvajanje sprejetih sklepov)
Za pravočasno in pravilno izvedbo sklepov
so odgovorni ministri, direktorji vladnih služb ter predstojniki drugih organov
skladno z danimi nalogami in pristojnostmi. Generalni sekretar spremlja in
usklajuje izvajanje sklepov vlade ter dalj časa neizvedene sklepe objavi v
informacijskem sistemu vlade.
Pristojni organ oziroma služba posebej
obvesti generalnega sekretarja o izvedbi sklepa, ki se ne nanaša na predložitev
določenega gradiva vladi.
40.a člen
(dobesedni zapisi sej vlade)
O delu na redni seji vlade se lahko pišejo
dobesedni zapisi, ki so prepisi magnetofonskega, video ali drugega posnetka.
Dobesedne zapise generalni sekretar uporablja za pripravo odpravkov sklepov
vlade in zapisnika seje vlade.
Dobesedni zapisi niso dostopni javnosti. 
Vpogled v dobesedne zapise imajo osebe iz
prvega odstavka 21. člena tega poslovnika, razen vabljenih. Vpogled v dobesedne
zapise imajo lahko tudi strokovni sodelavci, ki jih določi generalni sekretar.
Na podlagi pisne prošnje lahko generalni sekretar dovoli vpogled v dobesedne
zapise tudi vabljenim na sejo, toda le tistega dela seje, na katerem so
sodelovali.
Generalni sekretariat vlade vodi arhiv in
evidenco vpogledov dobesednih zapisov na način, ki omogoča identifikacijo oseb,
ki so se seznanile z dobesednim zapisom. Osebe, ki so se seznanile z vsebino
dobesednih zapisov, morajo zagotoviti, da se z zapisi ne seznanijo tretje
osebe.
5. NAČRTOVANJE DELA VLADE
41. člen
(program dela vlade)
Vlada določi svoje prednostne naloge s
programom dela vlade.
Program dela vlade lahko obsega proračunske
dokumente, okvirni načrt normativne dejavnosti iz 42. člena tega poslovnika in
druge dokumente, s katerimi vlada opredeli področja, katerim se bo prednostno
posvečala.
Podrobnejša navodila za pripravo in
spremljanje programa dela vlade določi generalni sekretar v sodelovanju z
vladno službo, pristojno za zakonodajo.
42. člen
(okvirni načrt normativne dejavnosti)
V okvirnem načrtu normativne dejavnosti se
navedejo najmanj predlogi zakonov in drugih aktov iz pristojnosti Državnega
zbora ter predlogi podzakonskih predpisov vlade in ministrstev, ki jih je treba
sprejeti na podlagi mednarodnih in nacionalnih normativnih obveznosti.
Seznam predlogov zakonov in drugih aktov iz
pristojnosti Državnega zbora, ki so vključeni v okvirni načrt normativne
dejavnosti iz prejšnjega odstavka, se pošlje v vednost Državnemu zboru.
Okvirni načrt normativne dejavnosti pripravi
in spremlja generalni sekretariat v sodelovanju z vladno službo, pristojno za
zakonodajo.
43. člen
(statistično poročilo o delu vlade)
Generalni sekretariat mesečno vodi
statistično poročilo o delu vlade in ga objavi v
informacijskem sistemu vlade.
6. RAZMERJA VLADE
6.1 Razmerja do Državnega zbora
44. člen
(urejanje razmerij)
Vlada uresničuje svoja razmerja do
Državnega zbora v skladu z ustavo in zakonom tako, kot določata poslovnik
Državnega zbora in ta poslovnik.
45. člen
(predstavnik vlade)
Kot svoje predstavnike pri obravnavi
posameznega gradiva v
Državnem zboru vlada določi pristojnega ministra in državnega sekretarja ali direktorja vladne službe. Pri delu delovnih teles Državnega zbora lahko
poleg predstavnikov, navedenih
v prejšnjem stavku, določi še generalnega direktorja direktorata v ministrstvu. Drugi javni uslužbenci in zunanji strokovnjaki, ki so sodelovali pri
pripravi obravnavanih gradiv, so lahko navzoči kot strokovna pomoč predstavnikom vlade. 
Generalni sekretar za vsako sejo Državnega
zbora predlaga ministra, da
vlado predstavlja pri delu Državnega zbora (dežurni
član vlade).
Če se minister iz upravičenih razlogov ne
more udeležiti seje Državnega zbora ali njegovega delovnega telesa, o tem takoj
obvesti generalnega sekretarja, da na predlog odsotnega ministra zagotovi
udeležbo drugega predstavnika vlade.
46. člen
(izražanje stališč vlade)
Predstavnik vlade sme na sejah Državnega
zbora in njegovih delovnih
teles ter na drugih predstavitvah izražati stališča do obravnavanega gradiva in sklepov samo v okviru načelnih stališč, ki jih je vlada sprejela pri
določanju predloga zakona ali drugega predpisa,
oziroma v okviru izrecnih pooblastil vlade.
Vlada lahko pooblasti generalnega
sekretarja, da v njenem imenu
vlaga uskladitvene amandmaje k predlogom aktov, ki jih
sprejema Državni zbor.
Generalni sekretar skrbi, da je
predstavnikom vlade na razpolago vse potrebno gradivo.
Ko vlada določi besedilo predloga akta, ki
ga sprejema Državni zbor, in mu ga pošlje v obravnavo, lahko ministrstvo na
vloženo besedilo predlaga vložitev amandmaja le ob soglasju vlade.
47. člen
(pošiljanje gradiva)
Gradiva Državnega zbora, ki nalagajo vladi
določene naloge ali pripravo
mnenj ali stališč, pošlje generalni sekretar pristojnim ministrstvom in vladnim službam ter jim določi rok za predložitev vladnega gradiva.
Če je k predlogu zakona, drugega predpisa
ali drugega splošnega akta predlagan amandma, pošlje generalni sekretar predlog
amandmaja pristojnemu ministrstvu.
6.2 Sodelovanje s predsednikom republike
48. člen
(predsednik republike)
Vlada sodeluje s predsednikom republike pri
vprašanjih iz njegove pristojnosti in ga seznanja z vprašanji, pomembnimi za
njegovo delo.
6.3 Sodelovanje z drugimi organi in
organizacijami
49. člen
(drugi organi in organizacije)
Vlada sodeluje z drugimi državnimi organi,
s strokovnimi združenji, zbornicami, sindikati, lokalnimi skupnostmi in drugimi
subjekti praviloma preko pristojnih ministrstev. Pri tem zlasti obravnava
njihova mnenja in pobude, oblikuje do njih stališča, jih obvešča o svojih
stališčih in ukrepih, če je potrebno, vabi njihove predstavnike na seje svojih
delovnih teles, ustanovi svete vlade in organizira druge oblike sodelovanja.
6.4 Razmerja do institucij Evropske unije
49.a člen
(splošne določbe)
Obravnava in sprejemanje odločitev
Republike Slovenije, ki jih v zadevah Evropske unije (v nadaljnjem besedilu:
zadeve EU) sprejema ali določa vlada, poteka po določbah tega podpoglavja.
Glede vprašanj, ki niso urejena v tem podpoglavju, se smiselno uporabljajo
druge določbe tega poslovnika.
Pri poslovanju z zadevami EU se v zvezi z
omejitvami dostopnosti upoštevajo predpisi Evropske unije in predpisi Republike
Slovenije o varovanju tajnih podatkov.
Generalni sekretar izda navodilo za
izvajanje določb tega podpoglavja v sodelovanju z ministrstvom, pristojnim za
evropske zadeve, in vladno službo, pristojno za zakonodajo.
49.b člen
(zadeve EU)
Zadeve EU po tem poslovniku so dokumenti,
ki jih institucije Evropske unije predložijo Republiki Sloveniji v obravnavo in
sprejem odločitve, in sicer:
-      
predlogi zakonodajnih aktov Evropske unije;
-      
predlogi odločitev politične narave, o katerih
odločajo predstavniki vlad držav članic v institucijah Evropske unije ali so
predmet medvladnega sodelovanja v okviru Evropske unije;
-      
predlogi aktov Evropske unije, ki niso
zakonodajne narave;
-      
uradni opomini in obrazložena mnenja Evropske
komisije v predsodnih postopkih;
-      
sodna pisanja, ki jih Sodišča Evropske unije
posredujejo v sodnih postopkih.
49.c člen
(odločitve Republike Slovenije)
Odločitve Republike Slovenije v zadevah EU
(v nadaljnjem besedilu: odločitve Republike Slovenije) so naslednje:
1.    
Stališča Republike Slovenije do predlogov
zakonodajnih aktov Evropske unije in predlogov odločitev politične narave, o
katerih odločajo predstavniki vlad držav članic v institucijah Evropske unije
ali so predmet medvladnega sodelovanja v okviru Evropske unije (v nadaljnjem
besedilu: Stališča Republike Slovenije);
2.    
Usmeritve Republike Slovenije do predlogov
aktov Evropske unije, ki niso zakonodajne narave (v nadaljnjem besedilu:
Usmeritve Republike Slovenije);
3.    
Izhodišča Republike Slovenije za delovanje
predstavnikov Republike Slovenije v Svetu Evropske unije na ravni ministrov
držav članic Evropske unije in v Evropskem svetu (v nadaljnjem besedilu:
Izhodišča Republike Slovenije);
4.    
Odgovori Republike Slovenije v postopkih,
sproženih za ugotavljanje domnevne kršitve pravnega reda Evropske unije s
strani Evropske komisije (v nadaljnjem besedilu: Odgovori Republike Slovenije v
predsodnih postopkih) zaradi:
-     
nenotifikacije predpisov za prenos direktiv
Evropske unije v pravni red Republike Slovenije,
-     
neizvajanja ali nepravilnega izvajanja ter
nepravilnega prenosa pravnih aktov Evropske unije,
-     
drugih primerov kršitev;
5.    
Opredelitve Republike Slovenije v postopkih
pred Sodišči Evropske unije (v nadaljnjem besedilu: Opredelitve Republike
Slovenije v sodnih postopkih).
Prejšnji odstavek se smiselno uporablja
tudi v primerih, ko Republika Slovenija predlaga začetek postopka ali začne
postopek pred institucijami Evropske unije.
Predlogi odločitev Republike Slovenije se v
obravnavo in sprejem posredujejo na enem ali več obrazcih, ki jih z navodilom
iz tretjega odstavka 49.a člena tega poslovnika določi generalni sekretar.
Obrazec v prvem delu vsebuje podatke o zadevi EU, o postopku obravnave in
sprejemanja, organih, odgovornih za pripravo in sprejem, v drugem delu pa
predlog sklepa o odločitvi Republike Slovenije s potrebnimi obrazložitvami in
predstavnike Republike Slovenije, ki te odločitve zastopajo v postopkih v
institucijah Evropske unije.
49.č člen
(predstavniki Republike Slovenije)
Odločitve Republike Slovenije v zadevah EU
v postopku v institucijah Evropske unije zastopajo član vlade, državni
sekretar, vodja Stalnega predstavništva Republike Slovenije pri Evropski uniji,
njegov namestnik, predstojnik vladne službe, uslužbenec ministrstva ali vladne
službe in državni odvetnik v skladu s predpisi o
državnem odvetništvu (v nadaljnjem besedilu:
predstavniki Republike Slovenije).
49.d člen
(EU portal)
Za prejemanje, evidentiranje, razvrščanje
in objavljanje zadev EU ter za pripravo, usklajevanje in, kadar je tako
določeno v tem podpoglavju, za sprejemanje odločitev Republike Slovenije se
uporablja EU portal, ki je del informacijskega sistema vlade, če v tem
podpoglavju ni določeno drugače.
Ne glede na prejšnji odstavek se za zadeve
EU, ki se nanašajo na skupno zunanjo in varnostno politiko Evropske unije,
uporablja informacijski sistem ministrstva, pristojnega za zunanje zadeve.
Evidenca zadev EU in shranjevanje
dokumentarnega gradiva se vodi v elektronski obliki.
Ministrstvo za zunanje zadeve zagotavlja
delovanje EU portala in EU portala za obravnavanje dokumentov do stopnje
tajnosti INTERNO (I-EUP) na vsebinski in aplikativni ravni ter upravljanje
uporabnikov. Generalni sekretariat Vlade Republike Slovenije zagotavlja
strežniško infrastrukturo za delovanje aplikacij EU portala in I-EUP, in sicer
do vzpostavitve ustrezne strežniške infrastrukture na Ministrstvu za zunanje
zadeve.
Ministrstvo, pristojno za evropske zadeve,
uvrsti in objavi zadevo EU na EU portalu, pri čemer:
-      
evidentira zadevo EU;
-      
doda prevod naslova zadeve EU;
-      
opredeli ministrstvo oziroma vladno službo, ki
je pristojna za obravnavo zadeve EU, ter organe, ki morajo biti o njej
obveščeni;
-      
opredeli delovno skupino vlade, organizirano za
posamezna področja zadev EU s posebnim sklepom vlade;
-      
doda morebitne druge informacije, ki jih je
prejela v zvezi z zadevo EU.
Pri zadevah EU, ki terjajo odločitve
Republike Slovenije, ministrstvo, pristojno za evropske zadeve, dodatno:
-      
opredeli rok za odziv Republike Slovenije;
-      
opredeli rok, do katerega ministrstvo oziroma
vladna služba pripravi predlog odločitve Republike Slovenije;
-      
opredeli rok za predhodno medresorsko
usklajevanje, če roki iz 10. člena in 15. člena tega poslovnika ne ustrezajo.
Po prejemu predloga odločitve Republike
Slovenije ministrstvo, pristojno za evropske zadeve, preveri njegovo formalno
ustreznost, ga objavi na EU portalu in posreduje v nadaljnjo obravnavo oziroma
zavrne v primeru formalne neustreznosti ob smiselni uporabi 13. člena tega
poslovnika.
Z objavo zadev EU na EU portalu se šteje,
da je gradivo poslano vsem ministrstvom in vladnim službam.
Za gradiva, usklajena na EU portalu, se
šteje, da so usklajena skladno s 15. členom tega poslovnika.
EU portal se uporablja tudi za pošiljanje predlogov Stališč
Republike Slovenije v obravnavo in sprejem Državnemu zboru ter obveščanje Državnega
zbora v skladu s predpisi o sodelovanju med Državnim zborom in vlado v zadevah
EU.
49.e člen
(spor o pristojnosti v zadevah EU)
Vlada odloči o sporu glede pristojnosti v
zadevah EU med ministrstvi in vladnimi službami na predlog organa, ki se izreče
za nepristojnega.
Organ posreduje predlog iz prejšnjega
odstavka najkasneje v roku sedmih dni od dneva opredelitve pristojnosti v
zadevi EU, sicer se šteje, da z opredelitvijo pristojnosti soglaša.
Ob smiselni uporabi prejšnjih odstavkov
ravna organ, ki ni bil opredeljen kot pristojen, če meni, da je pristojen.
49.f člen
(roki)
Odločitev Republike Slovenije se sprejme v
roku, ki ga predvideva postopek v institucijah Evropske unije.
Ministrstvo, pristojno za evropske zadeve,
opredeli roke iz petega odstavka 49.d člena tega poslovnika, pri čemer upošteva
rok iz prejšnjega odstavka, roke iz drugih določb tega poslovnika in predpisov
o sodelovanju med Državnim zborom in vlado v zadevah
EU ter roke iz predpisov o državnem odvetništvu in
zunanjih zadevah. Na podlagi obrazloženega predloga predlagatelja lahko
generalni sekretar spremeni opredeljene roke in obvesti ministrstvo, pristojno
za evropske zadeve.
49.g člen
(priprava odločitev Republike Slovenije)
Predlog odločitev Republike Slovenije v
zadevah EU pripravi ministrstvo ali vladna služba v medresorskem usklajevanju z
ministrstvi in vladnimi službami, ki jih zadevajo. V medresorskem usklajevanju
sodelujejo ministrstvo, pristojno za evropske zadeve, in vladna služba,
pristojna za zakonodajo, v skladu z določbami tega podpoglavja ter Državno odvetništvo v skladu s predpisi o državnem odvetništvu.
Ministrstvo ali vladna služba lahko za
pripravo predlogov odločitev Republike Slovenije skliče delovno skupino vlade,
organizirano za posamezna področja zadev EU s posebnim sklepom vlade, mora pa
jo sklicati na zahtevo ministra ali predstojnika vladne službe, ki je član
posamezne delovne skupine.
49.h člen
(Stališča Republike Slovenije)
Stališča Republike Slovenije se sprejmejo
na začetku postopka obravnave zadev EU in se v nadaljevanju postopka lahko
spreminjajo in dopolnjujejo.
Ministrstvo ali vladna služba pripravi
predlog Stališča Republike Slovenije, ki ga obravnava in sprejme vlada.
Če je za sprejem Stališča Republike
Slovenije v skladu s predpisi o sodelovanju med Državnim
zborom in vlado v zadevah EU pristojen Državni zbor,
vlada določi besedilo predloga Stališča Republike Slovenije in ga skupaj s
predlogom zadeve EU predloži v obravnavo in sprejem Državnemu
zboru.
K zadevi EU, za katero v skladu s predpisi
o sodelovanju med Državnim zborom in vlado v zadevah
EU za sprejem odločitve Republike Slovenije ni pristojen Državni zbor, lahko vlada na lastno pobudo ali na zahtevo Državnega zbora pripravi Stališče Republike Slovenije, ki ga skupaj
s predlogom zadeve EU predloži v mnenje Državnemu
zboru.
Stališče Republike Slovenije lahko vsebuje
pridržek zaradi vsebinskih, postopkovnih, jezikovnih in drugih določenih razlogov.
Vrsta pridržka in razlog zanj morata biti opredeljena in obrazložena.
49.i člen
(spreminjanje in dopolnjevanje Stališč
Republike Slovenije)
Predlog spremembe ali dopolnitve Stališča
Republike Slovenije pripravi ministrstvo ali vladna služba, če pride v postopku
do bistvene spremembe ali dopolnitve zadeve EU ali če to terjajo druge nove
okoliščine. Spremembe ali dopolnitve Stališča Republike Slovenije se sprejmejo
po enakem postopku kot osnovno stališče.
49.j člen
(Usmeritve Republike Slovenije)
Usmeritve Republike Slovenije se sprejmejo
na začetku postopka obravnave zadev EU in se v nadaljevanju postopka lahko
spreminjajo in dopolnjujejo.
Ministrstvo ali vladna služba pripravi
predlog Usmeritve Republike Slovenije, ki se obravnava in sprejme na EU por­talu.
Šteje se, da je vlada Usmeritve Republike Slovenije sprejela na dan poteka roka
za usklajevanje, če je bilo usklajevanje uspešno oziroma če ni bila podana
zahteva predlagatelja ali drugega člana vlade za obravnavo in sprejem na seji
vlade.
Predlog spremembe ali dopolnitve Usmeritve
Republike Slovenije pripravi ministrstvo ali vladna služba, če pride v postopku
do bistvene spremembe ali dopolnitve predloga zadeve EU ali če to terjajo druge
nove okoliščine. Sprememba ali dopolnitev Usmeritve Republike Slovenije se
sprejme po enakem postopku kot osnovna usmeritev.
49.k člen
(Izhodišča Republike Slovenije)
Ministrstvo ali vladna služba pripravi
predlog Izhodišč Republike Slovenije za delovanje predstavnikov Republike
Slovenije, ki jih obravnava in sprejme vlada, z njimi pa se seznani tudi Državni zbor.
Izhodišča Republike Slovenije vsebujejo
kratko predstavitev zadev EU in že sprejete odločitve Republike Slovenije v teh
zadevah.
49.l člen
(Izjave)
Če ministrstvo ali vladna služba oceni, da
zadeva EU ne terja sprejema odločitve Republike Slovenije oziroma sprememb ali
dopolnitev že sprejetih odločitev Republike Slovenije, posreduje na EU portal
predlog Izjave, da sprejem odločitev Republike Slovenije oziroma njenih
sprememb ali dopolnitev ni potrebna, in navede razloge za to.
Član vlade, ki s predlogom Izjave iz
prejšnjega odstavka ne soglaša, lahko zahteva, da predlog Izjave, skupaj z
zadevo EU, obravnava vlada.
Šteje se, da je vlada predlog Izjave
sprejela na dan poteka roka za usklajevanje, če ni podana zahteva iz prejšnjega
odstavka.
49.m člen
(predsodni postopki)
Stalno predstavništvo Republike Slovenije
pri Evropski uniji in vsak drug organ, ki prejme dokumente Evropske ­komisije v
predsodnem postopku, sproženem proti Republiki Sloveniji zaradi domnevne
kršitve pravnega reda Evropske unije (uradni opomini in obrazložena mnenja), te
nemudoma posreduje vladni službi, pristojni za zakonodajo, ki opredeli
ministrstvo ali vladno službo, ki je pristojna za pripravo predloga Odgovora
Republike Slovenije v predsodnem postopku.
V predsodnem postopku vlada obravnava in
sprejme:
-      
Odgovor Republike Slovenije na uradni opomin
Evropske komisije in
-      
v nadaljnjem postopku Odgovor Republike
Slovenije na obrazloženo mnenje Evropske komisije.
Ministrstvo ali vladna služba pripravi
predlog Odgovora Republike Slovenije iz prejšnjega odstavka v sodelovanju z ministrstvom,
pristojnim za evropske zadeve, in vladno službo, pristojno za zakonodajo.
Odgovor Republike Slovenije v predsodnem
postopku posreduje Evropski komisiji vladna služba, pristojna za zakonodajo,
preko elektronske baze Evropske komisije za postopke ugotavljanja kršitev (v
nadaljnjem besedilu: baza THEMIS/INF).
Vladna služba, pristojna za zakonodajo,
opravlja naloge centralnega nacionalnega upravitelja baze THEMIS/INF in lahko v
ta namen izda tehnično navodilo.
49.n člen
(sodni postopki)
Za potrebe sodnih postopkov pred Sodišči
Evropske unije vlada obravnava in sprejme Opredelitve Republike Slovenije v
sodnih postopkih, s katerimi poda usmeritvena navodila Državnemu odvetništvu za zastopanje.
Državno odvetništvo, ki od Sodišč Evropske unije prejme sodna pisanja, jih posreduje
ministrstvu ali vladni službi in določi rok za sprejem Opredelitve Republike
Slovenije v sodnem postopku.
Ministrstvo ali vladna služba pripravi predlog
Opredelitve Republike Slovenije v sodnem postopku v sodelovanju z ministrstvom,
pristojnim za evropske zadeve, in vladno službo, pristojno za zakonodajo, ter
Državnim odvetništvom v skladu s predpisi o državnem odvetništvu.
Zadeve v zvezi s sodnimi postopki se vodijo
v informacijskem sistemu Državnega odvetništva.
49.o člen
(odločanje)
Na seji vlade in njenih odborih se
obravnava in spre­jema:
-      
predlog Stališča Republike Slovenije,
-      
predlog Usmeritve Republike Slovenije, če je
bilo usklajevanje neuspešno oziroma na zahtevo predlagatelja oziroma drugega
člana vlade,
-      
predlog Izhodišč Republike Slovenije,
-      
predlog Izjave na zahtevo člana vlade,
-      
predlog Odgovora Republike Slovenije v
predsodnem postopku,
-      
predlog Opredelitve Republike Slovenije v
sodnem postopku,
-      
poročilo z zasedanja Evropskega sveta in Sveta
Evropske unije na ravni ministrov.
Odločitve Republike Slovenije posredujejo
institucijam Evropske unije predstavniki Republike Slovenije neposredno ali
preko Stalnega predstavništva Republike Slovenije pri Evropski uniji, če v tem
podpoglavju ni drugače določeno.
49.p člen
(vezanost predstavnikov Republike
Slovenije na odločitve Republike Slovenije)
Predstavniki Republike Slovenije so vezani
na odločitve Republike Slovenije, razen v primeru iz tretjega odstavka tega
člena.
Če član vlade, državni sekretar, vodja
Stalnega predstavništva Republike Slovenije pri Evropski uniji ali njegov
namestnik pri uveljavljanju odločitve Republike Slovenije v postopku obravnave
zadeve EU na podlagi odločilnih dejstev, ki niso bila znana v času sprejema
odločitve Republike Slovenije, oceni, da njihova uveljavitev ali popolna
uveljavitev ni izvedljiva ali ne bi bila v korist Republike Slovenije, predlaga
pristojnemu ministrstvu oziroma vladni službi spremembo ali dopolnitev odločitve
Republike Slovenije ter o tem obvesti vlado.
Ne glede na prvi odstavek tega člena lahko
član vlade, državni sekretar, vodja Stalnega predstavništva Republike Slovenije
pri Evropski uniji ali njegov namestnik, ki oceni, da zaradi časovnih ali drugih
bistvenih omejitev ni mogoče sprejeti sprememb ali dopolnitev odločitve
Republike Slovenije, sam odloči drugače. O svoji odločitvi obvesti vlado in
navede okoliščine, ki so utemeljevale tako ravnanje.
Če postopek obravnave zadeve EU predvideva
možnost potrditve spremenjene ali dopolnjene odločitve Republike Slovenije,
predstavnik Republike Slovenije v tem postopku napove, da mora pridobiti
potrditev pristojnega organa Republike Slovenije.
49.r člen
(poročanje)
Predstavniki Republike Slovenije poročajo o
vsebini zasedanj in uveljavljanju odločitev Republike Slovenije v institucijah
Evropske unije. Poročila z zasedanj Evropskega sveta in Sveta Evropske unije na
ravni ministrov obravnava vlada, z njimi pa se seznani tudi Državni zbor. Poročila s sej delovnih teles Sveta se praviloma
dodajajo k sklicem sej. Za pomembnejše predloge aktov pa se izseki poročila
dodajo k aktom. Ostala poročila se objavijo na EU portalu v treh dneh po koncu
zasedanja.
Ne glede na prejšnji odstavek se poročila,
ki se nanašajo na zadeve skupne zunanje in varnostne politike ter na poročanje
s sej Odbora stalnih predstavnikov za točke, ki se nanašajo na skupno zunanjo
in varnostno politiko, ne objavljajo na EU portalu.
49.s člen
(postopek notifikacije)
Republika Slovenija uradno obvešča Evropsko
komisijo o predpisih, sprejetih za prenos direktiv Evropske unije v pravni red
Republike Slovenije (v nadaljnjem besedilu: postopek notifikacije) preko
elektronske baze Evropske komisije za notifikacijo nacionalnih izvedbenih
ukrepov (v nadaljnjem besedilu: baza THEMIS/INF).
Postopek notifikacije izvede vladna služba,
pristojna za zakonodajo, na podlagi notifikacijske izjave, ki jo v informacijskem
sistemu za vodenje podatkov o predpisih in pripravo elektronskih dokumentov v
postopku sprejemanja predpisov pripravi ministrstvo ali vladna služba,
pristojna za prenos direktive Evropske unije.
Naloge centralnega nacionalnega upravitelja
baze THEMIS/INF opravlja vladna služba, pristojna za zakonodajo, ki lahko v ta
namen izda tehnično navodilo.
49.š člen
(zamuda pri prenosu ali izvajanju prava
EU)
Po sprejemu Odgovora Republike Slovenije na obrazloženo
mnenje Evropske komisije do zaključka predsodnega oziroma sodnega postopka
pristojno ministrstvo ali vladna služba vladi mesečno poroča o stanju zadeve, v
zvezi s katero je bil odgovor sprejet.
V poročilu ministrstvo ali vladna služba navede razloge za zamudo,
ukrepe, ki so bili izvedeni za odpravo kršitve pravnega reda Evropske unije, in
ukrepe, ki so še potrebni, da se kršitev dokončno odpravi.
7. JAVNOST DELA VLADE
50. člen
(javnost dela)
Delo vlade je javno, razen načina
glasovanja članov vlade na sejah vlade (22. člen), sporočil med dopisno sejo
(24. člen), dobesednih zapisov sej vlade (40.a člen) ter razprav članov in
drugih udeleženih na sejah vlade (52. člen).
Javnost dela vlade se zagotavlja z
novinarskimi konferencami, objavami na svetovnem spletu, skladno z zakonom, ki
ureja dostop do informacij javnega značaja ter sporočili, poslanimi po drugih
informacijsko-telekomunikacijskih sredstvih.
Vlada in predsednik vlade odgovarjata na
vsa vprašanja, pobude in predloge praviloma preko ministrstev in vladnih služb.
51. člen
(zagotavljanje javnosti dela)
Za zagotavljanje javnosti dela vlade in
ministrstev skrbita služba vlade, pristojna za komuniciranje, in vladni
predstavnik za odnose z javnostmi.
Vlada lahko na predlog generalnega
sekretarja odloči, da se posamezne podatkovne in dokumentne baze
informacijskega sistema vlade tudi javno objavijo na spletnih straneh vlade.
Predsednik vlade, generalni sekretar in
vladni predstavnik za odnose z javnostmi obveščajo javnost o delu in sprejetih
odločitvah vlade. Ministri obveščajo javnost o tistih odločitvah vlade, ki
spadajo v njihovo delovno področje. Po pooblastilu vlade ali ministrov lahko o
sprejetih odločitvah s svojega delovnega področja obveščajo javnost tudi
državni sekretarji in predstojniki vladnih služb.
Osebe iz prejšnjega odstavka morajo v
javnih izjavah in pri svojih nastopih v javnosti izražati in predstavljati
stališča vlade. Sprejeto odločitev vlade mora v javnosti zagovarjati tudi član
vlade, ki je glasoval proti oziroma se je glasovanja vzdržal.
52. člen
(javnost sej vlade)
Seje vlade so zaprte za javnost, razen če
vlada odloči drugače. 
Dnevni red seje vlade se objavi na
svetovnem spletu, razen točk dnevnega reda, ki so označene s stopnjo tajnosti.
8. URESNIČEVANJE POSLOVNIKA
53. člen
(uresničevanje poslovnika)
Za uresničevanje tega poslovnika skrbi
generalni sekretar, ki je pristojen tudi za razlago njegovih posameznih določb.
Če se član vlade s posamično odločitvijo ali razlago generalnega sekretarja ne
strinja, lahko zahteva, da o njej odloči vlada.
Za uresničevanje posameznih določb
poslovnika lahko generalni sekretar izda navodilo.
Za uresničevanje posameznih nalog iz
pristojnosti generalnega sekretarja po tem poslovniku, razen nalog iz prejšnjih
dveh odstavkov, lahko generalni sekretar pooblasti posamezne notranje
organizacijske enote generalnega sekretariata in posamezne vladne službe, ki so
mu podrejene.
Če je generalni sekretar odsoten, ga nadomešča
namestnik generalnega sekretarja oziroma javni uslužbenec generalnega
sekretariata, ki ga določi generalni sekretar.

Priloga: (črtana)

Poslovnik Vlade Republike Slovenije (Uradni
list RS, št. 43/01)
vsebuje naslednje prehodne in končno določbo:
»9. PREHODNE IN KONČNA DOLOČBA
54. člen
(status
obstoječih delovnih in drugih teles vlade)
Po uveljaviti tega poslovnika dosedanja
delovna in druga telesa vlade nadaljujejo z delom v skladu z akti o
ustanovitvi, ki veljajo na dan njegove uveljavitve.
55. člen
(prehodne
določbe)
Določbe tega poslovnika se začnejo
uporabljati z dnem njegove uveljavitve.
Določbe 9. člena se začnejo uporabljati
najkasneje v 15 dneh od dneva uveljavitve poslovnika, razen določbe četrtega
odstavka 9. člena, ki se začne uporabljati najkasneje v 60 dneh od dneva
uveljavitve poslovnika.
Določbe od 23. do 28. člena tega poslovnika
se začnejo uporabljati najkasneje v 30 dneh od uveljavitve poslovnika.
Določbe 14., 15., 16., 17. in 19. člena
tega poslovnika ter druge njegove določbe, ki se nanašajo na objavljanje
dokumentov v informacijskem sistemu vlade, se začnejo uporabljati najkasneje v
60 dneh od uveljavitve tega poslovnika.
Način in natančne roke prehoda določi
generalni sekretar, pri čemer upošteva tehnično usposobljenost ministrstev in
vladnih služb. Do začetka uporabe določb tega poslovnika se uporabljajo pravila
razveljavljenega poslovnika.
Do izdaje akta iz 18. člena tega poslovnika
lahko predlagatelj gradiva z najvišjimi stopnjami zaupnosti to pošlje v pisni
in elektronski obliki po kurirju ter v dopisu navede, da gradivo ni primerno za
pošiljanje po elektronski pošti oziroma naj se ne objavi v informacijskem
sistemu vlade.
56. člen
(končna določba)
Z dnem, ko začne veljati ta poslovnik,
preneha veljati poslovnik Vlade Republike Slovenije (Uradni list RS, št. 13/93
in 84/98).
Ta poslovnik začne veljati petnajsti dan po
objavi v Uradnem listu Republike Slovenije.«.

Dopolnitev poslovnika Vlade Republike
Slovenije (Uradni list RS, št. 54/03) vsebuje naslednjo končno določbo:
»2. člen
Dopolnitev tega poslovnika začne veljati
osmi dan po objavi v Uradnem listu Republike Slovenije.«.

Sprememba poslovnika Vlade Republike Slovenije
(Uradni list RS, št. 103/03) vsebuje naslednjo končno določbo:
»2. člen
Sprememba poslovnika Vlade Republike Slovenije
začne veljati naslednji dan po objavi v Uradnem listu Republike Slovenije.«.

Spremembe in dopolnitve poslovnika Vlade
Republike Slovenije (Uradni list RS, št. 114/04) vsebujejo naslednjo končno določbo:
»3. člen
Te spremembe in dopolnitve začnejo veljati
petnajsti dan po objavi v Uradnem listu Republike Slovenije.«.

Spremembe in dopolnitve poslovnika Vlade
Republike Slovenije (Uradni list RS, št. 26/06) vsebujejo naslednjo končno določbo:
»7. člen
Te spremembe in dopolnitve poslovnika
začnejo veljati trideseti dan po objavi v Uradnem listu Republike Slovenije.«.

Spremembe in dopolnitve poslovnika Vlade
Republike Slovenije (Uradni list RS, št. 21/07) vsebujejo naslednjo končno določbo:
»5. člen
Spremembe in dopolnitve poslovnika začnejo
veljati petnajsti dan po objavi v Uradnem listu Republike Slovenije.«.

Spremembe in dopolnitve poslovnika Vlade
Republike Slovenije (Uradni list RS, št. 32/10) vsebujejo naslednje prehodne in
končne določbe:
»PREHODNE IN KONČNE DOLOČBE
7. člen
(izdaja
navodila)
Generalni sekretar izda navodila iz petega
odstavka 8. člena in iz tretjega odstavka 49.a člena tega poslovnika v 30
dneh po uveljavitvi teh sprememb in dopolnitev poslovnika.
8. člen
(tehnična
prilagoditev)
Generalni sekretariat vlade zagotovi
tehnične prilagoditve v informacijskem sistemu vlade za izvajanje sprememb in
dopolnitev 6.4 podpoglavja tega poslovnika v roku 3 mesecev po uveljavitvi teh
sprememb in dopolnitev poslovnika.
9. člen
(začete
obravnave in postopki)
Obravnava predlogov predpisov in aktov, ki
so bili posredovani v medresorsko usklajevanje pred uveljavitvijo in začetkom
uporabe teh sprememb in dopolnitev poslovnika, se dokonča po dosedanjih
določbah poslovnika.
Predsodni in sodni postopki, začeti pred
uveljavitvijo in začetkom uporabe teh sprememb in dopolnitev poslovnika, se
dokončajo po dosedanjih določbah poslovnika.
10. člen
(začetek
veljavnosti in uporabe)
Določbe 1. do 4. člena teh sprememb in
dopolnitve poslovnika se začnejo uporabljati en mesec po uveljavitvi teh
sprememb in dopolnitev poslovnika, določbe 49.a do 49.s člena, razen 49.m
člena, pa se začnejo uporabljati tri mesece po uveljavitvi teh sprememb in
dopolnitev poslovnika.
Te spremembe in dopolnitve poslovnika
začnejo veljati petnajsti dan po objavi v Uradnem listu Republike Slovenije.«.

Spremembe in dopolnitve Poslovnika Vlade
Republike Slovenije (Uradni list RS, št. 73/10) vsebujejo naslednjo končno določbo:
»KONČNA DOLOČBA
12. člen
Te spremembe in dopolnitve poslovnika
začnejo veljati petnajsti dan po objavi v Uradnem listu Republike Slovenije.«.

Sprememba Poslovnika Vlade Republike Slovenije
(Uradni list RS, št. 95/11) vsebuje naslednjo prehodno in
končno določbo:
»2. člen
Generalni sekretar uskladi Navodilo za
izvajanje določb Poslovnika Vlade Republike Slovenije št. 8 z dne 3. 6. 2008 z
dnem začetka uporabe te spremembe poslovnika.
3. člen
Ta sprememba poslovnika začne veljati
naslednji dan po objavi v Uradnem listu Republike Slovenije, uporabljati pa se
začne 1. decembra 2011.«.

Spremembe in dopolnitve Poslovnika Vlade
Republike Slovenije (Uradni list RS, št. 64/12) vsebuje naslednjo končno določbo:
»KONČNA DOLOČBA
6. člen
Te spremembe in dopolnitve poslovnika
začnejo veljati petnajsti dan po objavi v Uradnem listu Republike Slovenije.«.

Spremembe in dopolnitve Poslovnika Vlade
Republike Slovenije (Uradni list RS, št. 10/14) vsebujejo naslednjo končno
določbo:
»18. člen
Te spremembe in dopolnitve začnejo veljati
naslednji dan po objavi v Uradnem listu Republike Slovenije, uporabljati pa se
začnejo 15. februarja 2014.«.

Dopolnitev Poslovnika Vlade Republike
Slovenije (Uradni list RS, št. 164/20)
vsebuje naslednjo končno določbo:
»KONČNA DOLOČBA
2. člen
Ta dopolnitev začne veljati naslednji dan
po objavi v Uradnem listu Republike Slovenije.«.

Sprememba Poslovnika Vlade Republike Slovenije
(Uradni list RS, št. 35/21)
vsebuje naslednjo končno določbo:
»KONČNA DOLOČBA
2. člen
Ta sprememba začne veljati naslednji dan po
objavi v Uradnem listu
Republike Slovenije.«.

Spremembe in dopolnitve Poslovnika Vlade
Republike Slovenije (Uradni list RS, št. 51/21)
vsebuje naslednjo prehodno in končni določbi:
»PREHODNA IN KONČNI DOLOČBI
16. člen
Postopki priprave gradiv vlade, ki
vsebujejo predpis ali drug akt z določeno enotno identifikacijsko oznako EVA,
začeti pred dnem začetka uporabe teh sprememb in dopolnitev poslovnika, se
končajo v skladu s Poslovnikom Vlade Republike Slovenije (Uradni list RS, št.
43/01, 23/02 – popr., 54/03, 103/03, 114/04, 26/06, 21/07, 32/10, 73/10, 95/11,
64/12, 10/14, 164/20 in 35/21).
17. člen
Novi sedmi odstavek 8. člena, spremenjeni
četrti odstavek 8.b člena in spremenjeni drugi odstavek 49.s člena poslovnika
se začnejo uporabljati z dnem začetka delovanja informacijskega sistema za
vodenje podatkov o predpisih in pripravo elektronskih dokumentov v postopku
sprejemanja predpisov.
Dan začetka delovanja sistema iz prejšnjega
odstavka določi in v informacijskem sistemu vlade objavi vlada na predlog vladne
službe, pristojne za zakonodajo, po izpolnitvi pogojev za nemoteno in varno
delovanje sistema.
18. člen
Te spremembe in dopolnitve poslovnika
začnejo veljati petnajsti dan po objavi v Uradnem listu Republike Slovenije.«.

Dopolnitev Poslovnika Vlade Republike
Slovenije (Uradni list RS, št. 114/21)
vsebuje naslednjo končno določbo:
»KONČNA DOLOČBA
2. člen
Ta dopolnitev poslovnika začne veljati
naslednji dan po objavi v Uradnem listu Republike Slovenije.«.