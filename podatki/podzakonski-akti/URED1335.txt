1. člen
Delovna dolžnost se izvaja v podjetjih, zavodih in drugih
organizacijah ter v državnih organih. Delovna dolžnost se izvaja tudi z
opravljanjem neposrednih del za oborožene sile oziroma za obrambo države.
2. člen
Delovno dolžnost izvajajo državljani in državljanke (v
nadaljnjem besedilu: državljani), ki so dopolnili 18 let starosti in so
zdravstveno sposobni za delo. 
Delovne dolžnosti so oproščeni državljani, ki so zaradi
bolezni ali poškodbe začasno ali trajno nezmožni za delo, nosečnice, matere
oziroma samohranilci, ki varujejo ali negujejo otroka do tretjega leta starosti
oziroma invalidnega otroka, ter državljani po dopolnjenem 65. letu starosti
oziroma državljanke po dopolnjenem 60. letu starosti.
3. člen
V vojni ali ob neposredni vojni nevarnosti se delovna
dolžnost lahko uvede kot splošna delovna dolžnost za območje republike, kot
splošna delovna dolžnost za območje posamezne občine ali kot delovna dolžnost
za posamezno dejavnost oziroma panogo ali podjetje, zavod in drugo
organizacijo, ki je po sklepu Izvršnega sveta Skupščine Republike Slovenije
posebnega pomena za obrambo in zaščito v Republiki Sloveniji.
4. člen
Sklep o uvedbi splošne delovne dolžnosti za območje republike
sprejme in razglasi Izvršni svet Skupščine Republike Slovenije, sklep o uvedbi
splošne delovne dolžnosti za območje občine pa izvršni svet občinske skupščine.
Sklep o uvedbi delovne dolžnosti v posamezni panogi ali
dejavnosti sprejme in razglasi minister, pristojen za posamezno področje. 
Minister iz prejšnjega odstavka lahko sprejme sklep o uvedbi
delovne dolžnosti tudi za posamezno kategorijo oseb in poklicev.
5. člen
Kadar Predsedstvo Republike Slovenije uvede delovno dolžnost
v miru ali v izrednih razmerah v podjetjih, zavodih in drugih organizacijah, ki
opravljajo dejavnost posebnega pomena za obrambo in zaščito, ali dejavnost, ki
je nenadomestljiv pogoj za delo in življenje ljudi v večjem obsegu, sprejme
sklep o izvajanju delovne dolžnosti Izvršni svet Skupščine Republike Slovenije.
6. člen
Državljani iz 2. člena te uredbe, razen. tistih, ki
izvršujejo vojaško dolžnost, so se najkasneje v roku treh dni po uveljavitvi
sklepa o uvedbi delovne, dolžnosti dolžni javiti enoti oziroma izpostavi enote
Republiškega zavoda za zaposlovanje v občini, na območju katere imajo stalno
prebivališče. 
Ne glede na določbo prejšnjega odstavka se lahko s sklepom o
uvedbi delovne dolžnosti določi krajši rok, v katerem se morajo javiti ali
konkreten kraj oziroma podjetje, zavod ali organizacija, v kateri se morajo
javiti določene kategorije oseb in poklicev.
7. člen
Podjetja, zavodi in druge organizacije ter državni organi
javljajo potrebe po delavcih enoti Republiškega zavoda za zaposlovanje v
občini, na območju katere imajo svoj sedež. 
Razporejanje državljanov na delovne dolžnosti se opravi v
skladu s prijavljenimi potrebami v posameznem podjetju, zavodu, drugi
organizaciji ali državnemu organu.
8. člen
Enote oziroma izpostave enot Republiškega zavoda za
zaposlovanje pri svojem delu sodelujejo z izvršnimi sveti skupščin občin na
svojem območju.
9. člen
Državljani, ki izvajajo delovno dolžnost v skladu s to uredbo
imajo v zvezi z delom pravice in obveznosti po predpisih, ki veljajo za delavce
v delovnem razmerju.
10. člen
Ta uredba začne veljati z dnem objave v Uradnem listu
Republike Slovenije.
Št. 10-06/91-2/l-8
Ljubljana, dne 16. julija 1991.
Izvršni svet 
Skupščine Republike Slovenije
Podpredsednik 
Matija Malešič l. r.