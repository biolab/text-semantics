I. SPLOŠNE DOLOČBE
1. člen
(vsebina)
(1) S to uredbo se za izvajanje Uredbe (EU) 2019/1020
Evropskega parlamenta in Sveta z dne 20. junija 2019 o nadzoru trga in
skladnosti proizvodov ter spremembi Direktive 2004/42/ES in uredb (ES) št.
765/2008 in (EU) št. 305/2011 (UL L št. 196 z dne 25. 6. 2019, str. 1; v
nadaljnjem besedilu: Uredba 2019/1020/EU) določa način dela in sodelovanja
pristojnih državnih organov v postopkih mednarodne izmenjave informacij o
omejevalnih ukrepih pristojnih organov za nadzor trga ter o prostovoljnih
dejanjih gospodarskih subjektov, ki omejujejo trgovanje s proizvodi.
(2) Ta uredba v pravni red Republike Slovenije delno
prenaša Direktivo 2001/95/ES Evropskega parlamenta in Sveta z dne
3. decembra 2001 o splošni varnosti proizvodov (UL L št. 11 z dne
15. 1. 2002, str. 4), zadnjič spremenjeno z Uredbo (ES) št. 596/2009
Evropskega parlamenta in Sveta z dne 18. junija 2009 (UL L št. 188 z dne
18. 7. 2009, str. 14), (v nadaljnjem besedilu: Direktiva 2001/95/ES).
2. člen
(izključitev uporabe)
(1) Ta uredba se ne uporablja za mednarodno izmenjavo
informacij o živilih, krmi, živih rastlinah in živalih, proizvodih človeškega
izvora ter rastlinskih in živalskih proizvodih, ki so neposredno povezani z
njihovo prihodnjo reprodukcijo.
(2) Ta uredba se ne uporablja za proizvode, za katere
mednarodno izmenjavo informacij urejajo drugi predpisi.
(3) Ta uredba se ne uporablja, če predpisi, ki določajo
tehnične zahteve za posamezne proizvode, posamezna vprašanja urejajo drugače.
3. člen
(omejitev uporabe)
(1) Ta uredba se uporablja, če se izvedena ali
nameravana omejitev trgovanja ne nanaša na posamezni proizvod, temveč na
njegovo serijo ali podserijo, in če predvideni učinki ugotovljene nevarnosti
segajo ali bi lahko segli čez meje ozemlja Republike Slovenije.
(2) Ne glede na prejšnji odstavek se ta uredba
uporablja, če kontaktna točka sistema RAPEX (v nadaljnjem besedilu: kontaktna
točka) na predlog pristojnega organa za nadzor trga in v sodelovanju z
ministrstvom, pristojnim za gospodarstvo (v nadaljnjem besedilu: ministrstvo),
ugotovi, da je omejitev trgovanja zanimiva za druge države članice Evropske
unije (v nadaljnjem besedilu: država članica), še posebej če je bila sprejeta
kot odgovor na novo nevarnost, ki še ni bila zajeta v drugih obvestilih.
4. člen
(pomen izrazov)
(1) Izrazi, uporabljeni v tej uredbi, pomenijo:
1.     
omejitev trgovanja je vsak omejevalni ukrep ali prostovoljno dejanje, ki
pomeni prepoved ali omejitev dajanja na trg, prepoved ali omejitev dostopnosti
na trgu ter njegov umik ali odpoklic v skladu s predpisi, ki urejajo pogoje
dajanja oziroma dostopnosti proizvodov na trgu;
2.     
zaščitna klavzula je sistem izmenjave informacij v Evropski uniji (v
nadaljnjem besedilu: EU) o:
- 
izvedenih omejevalnih ukrepih pristojnih organov za nadzor trga, ki
omejujejo trgovanje s proizvodi, za katere je bilo ugotovljeno, da bi pri
uporabi v skladu s svojim namenom lahko ogrozili varnost ali zdravje oseb,
varstvo okolja ali druge vidike zaščite javnega interesa, zaščitenega s
predpisi, ki urejajo pogoje dajanja oziroma dostopnosti proizvodov na trgu, ali
- 
ugotovljenih pomanjkljivostih harmoniziranih standardov, katerih
pravilna uporaba ne zagotavlja, da proizvodi, na katere se nanašajo,
izpolnjujejo predpisane bistvene zahteve;
3.     
RAPEX je sistem hitre izmenjave informacij v EU iz 12. člena Direktive
2001/95/ES in 20. člena Uredbe 2019/1020/EU o izvedenih ali nameravanih
omejevalnih ukrepih pristojnih organov za nadzor trga ter o prostovoljnih
dejanjih gospodarskih subjektov, ki omejujejo trgovanje s proizvodi, za katere
je bilo ugotovljeno, da bi pri uporabi v skladu s svojim namenom lahko pomenili
resno tveganje za potrošnike ali druge uporabnike, okolje in varnost v skladu s
predpisi, ki urejajo pogoje dajanja oziroma dostopnosti proizvodov na trgu ter
druge vidike zaščite javnega interesa;
4.     
harmonizirani standard je standard, ki ga je sprejel eden od evropskih
organov za standardizacijo iz priloge I k Uredbi (EU) št. 1025/2012 Evropskega
parlamenta in Sveta z dne 25. oktobra 2012 o evropski standardizaciji,
spremembi direktiv Sveta 89/686/EGS in 93/15/EGS ter direktiv 94/9/ES,
94/25/ES, 95/16/ES, 97/23/ES, 98/34/ES, 2004/22/ES, 2007/23/ES, 2009/23/ES in
2009/105/ES Evropskega parlamenta in Sveta ter razveljavitvi Sklepa Sveta
87/95/EGS in Sklepa št. 1673/2006/ES Evropskega parlamenta in Sveta (UL L št.
316 z dne 14. novembra 2021, str. 12);
5.     
sistem ICSMS je informacijski in komunikacijski sistem organov za nadzor
trga iz 34. člena Uredbe 2019/1020/EU;
6.     
organ za nadzor trga je organ, ki je v skladu z 10. členom Uredbe
2019/1020/EU s predpisom, sprejetim za izvajanje Uredbe 2019/1020/EU, določen
za organ, odgovoren za izvajanje nadzora trga na ozemlju Republike Slovenije.
(2) Drugi izrazi, uporabljeni v tej uredbi, imajo pomen,
kot je določeno v 3. členu Uredbe 2019/1020/EU.
5. člen
(načelo javnosti)
(1) Podatki, ki jih ima kontaktna točka in so povezani z
nevarnostmi, ki jih proizvodi pomenijo za zdravje in varnost potrošnikov ali
drugih uporabnikov, okolje in varnost ter druge vidike zaščite javnega
interesa, so informacije javnega značaja. Kontaktna točka mora te podatke v
skladu z zakonom, ki ureja dostop do informacij javnega značaja, na zahtevo
dati prosilcu, pri čemer mora v dani informaciji natančno opisati določeni
proizvod, vrste tveganja, povezane z njegovo uporabo, in sprejete ukrepe.
(2) Ne glede na prejšnji odstavek kontaktna točka ne sme
dati podatkov, ki so poslovna skrivnost.
6. člen
(smernice Evropske komisije)
Pristojni državni organi morajo pri svojem delu in
sodelovanju ter za postopke obveščanja iz 11. člena Direktive 2001/95/ES
upoštevati tudi smernice za upravljanje RAPEX iz 12. člena Direktive 2001/95/ES
(v nadaljnjem besedilu: smernice RAPEX), ki jih pripravi Evropska komisija in
ki obravnavajo postopke mednarodne izmenjave informacij v zvezi s proizvodi na
trgu ter izvedbene akte Evropske komisije iz osmega odstavka 34. člena Uredbe
2019/1020/EU v zvezi s sistemom ICSMS.
II. IZVAJANJE ZAŠČITNE KLAVZULE
7. člen
(postopek obveščanja)
(1) Pristojni organ za nadzor trga, ko ugotovi, da so
izpolnjeni pogoji za izvedbo zaščitne klavzule v zvezi z neskladnim proizvodom
iz 2. točke 4. člena te uredbe, vnese potrebne podatke v sistem ICSMS.
(2) Postopek obveščanja se izvede s sistemom ICSMS za
ukrepe, sprejete na podlagi predpisov, za katere sistem ICSMS to omogoča.
(3) Za obveščanje o sprejetih ukrepih na podlagi drugih
predpisov, za katere uporaba sistema ICSMS še ni omogočena, se smiselno
uporabljajo določbe 7. do 11. člena te uredbe.
8. člen
(kemijske snovi in zmesi)
Kadar omejevalni ukrep omejuje trgovanje ali uporabo kemijske
snovi ali zmesi, mora obvestilo vsebovati njihov povzetek ali sklic na podatke
o tej snovi ali pripravku ter o znanih in razpoložljivih nadomestkih, če so
podatki dosegljivi. Navesti je treba tudi predvidene učinke sprejetih ukrepov
za zdravje in varnost ljudi skupaj z oceno tveganja, izdelano na podlagi
splošnih načel za oceno tveganja kemičnih snovi.
9. člen
(odobritev izvedbe zaščitne klavzule)
(1) Po izvedbi postopka obveščanja iz 7. člena te uredbe
pristojni organ za nadzor trga obvesti ministrstvo o nameravani izvedbi
zaščitne klavzule z navedbo številke vpisa v ICSMS. Ministrstvo v treh delovnih
dneh po prejemu obvestila potrdi ali zavrne izvedbo zaščitne klavzule. Če
ministrstvo v navedenem roku ne odgovori, se šteje, da je potrdilo izvedbo
zaščitne klavzule.
(2) Pristojni organ za nadzor trga po potrditvi izvede
vpis zaščitne klavzule v sistem ICSMS.
10. člen
(obveščanje Evropske komisije)
Za obveščanje Evropske komisije o spremembi ali odpravi
sprejetih ukrepov in za pripravo pojasnil na njena zaprosila za dostavo
dodatnih podatkov se smiselno uporabljajo določbe 7., 8. in 9. člena te uredbe.
11. člen
(naloge pristojnih organov)
(1) Ko pristojni organ za nadzor trga s sistemom ICSMS
prejme informacijo o omejevalnih ukrepih iz druge države članice, mora v skladu
s svojimi pristojnostmi proučiti prejeto informacijo, da bi lahko:
-       
ugotovil, ali je ta proizvod na trgu na območju Republike Slovenije;
-       
ocenil, ali je treba podati ugovor ali komentar na zaščitno klavzulo;
-       
pridobil dodatne informacije; in
-       
če je to potrebno, opravil dodatno oceno tveganja.
(2) Pristojni organ za nadzor trga na podlagi vseh
zbranih informacij oceni, ali je treba v predpisanem roku podati ugovor na
zaščitno klavzulo s sistemom ICSMS.
(3) Pristojni organ za nadzor trga na podlagi obvestila
o upravičenosti sprejetih ukrepov oceni, ali je treba v Republiki Sloveniji
sprejeti ukrepe v zvezi z neskladnimi proizvodi.
(4) Da se zagotovi učinkovit nadzor trga, organi za
nadzor trga redno spremljajo prejete informacije o omejevalnih ukrepih iz
prvega odstavka tega člena.
III. IZVAJANJE RAPEX
12. člen
(kontaktna točka RAPEX)
Kontaktna točka sistema RAPEX je Tržni inšpektorat Republike
Slovenije.
13. člen
(vsebina obvestila)
(1) Pristojni organ za nadzor trga, ki ugotovi, da so
izpolnjeni pogoji za hitro izmenjavo informacij s sistemom RAPEX, o svojih
ugotovitvah in sprejetih omejevalnih ukrepih ali prostovoljnih dejanjih takoj
obvesti kontaktno točko.
(2) Obvestilo iz prejšnjega odstavka se pošlje s
sistemom RAPEX ali sistemom ICSMS.
14. člen
(kemijske snovi in zmesi)
Kadar gre za omejevanje trgovanja ali omejevanje uporabe
kemijske snovi ali zmesi, mora obvestilo iz prvega odstavka 13. člena te uredbe
vsebovati njihov povzetek ali sklic na podatke o tej snovi ali pripravku ter o
znanih in razpoložljivih nadomestkih, če so podatki dosegljivi. Navesti je
treba tudi predvidene učinke sprejetih ukrepov za zdravje in varnost ljudi
skupaj z oceno tveganja, izdelano na podlagi splošnih načel za oceno tveganja
kemičnih snovi.
15. člen
(naloge kontaktne točke)
(1) Kontaktna točka po prejemu obvestila iz prvega
odstavka 13. člena te uredbe preveri, ali obvestilo vsebuje vse podatke iz
prejšnjega člena in podatke, določene s smernicami iz 6. člena, ter po potrebi
zahteva njegovo dopolnitev v roku, ki ne sme biti daljši od treh delovnih dni.
(2) Po izvedbi nalog iz prejšnjega odstavka kontaktna
točka pošlje obvestilo ministrstvu. Ministrstvo najpozneje naslednji delovni
dan po prejemu obvestila potrdi ali zavrne izvedbo obveščanja s sistemom RAPEX.
Če ministrstvo v navedenem roku ne odgovori, se šteje, da je potrdilo izvedbo
obveščanja s sistemom RAPEX.
(3) Kontaktna točka potrjeno obvestilo takoj pošlje:
-       
Evropski komisiji,
-       
drugim organom za nadzor trga, pristojnim za nadzor nad izvajanjem
predpisa, ki določa zahteve za ta proizvod, in
-       
Finančni upravi Republike Slovenije.
16. člen
(obveščanje Evropske komisije)
(1) Kadar kontaktna točka obvesti Evropsko komisijo o
resnem tveganju pred odločitvijo pristojnega organa za nadzor trga o izvedbi
ukrepov, mora kontaktna točka Evropsko komisijo v 45 dneh ponovno obvestiti,
ali potrjuje ali spreminja to informacijo.
(2) Za obveščanje Evropske komisije o spremembi ali
odpravi sprejetih ali nameravanih ukrepov in prostovoljnih dejanj ter za
pripravo pojasnil na njena zaprosila za dostavo dodatnih podatkov se smiselno
uporabljajo določbe 13. do 15. člena te uredbe in smernice RAPEX.
17. člen
(sporočanje prejetih informacij)
Ko kontaktna točka prejme informacijo od Evropske komisije v
zvezi s proizvodi, ki bi lahko pomenili resno nevarnost, jo takoj pošlje:
-       
ministrstvu;
-       
organom za nadzor trga, pristojnim za nadzor nad izvajanjem predpisa, ki
določa zahteve za ta proizvod; in
-       
Finančni upravi Republike Slovenije.
18. člen
(naloge pristojnih organov)
(1) Organi iz prejšnjega člena morajo v skladu s svojimi
pristojnostmi proučiti prejeto informacijo, da bi lahko:
-       
ugotovili, ali je ta proizvod na trgu na območju Republike Slovenije;
-       
pridobili dodatne informacije in
-       
po potrebi opravili dodatno oceno tveganja.
(2) Pristojni organ za nadzor trga na podlagi vseh
zbranih informacij oceni, ali je treba v Republiki Sloveniji sprejeti ukrepe v
zvezi z nevarnimi proizvodi iz prejšnjega člena. O svoji oceni in morebitnih
sprejetih ukrepih obvesti kontaktno točko.
(3) Obvestilo mora vsebovati predvsem:
-       
navedbo, ali je bil proizvod na trgu na območju Republike Slovenije,
-       
navedbo morebitnih sprejetih ukrepov in razloge zanje,
-       
vsako pomembno dodatno informacijo o obravnavani nevarnosti vključno z
izsledki vseh opravljenih preizkusov ali analiz.
(4) Če pristojni organ za nadzor trga ni sprejel
nikakršnih ukrepov, je treba v obvestilu iz prejšnjega odstavka navesti razloge
za tako odločitev, ki morajo vključevati tudi morebitno drugačno oceno
nevarnosti ali druge posebne okoliščine, ki so privedle do sprejete odločitve.
(5) Če pristojni organ za nadzor trga ugotovi, da je bil
proizvod na trgu Republike Slovenije, kontaktna točka obvestilo pošlje Evropski
komisiji in Finančni upravi Republike Slovenije.
(6) Obvestilo iz tretjega odstavka tega člena se pošlje
s sistemom RAPEX ali na obrazcu, ki ga pripravi kontaktna točka v skladu s
smernicami iz 6. člena te uredbe.
IV. KONČNI DOLOČBI
19. člen
(prenehanje veljavnosti)
Z dnem uveljavitve te uredbe preneha veljati Uredba o načinu
mednarodne izmenjave informacij o ukrepih in dejanjih, ki omejujejo trgovanje s
proizvodi (Uradni list RS, št. 79/11).
20. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00726-38/2021
Ljubljana, dne 14. oktobra 2021
EVA 2021-2130-0044
Vlada Republike Slovenije
Janez Janša
predsednik