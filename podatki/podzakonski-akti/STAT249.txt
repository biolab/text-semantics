1. SPLOŠNE DOLOČBE
1. člen
(cilji ustanovitve in področje delovanja zbornice)
(1) Inženirska zbornica Slovenije (v nadaljnjem
besedilu: zbornica) je samostojna poklicna zbornica pooblaščenih inženirjev.
Zbornica opravlja naloge in dejavnosti v skladu z zakonom ter tem statutom, pri
čemer zagotavlja strokovnost in varuje javni interes na področju urejanja
prostora in graditve objektov ter varstva tretjih oseb.
(2) V zbornico se po načelu enakopravnosti in v okviru
svojih strokovnih področij združujejo posamezniki, ki imajo v skladu z Zakonom
o arhitekturni in inženirski dejavnosti (Uradni list RS, št. 61/17; v
nadaljnjem besedilu: ZAID) status pooblaščenega inženirja.
(3) Zbornica izvaja cilje ustanovitve iz prvega odstavka
tega člena kot poklicno zastopstvo stanovskih interesov, spremlja in obravnava
problematiko dela pooblaščenih inženirjev, določa strokovna načela na področju
prostorskega načrtovanja in graditve objektov, spodbuja in zastopa poklicne,
socialne in gospodarske interese pooblaščenih inženirjev in jim svetuje, skrbi
za skladen razvoj stroke in varstvo stanovskega ugleda, sprejema kodeks
pooblaščenih inženirjev, nadzoruje izpolnjevanje njihovih poklicnih dolžnosti
in opravlja druge z zakonom in statutom določene naloge.
2. člen
(pravna osebnost)
(1) Zbornica je nepridobitna pravna oseba javnega prava
z imenom »Inženirska zbornica Slovenije«.
(2) Poleg imena lahko zbornica uporablja tudi skrajšano
ime »IZS«.
(3) Pri poslovanju s tujino uporablja zbornica naslednje
ime: »Slovenian Chamber of Engineers«.
(4) Sedež zbornice je v Ljubljani.
(5) Zbornica ima svoj žig in logotip. Obliko in
podrobnejšo vsebino žiga in logotipa ter način njune uporabe se določi z aktom
zbornice.
(6) Zbornica je zastopnica javnega interesa v skladu s
cilji ustanovitve, določenimi v prejšnjem členu.
3. člen
(odgovornost za obveznosti)
(1) Zbornica odgovarja za svoje obveznosti z vsem svojim
premoženjem.
(2) Člani zbornice za obveznosti zbornice ne
odgovarjajo.
4. člen
(sodelovanje z drugimi organizacijami)
(1) Zbornica sodeluje z Zbornico za arhitekturo in
prostor Slovenije in inženirskimi zbornicami drugih držav ter se povezuje v
mednarodne organizacije inženirjev.
(2) Zbornica sodeluje z zvezami in društvi inženirjev,
drugimi poklicnimi in interesnimi zbornicami ter nevladnimi organizacijami.
5. člen
(naloge zbornice)
Zbornica opravlja zlasti naslednje naloge:
1.     
določa strokovna načela in pravila stroke na področju graditve objektov,
2.     
izvaja strokovne izpite,
3.     
dodeljuje in odvzema poklicne nazive po zakonu,
4.     
vodi imenik pooblaščenih inženirjev in vodij del,
5.     
vodi postopke za priznavanje poklicnih kvalifikacij po zakonu,
6.     
sprejme kodeks pooblaščenih inženirjev, etični kodeks vodij del, kodeks
dobrih poslovnih običajev v inženirski dejavnosti in druga pravila za delo
svojih članov ter nadzoruje skladnost ravnanja pooblaščenih inženirjev in
kandidatov za pooblaščenega inženirja s pravili kodeksa pooblaščenih inženirjev
ter vodij del s pravili etičnega kodeksa vodij del,
7.     
sprejme disciplinski pravilnik,
8.     
izvaja pregon disciplinskih kršitev pooblaščenih inženirjev, vodij del
in kandidatov,
9.     
spodbuja poklicno usposabljanje svojih članov, ga organizira in izvaja,
10.  
izvaja nadzor nad stalnim poklicnim usposabljanjem pooblaščenih
inženirjev,
11.  
nadzoruje stanovsko primernost ravnanja pooblaščenih inženirjev,
12.  
izvaja nadzor nad spoštovanjem svojih aktov,
13.  
izvaja strokovni nadzor nad pooblaščenimi inženirji,
14.  
nastopa kot posvetovalni organ državnih organov, državne uprave in
univerz,
15.  
izdela poročila ali strokovna mnenja, daje pobude in sodeluje z
državnimi organi in organi lokalnih skupnosti ter zastopa stroko v razmerju do
državnih organov,
16.  
lahko vodi seznam gospodarskih subjektov, ki opravljajo arhitekturno in
inženirsko dejavnost,
17.  
s ciljem reševanja sporov med svojimi člani in gospodarskimi subjekti
ter tretjimi osebami lahko izvaja postopke mediacij in arbitraž,
18.  
lahko ureja kolektivno zavarovanje za odgovornost pred škodo,
19.  
za investitorje lahko pripravi in organizira javne natečaje,
20.  
na področju inženirskih storitev spremlja postopke javnega naročanja in
opozarja na pomanjkljivosti,
21.  
krepi odnose z drugimi domačimi in tujimi poklicnimi organizacijami,
22.  
opravlja druge naloge določene z zakonom, tem statutom in drugimi akti
zbornice.
6. člen
(dejavnosti zbornice)
Dejavnosti zbornice v skladu z uredbo, ki ureja uvedbo in
uporabo standardne klasifikacije dejavnosti, so:
-       
85.590 Drugje nerazvrščeno izobraževanje, izpopolnjevanje in
usposabljanje,
-       
94.120 Dejavnost strokovnih združenj,
-       
58.1 Izdajanje knjig, periodike in drugo založništvo,
-       
68.200 Oddajanje in obratovanje lastnih ali najetih nepremičnin,
-       
73.110 Dejavnost oglaševalskih agencij,
-       
82.300 Organiziranje razstav, sejmov, srečanj,
-       
70.2 Podjetniško in poslovno svetovanje,
-       
63.1 Obdelava podatkov in s tem povezane dejavnosti; obratovanje
spletnih portalov,
-       
72.190 Raziskovalna in razvojna dejavnost na drugih področjih
naravoslovja in tehnologije.
7. člen
(nevtralna uporaba izrazov v tem statutu)
V tem statutu uporabljeni izrazi, ki se nanašajo na osebe in
so zapisani v moški slovnični obliki, so uporabljeni kot nevtralni za ženski in
moški spol.
2. ČLANI ZBORNICE TER NJIHOVE PRAVICE IN OBVEZNOSTI
2.1. Člani zbornice
8. člen
(člani zbornice)
(1) Člani zbornice so posamezniki, ki izpolnjujejo
pogoje za pooblaščenega inženirja po ZAID (v nadaljnjem besedilu: pooblaščeni
inženirji) in drugi inženirji, če tako določa zakon.
(2) Posameznik postane pooblaščeni inženir in član
zbornice z dnem vpisa v imenik pooblaščenih inženirjev, članstvo pa mu preneha
z dnem izbrisa iz imenika pooblaščenih inženirjev.
(3) Pooblaščeni inženir ima lahko poklicni naziv aktiven
ali v mirovanju.
(4) V času, ko posamezniku poklicni naziv pooblaščeni
inženir miruje, posameznik nima pravice opravljati ali ponujati storitev, ki
sodijo v opis poklicnih nalog pooblaščenega inženirja, lahko pa se udeleži
projektnega natečaja.
9. člen
(začasni člani zbornice)
(1) Začasni član zbornice je posameznik, ki si je v
skladu z ZAID pridobil odločbo o priznanju poklicne kvalifikacije za začasno
ali občasno opravljanje poklica pooblaščeni inženir v Republiki Sloveniji in je
začasno vpisan v imenik pooblaščenih inženirjev.
(2) Posameznik postane začasni član zbornice oziroma mu
začasno članstvo preneha z dnem, ko služba zbornice, ki je pristojna za vpis
posameznikov v zbornico, izda o tem potrdilo.
(3) Posameznik je lahko začasen član zbornice do tedaj,
ko se ugotovi, da poklica pooblaščenega inženirja v Republiki Sloveniji ne
opravlja občasno ali začasno oziroma kot čezmejno storitev.
(4) Začasni član zbornice mora ravnati po predpisih in
drugih splošnih aktih, ki veljajo v Republiki Sloveniji. Prav tako mora
spoštovati kodeks pooblaščenih inženirjev zbornice.
10. člen
(prostovoljni in častni člani zbornice)
(1) Posamezniki, ki ne izpolnjujejo pogojev za
pooblaščenega inženirja po ZAID, vendar so po strokovni izobrazbi inženirji in
je ali je bilo njihovo delo povezano z graditvijo objektov, geodetsko
dejavnostjo ali prostorskim načrtovanjem, kandidati za pooblaščenega inženirja
in študentje tehničnih fakultet, ki si pridobivajo strokovno izobrazbo s
področja strok, združenih v zbornico, lahko postanejo prostovoljni člani
zbornice. O prostovoljnem članstvu na pobudo posameznika odloči služba
zbornice, ki je pristojna za vpis posameznikov v zbornico. Prostovoljni člani
zbornice niso vpisani v imenik pooblaščenih inženirjev.
(2) Posameznik postane prostovoljni član zbornice
oziroma mu članstvo preneha z dnem, ko služba zbornice, ki je pristojna za vpis
posameznikov v zbornico, izda o tem potrdilo.
(3) Upravni odbor zbornice lahko posamezniku, ki je s
svojim delom prispeval k strokovnosti, prepoznavnosti in vsebinski kakovosti
dela zbornice, podeli naziv častnega člana zbornice. Status častnega člana ne
prinaša častnemu članu nobenih pravic in obveznosti. Častni člani zbornice so
lahko vpisani v imenik pooblaščenih inženirjev, če izpolnjujejo pogoje za vpis.
(4) Služba zbornice, ki je pristojna za vpis
posameznikov v zbornico, vodi evidenco prostovoljnih in častnih članov
zbornice.
2.2. Pravice in obveznosti članov zbornice
11. člen
(pravice članov zbornice)
(1) Pravice članov zbornice so:
-       
voliti in biti voljeni v organe zbornice, če s tem statutom in drugimi
akti zbornice ni določeno drugače,
-       
voliti in biti voljeni v volilno telo za izvolitev člana državnega sveta
– predstavnika samostojnih poklicev,
-       
določati kandidata za člana državnega sveta – predstavnika samostojnih
poklicev,
-       
sodelovati pri delu zbornice,
-       
biti deležni storitev in dejavnosti zbornice,
-       
biti obveščeni o dejavnosti zbornice in
-       
naslavljati na zbornico pobude v zvezi s položajem članov zbornice ali
opravljanjem poklica pooblaščeni inženir.
(2) Člani zbornice, ki niso pooblaščeni inženirji, in
pooblaščeni inženirji, ki jim poklicni naziv miruje, ne morejo voliti in biti
voljeni v organe zbornice in matičnih sekcij ali imenovani v stalna delovna
telesa zbornice, niti ne morejo uresničevati ostalih pravic, navedenih v drugi
in tretji alineji prvega odstavka tega člena. Prav tako ne morejo voliti in
biti voljeni člani zbornice, ki jim je bila izrečena disciplinska sankcija
odvzema aktivne in pasivne volilne pravice za zbornične volitve in le-ta še ni
potekla.
12. člen
(dolžnosti članov zbornice)
Dolžnosti članov zbornice so:
-       
spoštovati statut, kodeks pooblaščenih inženirjev in akte, ki jih
sprejemajo pristojni organi zbornice, ter ravnati v skladu z njimi,
-       
spoštovati poklicne dolžnosti, ki jim jih nalagajo zakon in pravila
stroke,
-       
stalno poklicno usposabljati v skladu z zakonom,
-       
ravnati v skladu s sklepi zbornice,
-       
podpirati zbornico pri izvajanju njenih nalog,
-       
vestno in pošteno opravljati funkcije v organih, v katere so izvoljeni,
in delovnih telesih, v katere so imenovani,
-       
plačati vpisnino, redno plačevati članarino in predpisane dajatve
zbornici, ki jih določajo zakon, ta statut in drugi akti oziroma sklepi organov
zbornice,
-       
v primeru izstopa iz članstva zbornice pred izstopom poravnati vse
zapadle obveznosti do zbornice,
-       
poklicne naloge pooblaščenega inženirja opravljati neodvisno, dejansko,
osebno, stalno in trajno.
13. člen
(stalno in trajno opravljanje poklicnih nalog)
(1) Pooblaščeni inženir stalno in trajno opravlja
poklicne naloge, če kontinuirano opravlja poklic pooblaščeni inženir v obliki
iz 5. člena ZAID. Poklic pooblaščeni inženir mora opravljati kot svoj temeljni
in praviloma edini poklic.
(2) Če se poklicne naloge opravljajo v obliki samostojni
podjetnik ali posameznik, ki samostojno opravlja dejavnost, mora poklic
pooblaščeni inženir opravljati v obsegu, ki je primerljiv polnemu delovnemu
času zaposlenih v delovnem razmerju ali krajšemu delovnem času v posebnih
primerih v skladu z zakonom, ki ureja delovna razmerja.
(3) Enako pooblaščeni inženir poklic opravlja stalno in
trajno, če ima sklenjeno pogodbo o zaposlitvi za polni delovni čas pri
gospodarskem subjektu, ki izpolnjuje pogoje za opravljanje arhitekturne ali
inženirske dejavnosti, v skladu z zakonom, ki ureja delovna razmerja, ali za
krajši delovni čas v posebnih primerih v skladu z zakonom, ki ureja delovna
razmerja. Pooblaščeni inženir poklic opravlja stalno in trajno tudi v primeru,
če ima sklenjeni dve pogodbi o zaposlitvi za krajši delovni čas pri
gospodarskih subjektih, ki izpolnjujeta pogoje za opravljanje arhitekturne in
inženirske dejavnosti, v skladu z zakonom, ki ureja delovna razmerja, pri tem
pa morata pogodbi o zaposlitvi za krajši delovni čas skupaj dosegati polni
delovni čas.
(4) V primeru, če je pooblaščeni inženir družbenik
gospodarske družbe, ki opravlja inženirsko dejavnost, mora sam stalno in trajno
opravljati poklic, zato mora skleniti pogodbo o zaposlitvi za polni delovni čas
z družbo, v kateri je družbenik, ali za krajši delovni čas v posebnih primerih
v skladu z zakonom, ki ureja delovna razmerja.
14. člen
(disciplinska odgovornost članov zbornice, kandidatov za
pooblaščenega inženirja in vodij del)
(1) Pooblaščeni inženirji in začasni člani zbornice
morajo vestno opravljati svoj poklic in so odgovorni za kršitve dolžnosti pri
njegovem opravljanju.
(2) Kandidati za pooblaščenega inženirja morajo vestno
opravljati svoje delo v okviru pridobivanja praktičnih izkušenj in so pri tem
odgovorni za kršitve dolžnosti pri njihovem opravljanju.
(3) Kršitev statuta, kodeksa pooblaščenih inženirjev,
etičnega kodeksa vodij del oziroma drugih aktov zbornice, pravil stroke in
javno objavljenih sklepov organov zbornice ima za posledico disciplinsko
odgovornost člana zbornice, kandidata za pooblaščenega inženirja in vodje del.
(4) Dejanja članov zbornice in kandidatov za pooblaščenega
inženirja, ki pomenijo kršitev določb iz prejšnjega odstavka, disciplinske
sankcije, delovanje disciplinskih organov in disciplinski postopek, se opredeli
v disciplinskem pravilniku.
15. člen
(dolžnost sporočanja podatkov)
(1) Član zbornice in vodja del sta dolžna zbornici
sporočiti vsako spremembo podatkov, ki se vodijo v imeniku pooblaščenih inženirjev
in imeniku vodij del.
(2) Član zbornice je dolžan na zahtevo zbornice
sporočiti zbornici in njenim organom podatke, pomembne v zvezi s preverjanjem
spoštovanja statuta, kodeksa pooblaščenih inženirjev, aktov zbornice,
zakonodaje in pravil stroke, predvsem v disciplinskih in drugih postopkih, ki
se vodijo v okviru zbornice.
(3) Vodja del je dolžan na zahtevo zbornice sporočiti
zbornici in njenim organom podatke, pomembne v zvezi s preverjanjem spoštovanja
etičnega kodeksa vodil del, aktov zbornice, zakonodaje in pravil stroke,
predvsem v disciplinskih in drugih postopkih, ki se vodijo v okviru zbornice.
16. člen
(članarina in druge dajatve zbornici)
(1) Članarina je redna letna dajatev, ki jo plačujejo
člani zbornice, ne glede na število dni članstva v zbornici v tekočem letu.
(2) Obveznost plačevanja članarine nastopi s prvim dnem
v mesecu, ki sledi včlanitvi.
(3) Ne glede na določbo prvega odstavka tega člena
začasni člani in častni člani, ki niso vpisani v imenik pooblaščenih
inženirjev, niso dolžni plačevati članarine.
(4) Način določitve članarine, višino članarine in
znižane članarine ter način plačevanja članarine ter drugih dajatev zbornici podrobneje
ureja splošni akt o plačevanju članarine in drugih dajatev zbornici, ki ga
sprejme skupščina.
(5) Člani, ki nimajo poravnanih vseh finančnih
obveznosti do zbornice, ne morejo koristiti storitev zbornice, ki jih zbornica
nudi svojim članom.
3. ORGANI IN ORGANIZACIJA ZBORNICE
3.1. Skupne določbe
17 člen
(organi zbornice)
(1) Organi zbornice so:
-       
skupščina,
-       
upravni odbor zbornice,
-       
predsednik zbornice,
-       
disciplinski organi,
-       
nadzorni odbor,
-       
volilna komisija.
(2) Skupščina in upravni odbor zbornice ustanovita
stalna in začasna delovna telesa za opravljanje nalog iz njune pristojnosti ter
zagotovita financiranje zanje.
(3) Zbornica za arhitekturo in prostor Slovenije in
Inženirska zbornica Slovenije ustanovita tudi skupno koordinacijsko telo kot
skupno posvetovalno telo.
18. člen
(stalna delovna telesa upravnega odbora zbornice)
Stalna delovna telesa upravnega odbora zbornice so:
-       
komisija za strokovne izpite,
-       
komisija za izobraževanje,
-       
strokovni svet.
19. člen
(matične sekcije)
(1) Za uspešno izvajanje nalog ter za dosego cilja, da
so enakopravno in enakovredno zastopane vse stroke, ki so v zbornici združene,
so v zbornici ustanovljene matične sekcije naslednjih strok:
-       
matična sekcija gradbenih inženirjev,
-       
matična sekcija strojnih inženirjev,
-       
matična sekcija elektro inženirjev,
-       
matična sekcija inženirjev tehnologov, požarne varnosti, prometnega
inženirstva in drugih inženirjev,
-       
matična sekcija inženirjev rudarske in geotehnološke stroke,
-       
matična sekcija geodetov.
(2) Skupščina zbornice lahko ustanovi tudi druge matične
sekcije inženirskih strok, jih ukine ali združi.
(3) Organ matične sekcije je upravni odbor matične
sekcije.
(4) Upravni odbor matične sekcije lahko ustanovi začasna
delovna telesa za opravljanje nalog iz njegove pristojnosti ter zagotovi
financiranje zanje.
20. člen
(funkcionarji zbornice in člani delovnih teles)
(1) Člani organov so funkcionarji zbornice. Izvoli jih
pristojni organ v skladu s tem statutom.
(2) Člane delovnih teles imenuje organ, ki je za to
pristojen v skladu s tem statutom.
(3) Funkcionarji zbornice in člani stalnih delovnih
teles so lahko le pooblaščeni inženirji z aktivnim poklicnim nazivom. Ne glede
na prejšnji stavek je lahko predsednik izpitne komisije za strokovne izpite
tudi pooblaščeni inženir, kateremu poklicni naziv miruje. Član disciplinskega
sodišča je tudi ena ali več oseb z izobrazbo pravne stroke z opravljenim
pravniškim državnim izpitom ter najmanj tremi leti delovnih izkušenj po
opravljenem izpitu.
(4) Funkcija v enem organu zbornice je nezdružljiva s
funkcijo v drugih organih zbornice ali upravnem odboru matične sekcije. Ne
glede na to so člani upravnega odbora matične sekcije, razen predsednika
upravnega odbora matične sekcije, lahko člani skupščine zbornice.
(5) Udeležba funkcionarjev in članov stalnega delovnega
telesa pri delu organov ali delovnih teles, katerih člani so, je obvezna.
Trikratna neudeležba na sejah ali obravnavah brez opravičljivega razloga je
razlog za razrešitev funkcionarja ali člana delovnega telesa.
21. člen
(nepoklicno opravljanje funkcije oziroma dela)
(1) Funkcionarji zbornice svojo funkcijo opravljajo
nepoklicno. Nepoklicno opravljajo svoje delo tudi člani delovnih teles.
(2) Za udeležbo na sejah in pripravo gradiva za seje
prejemajo funkcionarji zbornice in člani stalnih delovnih teles sejnino in
nadomestilo za materialne stroške po merilih in ceniku za delo v zbornici in za
zbornico, ki ga sprejme upravni odbor zbornice.
(3) Za delo v začasnih delovnih telesih prejemajo člani
nadomestilo za opravljeno konkretno delo po sklepu organa, ki je ustanovil
začasno delovno telo.
22. člen
(mandatna doba)
(1) Mandat organov in stalnih delovnih teles traja štiri
leta. S pričetkom in potekom mandata skupščini pričnejo in potečejo mandati
vsem ostalim organom in delovnim telesom.
(2) Ne glede na predhodni odstavek mandat volilne
komisije prične tri leta po pričetku mandata skupščine in traja štiri leta.
(3) Mandat začasnega delovnega telesa določi organ, ki
ga je ustanovil, s tem da ne more biti daljši od mandata organa, ki ga je
ustanovil.
(4) Funkcionar zbornice in član delovnega telesa je
lahko večkrat ponovno izvoljen v isti organ oziroma imenovan v isto delovno
telo zbornice.
3.2. Volitve in imenovanja
23. člen
(volitve in imenovanja)
(1) Skupščina na podlagi kandidacijskega postopka s
tajnim glasovanjem:
-       
voli predsednika skupščine,
-       
voli predsednika zbornice,
-       
voli disciplinske organe,
-       
voli nadzorni odbor,
-       
voli volilno komisijo.
(2) Skupščina z javnim glasovanjem:
-       
imenuje upravni odbor zbornice,
-       
imenuje predstavnike zbornice v volilno telo za izvolitev člana
državnega sveta – predstavnika samostojnih poklicev,
-       
imenuje kandidata za člana državnega sveta – predstavnika samostojnih
poklicev,
-       
imenuje svoja stalna in začasna delovna telesa.
(3) Člani matične sekcije na podlagi kandidacijskega
postopka s tajnim glasovanjem na zboru matične sekcije, elektronskim glasovanjem
ali kombinacijo obeh glasovanj volijo:
-       
predsednika upravnega odbora matične sekcije,
-       
člane upravnega odbora matične sekcije,
-       
člane skupščine zbornice – predstavnike matične sekcije.
24. člen
(razpis in potek volitev)
(1) Volitve predsednika zbornice, disciplinskih organov,
nadzornega odbora, predsednika in članov upravnega odbora matične sekcije in
članov skupščine razpisuje predsednik volilne komisije. Volitve volilne
komisije razpiše predsednik zbornice.
(2) Poziv h kandidiranju se objavi na spletni strani
zbornice, lahko pa se ga pošlje tudi vsem članom zbornice.
(3) Postopek kandidiranja in volitev vodi volilna
komisija, razen volitev volilne komisije, ki jo vodi tričlanska komisija članov
skupščine, ki jo imenuje predsednik zbornice skupaj z razpisom volitev volilne
komisije.
(4) Rok za oddajo kandidatur traja najmanj 30 dni.
Kandidati vlagajo kandidature sami, s podporo drugih treh članov iste matične
sekcije, lahko pa jih predlagajo tudi upravni odbor zbornice ali upravni odbor
matične sekcije, katere član je.
(5) Kandidat za predstavnika matične sekcije je lahko le
član te matične sekcije.
(6) Član zbornice, ki istočasno kandidira za več
funkcij, mora v kandidaturi navesti, kateri mandat bo sprejel v primeru
izvolitve na več funkcij.
(7) Volilna komisija ali tričlanska komisija članov
skupščine v primeru volitev volilne komisije na podlagi vseh prejetih
kandidatur sestavi kandidatne liste in jih razglasi najmanj petnajst dni pred
volitvami. Glasuje se lahko za največ toliko kandidatov, kolikor jih je
potrebno izvoliti. Izvoljeni so kandidati, ki so prejeli največ glasov, razen
kadar ta statut in volilni pravilnik določata drugače. Če sta zadnja dva
kandidata, ki prideta v poštev za izvolitev, dobila enako število glasov,
odloči o izvolitvi med njima žreb, ki ga opravi predsednik volilne komisije ali
predsednik tričlanske komisije članov skupščine.
(8) Volilni postopek za volitve funkcionarjev, vključno
z elektronskim glasovanjem, je natančneje urejen z volilnim pravilnikom.
25. člen
(predčasno prenehanje mandata)
(1) Funkcionarju zbornice mandat predčasno preneha:
-       
če odstopi,
-       
če je izvoljen v drug organ,
-       
če mu je bila izrečena pravnomočna disciplinska sankcija,
-       
če mu je izrečen varnostni ukrep prepovedi opravljanja poklica,
-       
če je razrešen,
-       
če umre.
(2) Članu delovnega telesa mandat predčasno preneha:
-       
če odstopi,
-       
če mu je bila izrečena pravnomočna disciplinska sankcija,
-       
če mu je izrečen varnostni ukrep prepovedi opravljanja poklica,
-       
če je razrešen,
-       
če umre.
(3) Funkcionarju zbornice in članu stalnega delovnega
telesa mandat predčasno preneha tudi v primeru, če nima aktivnega poklicnega
naziva pooblaščeni inženir.
(4) V primeru predčasnega prenehanja mandata iz razloga po
prvi, drugi, tretji, četrti in šesti alineji prvega odstavka ter tretjega
odstavka tega člena predsednik volilne komisije s sklepom ugotovi prenehanje
mandata. V primeru predčasnega prenehanja mandata funkcionarju volilne komisije
sklep o ugotovitvi prenehanja mandata izda predsednik zbornice.
(5) Funkcionar zbornice in član stalnega delovnega
telesa opravlja svoje naloge po izteku mandata oziroma do izvolitve ali
imenovanja novega funkcionarja oziroma člana, razen če organ, ki ga je
razrešil, ne odloči drugače.
(6) Če funkcionarju preneha funkcija v organu, postane
funkcionar za preostanek mandatne dobe tisti kandidat, ki bi bil izvoljen, če
ne bi bil izvoljen kandidat, kateremu je prenehala funkcija. Če ni kandidata,
ki bi nastopil funkcijo, se opravijo nadomestne volitve. Na nadomestnih
volitvah se izvoli funkcionar do poteka mandatne dobe organa. Če funkcionarju
preneha funkcija manj kot šest mesecev pred koncem mandata organa, se
nadomestne volitve ne opravijo. V primeru, da se nadomestne volitve ne opravijo
in je mesto v organu ali delovnem telesu nezasedeno, to ne vpliva na delovanje
organa. Pri ugotavljanju sklepčnosti in potrebne večine za sprejem sklepov se v
tem primeru upošteva predpostavko, kot da je mesto zasedeno.
(7) Če preneha funkcija članu stalnega delovnega telesa,
upravni odbor zbornice v najkrajšem možnem času imenuje novega člana. Če je do
imenovanja mesto v organu ali delovnem telesu nezasedeno, to ne vpliva na
delovanje organa. Pri ugotavljanju sklepčnosti in potrebne večine za sprejem
sklepov se v tem primeru upošteva predpostavko, kot da je mesto zasedeno.
26. člen
(razrešitev funkcionarja zbornice in člana delovnega telesa)
(1) Funkcionar zbornice in član delovnega telesa je
lahko razrešen pred iztekom mandata v primeru nedoseganja pričakovanih rezultatov
ali zahteve po preverjanju dela in poslovanja ali nevestnega opravljanja
funkcije.
(2) Razrešitev funkcionarja zbornice lahko predlaga
predsednik kateregakoli organa ali najmanj tretjina članov upravnega odbora
matične sekcije, kateri funkcionar pripada, ali upravnega odbora zbornice.
Razrešitev funkcionarja lahko predlaga tudi 20 članov zbornice, ki imajo
aktiven poklicni naziv pooblaščeni inženir, ali 10 članov skupščine, ki je
izvolila funkcionarja. Razrešitev predsednika zbornice lahko predlaga najmanj
50 članov zbornice, ki imajo aktiven poklicni naziv pooblaščeni inženir, ali 20
članov skupščine.
(3) Razrešitev člana delovnega telesa lahko predlaga
predsednik ali član delovnega telesa, katerega član je, ter predsednik ali član
organa, ki je imenoval delovno telo.
(4) Predlog za razrešitev mora biti obrazložen. Član
zbornice, katerega razrešitev je predlagana, mora biti seznanjen s predlogom in
mora imeti možnost, da se pred odločanjem o razrešitvi o njej izjavi.
(5) Funkcionarja zbornice razreši skupščina s tajnim
glasovanjem tako, da se na glasovnici obkroži beseda »za« ali »proti«. Za
razrešitev je potrebna dvotretjinska večina glasov vseh članov skupščine. V
sklepu o razrešitvi se obvezno navede razlog za razrešitev.
(6) Člana stalnega delovnega telesa s sklepom razreši
organ, ki je imenoval delovno telo. Člana začasnega delovnega telesa razreši
predsednik organa, ki je imenoval delovno telo. V sklepu o razrešitvi se
obvezno navede razlog za razrešitev.
27. člen
(regije)
(1) Regije se ustanovijo s ciljem zagotavljanja
zastopstva članov zbornice z ozemlja celotne države v upravnih odborih matičnih
sekcij zaradi lažjega uveljavljanja interesov članov zbornice iz različnih
delov države pri delu zbornice. V regijo so združeni vsi člani matične sekcije,
ki živijo na območju regije.
(2) Regije so:
-       
osrednjeslovenska,
-       
vzhodna,
-       
zahodna.
(3) Območja regij ter kriterij za pripadnost članov
matične sekcije v regije določi volilni pravilnik ob smiselnem upoštevanju delitve
Slovenije na kohezijske regije.
(4) Predstavniki regij predstavljajo člane matične
sekcije iz regije, zastopajo njihove interese v upravnem odboru matične sekcije
in jih obveščajo o dejavnosti matične sekcije.
(5) Predstavniki regije v upravnem odboru matične
sekcije organizirajo delovanje matične sekcije v regiji. Vsaj enkrat letno
morajo sklicati vse člane matične sekcije z območja regije na regijski zbor
matične sekcije. Člani matične sekcije na regijskem zboru obravnavajo
problematiko članov matične sekcije v regiji, na njem se predstavljajo kandidati
iz regije za volitve v skupščino ipd.
(6) Predstavniki regije so tisti člani upravnega odbora
matične sekcije, ki so na volitvah v upravni odbor matične sekcije na
kandidatni listi posameznih regij prejeli najvišje število glasov. V kolikor na
volitvah kandidatov iz posamezne regije ni, njihova mesta v upravnem odboru
matične sekcije zasedejo kandidati iz drugih regij, ki so v razmerju do ostalih
kandidatov iz vseh regij prejeli najvišje število glasov.
3.3. Skupščina
28. člen
(skupščina)
(1) Skupščina je najvišji organ odločanja zbornice.
(2) Skupščino sestavljajo predstavniki matičnih sekcij
(v nadaljevanju: člani skupščine). Vsaka matična sekcija ima v skupščini
zagotovljenih osem članov. Poleg tega pripada matični sekciji za vsakega
tisočega člana in vsakega nadaljnjega petstotega člana po en dodatni član
skupščine.
(3) Delo skupščine vodi predsednik skupščine.
Predsednika skupščine izvoli skupščina na konstitutivni seji novega mandata
izmed članov skupščine. Če je predsednik skupščine odsoten, ga nadomešča tisti
član skupščine, ki ga predsednik skupščine pooblasti.
(4) Zasedanju skupščine prisostvujeta zapisnikar in dva
overovatelja zapisnika, ki ju imenuje skupščina na predlog predsednika
skupščine.
(5) Delo skupščine podrobneje ureja poslovnik o delu
organov in delovnih teles zbornice.
29. člen
(naloge skupščine)
(1) Skupščina:
1.     
sprejme statut zbornice,
2.     
sprejme poslovnik o delu organov in delovnih teles zbornice,
3.     
sprejme kodekse, pravila stroke, disciplinski pravilnik in druge splošne
akte zbornice, razen tistih, ki jih po tem statutu ali po posebnem pooblastilu
skupščine sprejema upravni odbor zbornice,
4.     
sprejema letni program dela in letni finančni načrt zanj, po potrebi
tudi rebalans,
5.     
določa višino članarine in drugih dajatev zbornici,
6.     
obravnava letno poročilo o delu predsednika, upravnega odbora zbornice
in nadzornega odbora ter se seznanja s poročilom volilne komisije,
disciplinskih organov in delovnih teles skupščine,
7.     
obravnava letno poročilo zbornice in potrdi zaključni račun,
8.     
lahko ustanovi stalna in začasna delovna telesa skupščine za opravljanje
nalog iz svoje pristojnosti in zagotovi financiranje zanje,
9.     
voli funkcionarje organov v njeni pristojnosti,
10.  
imenuje upravni odbor zbornice in člane svojih delovnih teles,
11.  
razrešuje funkcionarje organov ter člane svojih delovnih teles,
12.  
nadzoruje delovanje predsednika zbornice in upravnega odbora zbornice,
13.  
obravnava vprašanja, povezana z delom, pogoji za delo in strokovno
problematiko na področju opravljanja storitev svojih članov ter v zvezi z njimi
zavzame stališča ter sprejme sklepe,
14.  
sprejme sklep o prenehanju zbornice in razdelitvi premoženja ter
15.  
sprejema druge odločitve v skladu s tem statutom in zakonom.
(2) Gradivo za obravnavo k 1., 2., 3., 4., 5., 7. in 14.
točki prejšnjega odstavka pripravi upravni odbor zbornice.
30. člen
(zasedanje in sklic skupščine)
(1) Skupščina zaseda, kadar je potrebno, vendar najmanj
enkrat letno.
(2) Skupščino skliče predsednik skupščine:
-       
na lastno pobudo,
-       
na zahtevo upravnega odbora zbornice,
-       
na zahtevo upravnega odbora matične sekcije,
-       
na zahtevo najmanj 20 članov skupščine,
-       
na zahtevo najmanj 100 članov zbornice, ki imajo aktiven poklicni naziv
pooblaščeni inženir.
(3) Upravičen predlagatelj zahteve za sklic mora le-to
obrazložiti, razen v primeru sklica redne letne skupščine. Zahtevi za sklic
mora biti priložen tudi predlog dnevnega reda in gradivo zanj.
(4) Predsednik skupščine mora sklicati skupščino
najpozneje v tridesetih dneh po prejemu zahteve za sklic. Po preteku tega roka
lahko skupščino skliče upravičeni predlagatelj, ki je zahteval sklic. Če
predsednik skupščine ne skliče skupščine v predpisanem roku, lahko na predlog
komisije, pristojne za izvajanje nadzora nad izvajanjem javnih pooblastil, skupščino
skliče tudi minister, pristojen za prostorske in gradbene zadeve.
(5) Sklic skupščine s predlogom dnevnega reda, gradivom
za delo skupščine in predlogi sklepov se objavi na spletni strani zbornice
najmanj petnajst dni pred dnevom zasedanja skupščine. Gradivo za skupščino je v
celoti na vpogled tudi na sedežu zbornice. Če je predmet sklica skupščine
izvedba volitev organa, mora biti sklicu priložena tudi ustrezna kandidatna
lista.
(6) O sklicu se lahko obvesti člane skupščine tudi s
posebnim sporočilom po elektronski pošti.
(7) V sklicu se določi tudi, kdaj bo ponovno zasedanje
skupščine, če se ob prvem sklicu ne doseže sklepčnost.
31. člen
(odločanje skupščine)
(1) Skupščina je sklepčna, če je navzoča najmanj
polovica vseh članov skupščine in hkrati najmanj polovica predstavnikov vsake
matične sekcije.
(2) Na ponovnem zasedanju skupščina zbornice veljavno odloča
ne glede na število prisotnih članov skupščine in predstavnikov vsake matične
sekcije.
(3) Skupščina odloča z večino glasov navzočih članov
skupščine, razen kadar ni z zakonom ali s tem statutom določeno drugače.
Glasovanje je javno, razen kadar ta statut ali poslovnik o delu organov in
delovnih teles zbornice določata drugače. Navzoči član skupščine lahko na
podlagi pooblastila poleg svojega glasu odda glas zgolj enega drugega člana
skupščine iz iste matične sekcije.
(4) Ne glede na določbo prejšnjega odstavka tega člena, v
primeru, če niti en predstavnik vsake matične sekcije ne glasuje za predlagan
sklep, mora skupščina zbornice o takem sklepu ponovno odločati z večino glasov
vseh članov skupščine.
(5) Skupščina o svojem delu ter svojih odločitvah
obvešča člane zbornice na spletni strani zbornice.
3.4. Predsednik zbornice
32. člen
(predsednik zbornice)
(1) Predsednik zbornice predstavlja in zastopa zbornico.
(2) Predsednik zbornice je član upravnega odbora zbornice
po funkciji in mu predseduje.
(3) Za predsednika zbornice lahko kandidira vsak član
zbornice, če ga predlaga upravni odbor zbornice, upravni odbor matične sekcije
ali petnajst članov zbornice, ki imajo na volitvah, za katere predlagajo
kandidata, volilno pravico v skladu s tem statutom in volilnim pravilnikom ter
če mu ni s pravnomočno odločbo izrečena disciplinska sankcija.
(4) Če je predsednik zbornice odsoten ali zadržan več
kot sedem dni, ga na podlagi pisnega pooblastila in v obsegu dodeljenih pooblastil
nadomešča tisti član upravnega odbora, ki ga določi predsednik upravnega
odbora.
33. člen
(naloge predsednika zbornice)
Predsednik zbornice:
1.     
predstavlja in zastopa zbornico,
2.     
sklicuje in vodi seje upravnega odbora zbornice,
3.     
podpisuje pogodbe, ki jih sklepa zbornica,
4.     
samostojno odloča o sklenitvi pravnih poslov do zneska 20.000,00 eurov,
5.     
podpisuje potrdila o vpisu v imenik,
6.     
podpisuje potrdila o opravljenih strokovnih izpitih,
7.     
izvršuje sklepe skupščine in upravnega odbora zbornice,
8.     
opravlja druge naloge, za katere ga pooblasti skupščina ali upravni
odbor zbornice,
9.     
v nujnih primerih ukrepa v zadevah, ki so sicer v pristojnosti upravnega
odbora zbornice, o čemer je dolžan obvestiti člane upravnega odbora zbornice v
petnajstih dneh po izvršitvi ukrepa,
10.  
odloča o sklenitvi delovnih razmerij ter o pravicah in obveznostih iz
delovnega razmerja ali za odločanje o teh zadevah pisno pooblasti generalnega
sekretarja zbornice,
11.  
opravlja druge naloge v skladu s tem statutom, drugimi akti zbornice in
zakonom.
3.5. Upravni odbor zbornice
34. člen
(upravni odbor zbornice)
(1) Upravni odbor zbornice je izvršilni organ zbornice,
ki vodi delo in poslovanje zbornice.
(2) Upravni odbor zbornice sestavljajo predsednik
zbornice in predsedniki upravnih odborov matičnih sekcij (v nadaljnjem besedilu:
člani upravnega odbora zbornice). Predsednik upravnega odbora zbornice je
predsednik zbornice.
(3) Delo upravnega odbora zbornice vodi predsednik
upravnega odbora zbornice. Če je predsednik upravnega odbora zbornice odsoten,
ga nadomešča tisti član upravnega odbora zbornice, ki ga predsednik pooblasti.
(4) Zasedanju upravnega odbora zbornice prisostvuje
generalni sekretar zbornice.
(5) Delo upravnega odbora zbornice podrobneje ureja
poslovnik o delu organov in delovnih teles zbornice.
35. člen
(naloge upravnega odbora zbornice)
Upravni odbor zbornice:
1.     
vodi delo in poslovanje zbornice,
2.     
skrbi za izvrševanje programa dela in finančnega načrta, splošnih aktov
in sklepov skupščine zbornice,
3.     
skrbi za zagotavljanje izvajanja javnih pooblastil,
4.     
sprejme akt o notranji organizaciji zbornice ter o sistemizaciji delovnih
mest ter druge splošne akte, če tako določa statut ali ga za to pooblasti
skupščina zbornice,
5.     
skupščini zbornice predlaga v sprejem statut, kodekse, pravila stroke,
disciplinski pravilnik, druge splošne akte in druge odločitve,
6.     
skupščini zbornice predlaga v sprejem višino članarine in drugih dajatev
zbornici, ki jih določa skupščina zbornice,
7.     
skupščini zbornice predlaga v sprejem programa dela, finančni načrt,
rebalans, letno poročilo in zaključni račun,
8.     
se obvezno udeležuje sej skupščine zbornice,
9.     
ustanovi stalna in začasna delovna telesa upravnega odbora za
opravljanje nalog iz svoje pristojnosti in nadzoruje njihovo delovanje,
10.  
imenuje in razrešuje predstavnike zbornice v strokovna telesa na
lokalnem, regionalnem, državnem in meddržavnem nivoju,
11.  
na predlog upravnih odborov matičnih sekcij imenuje predsednike in člane
izpitnih komisij za strokovne izpite in jih razrešuje,
12.  
na predlog komisije za strokovne izpite določi programe strokovnih
izpitov,
13.  
na predlog upravnih odborov matičnih sekcij imenuje komisijo za
izobraževanje in jo razrešuje,
14.  
na predlog komisije za izobraževanje določi letni program poklicnega
usposabljanja,
15.  
na predlog upravnih odborov matičnih sekcij imenuje strokovni svet in
nabor članov nadzornih komisij za nadzor nad delom pooblaščenih inženirjev in
jih razrešuje,
16.  
imenuje osebe z izobrazbo pravne stroke v organe in delovna telesa
zbornice ter jih razrešuje,
17.  
imenuje generalnega sekretarja zbornice,
18.  
imenuje člane žirije za projektne natečaje ali za to pooblasti drug
organ ali delovno telo,
19.  
zagotavlja ustrezno tehnično, strokovno in finančno podporo
disciplinskim organom zbornice,
20.  
nadzoruje izpolnjevanje dolžnosti nalog disciplinskih organov in
delovanje služb zbornice,
21.  
odloča o sklenitvi pravnih poslov nad zneskom 20.000,00 eurov,
22.  
sklepa kolektivne pogodbe s področij delovanja članov,
23.  
pripravlja pobude in strokovne podlage za sprejem oziroma spremembo
zakonov in drugih predpisov s področja dela članov,
24.  
obravnava vprašanja povezana z delom, pogoji za delo in strokovno
problematiko na področju opravljanja storitev svojih članov ter v zvezi s temi
vprašanji zavzame stališča ter sprejme sklepe,
25.  
spremlja in obravnava problematiko matičnih sekcij, usklajuje njihove
dejavnosti ter omogoča pogoje za njihovo delovanje,
26.  
daje predloge za oblikovanje izobraževalnih programov s področja
inženirstva,
27.  
spodbuja sodelovanje med člani zbornice, strokovno, kulturno in družabno
dejavnost članov zbornice ter organizira strokovne, kulturne in družabne
prireditve in srečanja,
28.  
zagotavlja obveščenost članov,
29.  
nudi izobraževanja članom,
30.  
skrbi za promocijo stroke in podeljuje nagrade,
31.  
zastopa interese zbornice na mednarodnem nivoju in v domovini,
32.  
odloča o vstopu v mednarodne inženirske organizacije in izstopu iz njih,
33.  
opravlja druge naloge in sprejema druge odločitve v skladu s tem
statutom, drugimi akti zbornice in zakonom.
36. člen
(odločanje upravnega odbora zbornice)
(1) Upravni odbor zbornice je sklepčen, če je navzočih
tri četrtine članov upravnega odbora zbornice oziroma njihovi pooblaščenci.
(2) Upravni odbor zbornice odloča z dvotretjinsko večino
glasov članov upravnega odbora zbornice. Glasovanje je javno, razen kadar ta
statut ali poslovnik o delu organov in delovnih teles zbornice določata drugače.
Če je število glasov neodločeno, odloči glas predsednika zbornice.
3.6. Disciplinska organa zbornice
37. člen
(disciplinska organa zbornice)
(1) Disciplinska organa zbornice sta disciplinski
tožilec in disciplinsko sodišče.
(2) Za funkcionarja disciplinskega organa lahko
kandidira vsak član zbornice, ki poleg izpolnjevanja ostalih pogojev ni s
pravnomočno odločbo disciplinsko sankcioniran.
38. člen
(disciplinski tožilec)
(1) Disciplinski tožilec je samostojni in neodvisni
organ zbornice, ki zahteva uvedbo disciplinskega postopka in zastopa
disciplinsko obtožbo pred disciplinskim sodiščem.
(2) Izven disciplinskega postopka disciplinski tožilec
lahko vlaga prijave na pristojne državne organe, organe lokalnih skupnosti,
nosilce javnih pooblastil ali druge zbornice zoper osebe, ki niso člani
zbornice, če v zvezi z vodenjem disciplinskega postopka ugotovi kršitve
predpisov.
(3) Skupščina zbornice voli disciplinskega tožilca in
njegove namestnike, iz vsake matične sekcije po dva namestnika.
39. člen
(disciplinsko sodišče)
(1) Disciplinsko sodišče odloča v disciplinskih zadevah
o kršitvah članov zbornice, kandidatov in oseb vpisanih v imenik vodij del.
(2) Disciplinsko sodišče ima najmanj dvanajst članov. V
disciplinskem sodišču morajo biti z najmanj po dvema funkcionarjema zastopane
vse matične sekcije.
(3) Član disciplinskega sodišča je tudi oseba z
izobrazbo pravne stroke z opravljenim pravniškim državnim izpitom ter najmanj
tremi leti delovnih izkušenj po opravljenem izpitu.
(4) Člani disciplinskega sodišča izmed sebe imenujejo
predsednika disciplinskega sodišča.
3.7. Nadzorni odbor
40. člen
(nadzorni odbor)
(1) Nadzorni odbor zbornice nadzoruje materialno in
finančno poslovanje zbornice. V okviru nadziranja materialnega in finančnega
poslovanja zbornice nadzorni odbor zbornice nadzira tudi materialno in finančno
poslovanje predsednika zbornice, upravnega odbora zbornice in upravnih odborov
matičnih sekcij.
(2) Sestavljen je iz treh članov, predstavnikov
različnih matičnih sekcij.
(3) Člani nadzornega odbora izmed sebe imenujejo
predsednika, ki sklicuje seje in vodi delo nadzornega odbora. Če je predsednik
nadzornega odbora odsoten, ga nadomešča tisti član nadzornega odbora, ki ga
predsednik pooblasti.
(4) Delo nadzornega odbora podrobneje ureja poslovnik o
delu organov in delovnih teles zbornice.
41. člen
(odločanje nadzornega odbora)
(1) Nadzorni odbor je sklepčen, če je navzočih dve
tretjini članov nadzornega odbora.
(2) Nadzorni odbor zbornice odloča z dvotretjinsko
večino glasov vseh članov nadzornega odbora. Glasovanje je javno. Če je število
glasov neodločeno, odloči glas predsednika nadzornega odbora.
(3) Nadzorni odbor o svojem delu ter svojih odločitvah
poroča skupščini zbornice.
3.8. Volilna komisija
42. člen
(volilna komisija)
(1) Volilna komisija razpisuje volitve, vodi postopke
kandidiranja in volitev ter razrešitev funkcionarjev.
(2) Volilna komisija je sestavljena iz šestih članov,
predstavnikov različnih matičnih sekcij. Volilna komisija ima še šest
namestnikov, ki so prav tako predstavniki različnih matičnih sekcij.
(3) Člani volilne komisije izmed sebe imenujejo
predsednika, ki sklicuje seje in vodi delo volilne komisije. Če je predsednik
volilne komisije odsoten, ga nadomešča tisti član volilne komisije, ki ga
predsednik pooblasti. Če je član volilne komisije odsoten, ga nadomešča tisti
namestnik člana volilne komisije, ki ga član pooblasti.
(4) Delo volilne komisije podrobneje ureja poslovnik o
delu organov in delovnih teles zbornice.
43. člen
(odločanje volilne komisije)
(1) Volilna komisija je sklepčna, če je navzočih dve tretjini
članov volilne komisije.
(2) Volilna komisija odloča z dvotretjinsko večino
glasov članov volilne komisije. Glasovanje je javno. Če je število glasov
neodločeno, odloči glas predsednika volilne komisije.
3.9. Komisija za strokovne izpite
44. člen
(komisija za strokovne izpite)
(1) Komisija za strokovne izpite vodi, usklajuje in
nadzoruje delo izpitnih komisij ter izvaja druge naloge skladno z zakonom, akti
zbornice, tem statutom in s sklepi upravnega odbora zbornice.
(2) Komisijo za strokovne izpite sestavljajo predsedniki
izpitnih komisij vseh strok oziroma področij dela pooblaščenih inženirjev, ki
jih določa zakon, ki ureja arhitekturno in inženirsko dejavnost. Predsednika
komisije za strokovne izpite imenuje upravni odbor zbornice.
(3) Predsednik komisije za strokovne izpite sklicuje
seje in vodi delo komisije. Če je predsednik komisije za strokovne izpite
odsoten, ga nadomešča tisti član komisije za strokovne izpite, ki ga predsednik
pooblasti.
(4) Delo komisije za strokovne izpite podrobneje ureja
poslovnik o delu organov in delovnih teles zbornice.
45. člen
(odločanje komisije za strokovne izpite)
(1) Komisija za strokovne izpite je sklepčna, če je
navzoča najmanj polovica članov komisije.
(2) Komisija za strokovne izpite odloča z navadno večino
glasov članov komisije. Glasovanje je javno. Če je število glasov neodločeno,
odloči glas predsednika komisije.
(3) Komisija za strokovne izpite o svojem delu ter
svojih odločitvah poroča upravnemu odboru zbornice.
3.10. Komisija za izobraževanje
46. člen
(komisija za izobraževanje)
(1) Komisija za izobraževanje pripravlja letni program
poklicnega usposabljanja in sprejema program usposabljanj, ki jih organizira
zbornica ter izvaja druge naloge skladno z zakonom, akti zbornice, tem statutom
in sklepi upravnega odbora zbornice.
(2) Komisijo za izobraževanje sestavlja po en
predstavnik vsake stroke oziroma področja dela pooblaščenih inženirjev, ki ga
določa zakon, ki ureja arhitekturno in inženirsko dejavnost. Člane komisije za
izobraževanje imenuje upravni odbor zbornice na predlog upravnih odborov
matičnih sekcij. Predsednika komisije za izobraževanje imenuje upravni odbor
zbornice.
(3) Predsednik komisije za izobraževanje sklicuje seje
in vodi delo komisije. Če je predsednik komisije za izobraževanje odsoten, ga
nadomešča tisti član komisije za izobraževanje, ki ga predsednik pooblasti.
(4) Delo komisije za izobraževanje podrobneje ureja
poslovnik o delu organov in delovnih teles zbornice.
47. člen
(odločanje komisije za izobraževanje)
(1) Komisija za izobraževanje je sklepčna, če je navzoča
najmanj polovica članov komisije.
(2) Komisija za izobraževanje odloča z navadno večino
glasov članov komisije. Glasovanje je javno. Če je število glasov neodločeno,
odloči glas predsednika komisije.
(4) Komisija za izobraževanje o svojem delu ter svojih
odločitvah poroča upravnemu odboru zbornice.
3.11. Strokovni svet
48. člen
(strokovni svet)
(1) Strokovni svet vodi, usklajuje in nadzoruje delo
nadzornih komisij, ki izvajajo strokovni nadzor nad delom pooblaščenih inženirjev,
ter izvaja druge naloge skladno z zakonom, akti zbornice, tem statutom in
sklepi upravnega odbora zbornice.
(2) Strokovni svet sestavlja po en predstavnik vsake
stroke oziroma področja dela pooblaščenih inženirjev, ki ga določa zakon, ki
ureja arhitekturno in inženirsko dejavnost. Člane strokovnega sveta imenuje
upravni odbor zbornice na predlog upravnih odborov matičnih sekcij. Predsednika
strokovnega sveta imenuje upravni odbor zbornice.
(3) Predsednik in člani strokovnega sveta morajo imeti
izobrazbo najmanj druge bolonjske stopnje ali enakovredno, aktiven poklicni
naziv pooblaščeni inženir in najmanj petnajst let delovnih izkušenj kot
pooblaščeni inženir.
(4) Predsednik strokovnega sveta sklicuje seje in vodi
delo sveta. Če je predsednik sveta odsoten, ga nadomešča tisti član sveta, ki
ga predsednik pooblasti.
(5) Delo strokovnega sveta podrobneje ureja poslovnik o
delu organov in delovnih teles zbornice.
49. člen
(odločanje strokovnega sveta)
(1) Strokovni svet je sklepčen, če je navzoča najmanj
polovica članov sveta.
(2) Strokovni svet odloča z navadno večino glasov članov
sveta. Glasovanje je javno. Če je število glasov neodločeno, odloči glas
predsednika sveta.
(3) Strokovni svet o svojem delu ter svojih odločitvah
poroča upravnemu odboru zbornice.
3.12. Generalni sekretar zbornice
50. člen
(generalni sekretar zbornice)
(1) Generalni sekretar zbornice vodi službe zbornice.
(2) Generalnega sekretarja zbornice imenuje in razrešuje
upravni odbor zbornice na predlog predsednika zbornice.
(3) Generalnega sekretarja zbornice se imenuje za
določen čas štirih let, z možnostjo ponovnega imenovanja.
(4) Za generalnega sekretarja zbornice je lahko
imenovana oseba, ki ima izobrazbo, pridobljeno po študijskih programih ravni
druge stopnje v skladu z zakonom, ki ureja visoko šolstvo, oziroma izobrazbo,
ki ustreza ravni izobrazbe, pridobljeni po študijskih programih druge stopnje,
s področja inženirskih strok, ki se združujejo v zbornici, opravljen strokovni
izpit za pooblaščenega inženirja in najmanj pet let delovnih izkušenj na
vodstvenem mestu na upravno-organizacijskih področjih ali na vodstvenem mestu v
gospodarski družbi.
(5) Generalni sekretar poroča o svojem delu upravnemu
odboru zbornice.
51. člen
(naloge generalnega sekretarja zbornice)
(1) Generalni sekretar zbornice:
1.     
je zadolžen za organizacijo ter zagotavljanje administrativno strokovnih
opravil za organe in delovna telesa zbornice,
2.     
skrbi za koordinacijo dela organov in delovnih teles zbornice, za
pripravo gradiv za delo upravnega odbora in skupščine zbornice,
3.     
skrbi za odpravke sklepov, ki se nanašajo na delo služb zbornice,
4.     
opravlja druge naloge, za katere ga pooblasti predsednik zbornice ali
upravni odbor zbornice,
5.     
opravlja naloge, ki jih določa ta statut ali na njegovi podlagi izdan
akt.
(2) Generalni sekretar odloča o sklenitvi delovnih ali
pogodbenih razmerij v službah zbornice ter o pravicah in obveznostih iz
delovnega razmerja, če ga za to s posebnim pisnim pooblastilom pooblasti
predsednik zbornice.
(3) Razmejitev odgovornosti med predsednikom zbornice in
generalnim sekretarjem je določena v pogodbi o zaposlitvi generalnega
sekretarja.
3.13. Matične sekcije
52. člen
(članstvo v matičnih sekcijah)
(1) V matični sekciji gradbenih inženirjev so združeni
tisti člani zbornice, ki lahko opravljajo poklicne naloge pooblaščenega inženirja
s področja gradbeništva.
(2) V matični sekciji strojnih inženirjev so združeni
tisti člani zbornice, ki lahko opravljajo poklicne naloge pooblaščenega
inženirja s področja strojništva.
(3) V matični sekciji elektro inženirjev so združeni
tisti člani zbornice, ki lahko opravljajo poklicne naloge pooblaščenega
inženirja s področja elektrotehnike.
(4) V matični sekciji inženirjev tehnologov, požarne
varnosti, prometnega inženirstva in drugih inženirjev so združeni tisti člani
zbornice, ki lahko opravljajo poklicne naloge pooblaščenega inženirja s
področja tehnologije, gozdarstva, varnosti in zdravja pri delu, požarne
varnosti in prometnega inženirstva.
(5) V matični sekciji inženirjev rudarske in
geotehnološke stroke so združeni tisti člani zbornice, ki lahko opravljajo
poklicne naloge pooblaščenega inženirja s področja geotehnologije in rudarstva.
(6) V matični sekciji inženirjev geodezije so združeni
tisti člani zbornice, ki lahko opravljajo poklicne naloge pooblaščenega inženirja
s področja geodezije.
(7) Član zbornice je lahko član več matičnih sekcij.
53. člen
(poslovanje matične sekcije)
(1) Vsaka matična sekcija je v strokovnem smislu
samostojna enota zbornice, ki v skladu s tem statutom, splošnim aktom o
finančnem poslovanju zbornice in drugimi akti zbornice v okviru finančnega
načrta zbornice za tekoče leto in stroškovnega mesta posluje finančno
samostojno.
(2) V odločitve matične sekcije, sprejete na podlagi
zakona, tega statuta in drugih splošnih aktov zbornice ter v okviru strokovnega
področja te matične sekcije, drugi organi zbornice ali druge matične sekcije ne
smejo posegati.
54. člen
(zbor matične sekcije)
(1) Zbor matične sekcije je najvišji organ matične sekcije,
ki ga sestavljajo vsi člani matične sekcije.
(2) Delo zbora matične sekcije vodi predsednik upravnega
odbora matične sekcije. Če je predsednik upravnega odbora matične sekcije
odsoten, ga nadomešča tisti član upravnega odbora matične sekcije, ki ga
predsednik pooblasti.
(3) Zboru matične sekcije prisostvujeta zapisnikar in
dva overovatelja zapisnika, ki ju imenuje zbor matične sekcije na predlog
predsednika upravnega odbora matične sekcije.
(4) Delo zbora matične sekcije podrobneje ureja
poslovnik o delu organov in delovnih teles zbornice.
55. člen
(naloge zbora matične sekcije)
(1) Člani matične sekcije sprejemajo temeljne odločitve
na zboru matične sekcije.
(2) Zbor matične sekcije:
1.     
obravnava program dela matične sekcije, finančni načrt in zaključni
račun matične sekcije v okviru finančnega načrta oziroma zaključnega računa
zbornice ter letno poročilo o delu predsednika in upravnega odbora matične
sekcije,
2.     
nadzoruje delovanje predsednika upravnega odbora matične sekcije in
članov upravnega odbora matične sekcije,
3.     
obravnava določena vprašanja skupnega značaja, povezana z delom, pogoji
za delo in strokovno problematiko na področjih opravljanja storitev svojih
članov ter članska vprašanja ali pobude in v zvezi z njimi sprejema stališča in
sklepe,
4.     
lahko obravnava predloge aktov ter njihovih sprememb in dopolnitev, ki
jih sprejemata upravni odbor zbornice ali skupščina zbornice, ter druge sklepe,
ki jih sprejemajo upravni odbor zbornice, skupščina zbornice ali upravni odbor
matične sekcije,
5.     
voli funkcionarje organov v njegovi pristojnosti, če tako odloči upravni
odbor matične sekcije.
56. člen
(zasedanje in sklic zbora matične sekcije)
(1) Zbor matične sekcije zaseda, kadar je potrebno,
praviloma enkrat letno.
(2) Zbor matične sekcije skliče predsednik upravnega
odbora matične sekcije:
-       
na lastno pobudo,
-       
na zahtevo najmanj 20 članov matične sekcije, ki imajo aktiven poklicni
naziv pooblaščeni inženir.
(3) Upravičen predlagatelj zahteve za sklic mora le-to
obrazložiti, razen v primeru sklica letnega zbora. Zahtevi za sklic mora biti
priložen tudi predlog dnevnega reda in gradivo zanj.
(4) Predsednik upravnega odbora matične sekcije mora
sklicati zbor najpozneje v tridesetih dneh po prejemu zahteve za sklic. Po
preteku tega roka lahko zbor skliče upravičeni predlagatelj, ki je zahteval
sklic.
(5) Sklic zbora s predlogom dnevnega reda, gradivom za
delo zbora in predlogi sklepov se objavi na spletni strani zbornice najmanj
petnajst dni pred dnevom zasedanja zbora. Gradivo za zbor je v celoti na
vpogled tudi na sedežu zbornice. Če je predmet sklica zbora izvedba volitev
organa, mora biti sklicu priložena tudi ustrezna kandidatna lista.
(6) O sklicu se lahko obvesti člane matične sekcije tudi
s posebnim sporočilom po elektronski pošti.
(7) V sklicu se določi tudi, kdaj bo ponovno zasedanje
zbora, če se ob prvem sklicu ne doseže sklepčnost.
57. člen
(odločanje zbora matične sekcije)
(1) Zbor je sklepčen, če je navzoča najmanj desetina
vseh članov matične sekcije.
(2) Na ponovnem zasedanju zbor veljavno odloča ne glede
na število prisotnih članov matične sekcije.
(3) Zbor odloča z večino glasov navzočih članov matične
sekcije. Glasovanje je javno, razen kadar ta statut, volilni pravilnik ali
poslovnik o delu organov in delovnih teles zbornice določata drugače. Član
matične sekcije ne more prenesti svoje glasovalne pravice na zboru na kogarkoli
drugega.
(4) Zbor o svojem delu ter svojih odločitvah obvešča
člane matične sekcije na spletni strani zbornice.
58. člen
(upravni odbor matične sekcije)
(1) Upravni odbor matične sekcije je strokovni in
izvršilni organ matične sekcije, ki vodi delovanje matične sekcije, obravnava
probleme opravljanja dejavnosti članov sekcije ter pripravlja in izvaja program
dela matične sekcije.
(2) Upravni odbor matične sekcije sestavljajo predsednik
in sedem članov upravnega odbora.
(3) Šest članov upravnega odbora je zastopnikov regij,
pri čemer je vsaka od regij v upravnem odboru matične sekcije zastopana z dvema
članoma. En član upravnega odbora je zastopnik inženirjev, mlajših od 35 let.
Zaželeno je, da sta v upravnem odboru matične sekcije zastopana oba spola.
(4) Ne glede na predhodni odstavek morajo biti v
upravnem odboru matične sekcije inženirjev tehnologov, požarne varnosti,
prometnega inženirstva in drugih inženirjev vsa strokovna področja, ki jih
določa zakon, ki ureja arhitekturno in inženirsko dejavnost, zastopana z vsaj
enim članom upravnega odbora.
(5) Delo upravnega odbora matične sekcije vodi
predsednik upravnega odbora matične sekcije. Če je predsednik upravnega odbora
odsoten, ga nadomešča tisti član upravnega odbora, ki ga predsednik pooblasti.
(6) Delo upravnega odbora matične sekcije podrobneje
ureja poslovnik o delu organov in delovnih teles zbornice.
59. člen
(naloge upravnega odbora matične sekcije)
Upravni odbor matične sekcije zlasti:
1.     
vodi delovanje matične sekcije,
2.     
skrbi za razvoj matične stroke in pripravlja pravila stroke s področja
matične sekcije,
3.     
zagotavlja izobraževanja s področja dela članov matične sekcije,
4.     
spremlja in obravnava problematiko svojih članov, povezano z delom,
pogoji za delo in strokovno problematiko na področjih opravljanja storitev
svojih članov in v zvezi z njimi sprejema stališča in sklepe ter podaja pobude
za sprejem posameznih ukrepov za reševanje teh problemov,
5.     
obravnava strokovna vprašanja in pobude članov sekcije,
6.     
skrbi za regijsko delovanje matične sekcije,
7.     
sodeluje pri izvajanju programa dela zbornice in zagotavljanju izvajanja
javnih pooblastil,
8.     
predlaga spremembe programov strokovnih izpitov iz matične stroke,
9.     
predlaga letni program obveznih izobraževanj iz matične stroke,
10.  
disciplinskemu tožilcu zbornice lahko posreduje prijavo disciplinske
kršitve,
11.  
lahko obravnava predloge aktov ter njihovih sprememb in dopolnitev ter
druge sklepe, ki jih sprejemata upravni odbor zbornice ali skupščina zbornice,
12.  
lahko ustanovi stalna in začasna delovna telesa za opravljanje nalog iz
svoje pristojnosti in zagotovi financiranje zanje,
13.  
pripravi letni program dela matične sekcije in ga izvaja,
14.  
sprejme predlog financiranja delovanja matične sekcije,
15.  
predlaga kandidate za organe, delovna telesa skupščine in upravnega
odbora zbornice,
16.  
predlaga kandidate za predsednika in člane izpitne komisije, člana
komisije za izobraževanje, člana strokovnega sveta in člane nadzornih komisij,
za vsako od področij v njeni pristojnosti,
17.  
imenuje in razrešuje člane svojih delovnih teles,
18.  
imenuje predstavnike matične sekcije v strokovna telesa na lokalnem,
regionalnem, državnem in meddržavnem nivoju ter jih razrešuje,
19.  
pred razpisom volitev v organe matičnih sekcij odloči o načinu glasovanja
na zboru matične sekcije, elektronskem glasovanju ali kombinaciji obeh
glasovanj,
20.  
daje predloge za vstop zbornice v mednarodne inženirske in druge
organizacije ter izstop iz njih,
21.  
skrbi za vzdržno in finančno uspešno poslovanje matične sekcije,
22.  
odloča o sklenitvi pogodb s področja delovanja in za račun matične
sekcije, obvezno pa o sklenitvi tistih, iz katerih sledi materialna obveznost
matične sekcije nad 2.000,00 eurov. Za prevzemanje obveznosti in sklepanje
pogodb, ki presegajo znesek 20.000,00 eurov, pa upravni odbor matične sekcije
poda predlog za sklenitev pogodbe upravnemu odboru zbornice,
23.  
enkrat letno o svojem delu poroča zboru matične sekcije in skupščini
zbornice,
24.  
opravlja druge naloge, določene s tem statutom in z drugimi akti
zbornice.
60. člen
(zasedanje in sklic upravnega odbora matične sekcije)
(1) Upravni odbor matične sekcije zaseda, kadar je
potrebno.
(2) Upravni odbor matične sekcije skliče predsednik
upravnega odbora matične sekcije.
(3) Sklic upravnega odbora matične sekcije s predlogom
dnevnega reda in gradivom za delo se posreduje članom upravnega odbora matične
sekcije najmanj osem dni pred dnevom zasedanja upravnega odbora matične
sekcije. Gradivo za upravni odbor je v celoti na vpogled tudi na sedežu
zbornice.
61. člen
(odločanje upravnega matične sekcije)
(1) Upravni odbor matične sekcije je sklepčen, če je
navzoča najmanj polovica članov upravnega odbora matične sekcije.
(2) Upravni odbor matične sekcije odloča z navadno
večino glasov članov upravnega odbora matične sekcije. Glasovanje je javno,
razen kadar ta statut ali poslovnik o delu organov in delovnih teles zbornice
določata drugače. Če je število glasov neodločeno, odloči glas predsednika
matične sekcije.
(3) Upravni odbor matične sekcije o svojem delu ter
svojih odločitvah obvešča člane matične sekcije na zaprtih spletnih straneh
zbornice.
62. člen
(predsednik upravnega odbora matične sekcije)
Predsednik upravnega odbora matične sekcije lahko brez
predhodnega sklepa upravnega odbora matične sekcije odloča o sklenitvi pogodb s
področja delovanja matične sekcije, ki pomenijo za matično sekcijo prevzemanje
obveznosti do 2.000,00 eurov, in o tem obvezno poroča upravnemu odboru matične
sekcije na prvi naslednji seji. Pogodbe podpisuje predsednik zbornice,
predsednik upravnega odbora matične sekcije pa jih obvezno parafira.
3.14. Skupno koordinacijsko telo
63. člen
(skupno koordinacijsko telo)
(1) Skupno koordinacijsko telo je posvetovalno telo
zbornice in Zbornice za arhitekturo in prostor Slovenije (v nadaljnjem besedilu:
ZAPS), pristojno za reševanje zadev, ki se posredno ali neposredno nanašajo na
naloge obeh zbornic. Opravlja tudi druge naloge, ki so povezane z delovanjem
drugih poklicnih zbornic.
(2) Sedež skupnega koordinacijskega telesa je na sedežu ZAPS.
(3) Skupno koordinacijsko telo ima štiri člane, po dva
iz vsake zbornice.
(4) Predstavnika zbornice v skupnem koordinacijskem
telesu določi upravni odbor zbornice s sklepom. Prvi predstavnik zbornice je
praviloma predsednik zbornice, drugi predstavnik pa bodisi član upravnega
odbora zbornice ali generalni sekretar zbornice.
(5) Mandat predstavnikov zbornice v skupnem
koordinacijskem telesu je enak mandatu upravnega odbora zbornice.
(6) Delo skupnega koordinacijskega telesa podrobneje
ureja poslovnik o delu skupnega koordinacijskega telesa, ki ga sprejme
koordinacijsko telo, z njim pa mora predhodno soglašati upravni odbor zbornice.
64. člen
(naloge skupnega koordinacijskega telesa)
Skupno koordinacijsko telo:
1.     
skrbi za sodelovanje in usklajevanje stališč med ZAPS in IZS na področju
javnih pooblastil in drugih skupnih nalog po zakonu,
2.     
sodeluje pri določitvi vsebine kodeksov pooblaščenih arhitektov in
inženirjev, določitvi disciplinskih kršitev ter določitvi disciplinskih
sankcij,
3.     
sodeluje pri vzpostavitvi in priznanju ustreznega statusa inženirja in
arhitekta v strokovni in civilni javnosti doma in v tujini,
4.     
pripravlja skupna strokovna izobraževanja, posvete, delavnice,
ekskurzije, kulturna in družabna srečanja članov obeh poklicnih zbornic,
5.     
pripravlja skupne izdaje revij, publikacij, navodil, smernic in pravil
dobre prakse in podobno,
6.     
koordinira sodelovanje ZAPS in IZS na področju projektnih natečajev po
zakonu, ki ureja javno naročanje, pravilnikom o natečajih in statutoma obeh
zbornic.
65. člen
(odločanje skupnega koordinacijskega telesa)
(1) Skupno koordinacijsko telo je sklepčno, če je navzoč
najmanj en član iz vsake zbornice.
(2) Skupno koordinacijsko telo odloča soglasno.
(3) Skupno koordinacijsko telo o svojem delu ter svojih
odločitvah obvešča upravni odbor zbornice.
4. SLUŽBE ZBORNICE
66. člen
(službe zbornice)
(1) Službe zbornice nudijo strokovno, administrativno in
organizacijsko podporo delovanju zbornice.
(2) Službe zbornice v sodelovanju z organi in delovnimi
telesi zbornice zagotavljajo izvajanje javnih pooblastil.
(3) Organizacijo služb zbornice, sistemizacijo delovnih
mest in delovna razmerja delavcev v službah zbornice podrobneje ureja splošni
akt, ki ga sprejme upravni odbor zbornice.
5. OPRAVLJANJE NALOG NA PODLAGI JAVNEGA POOBLASTILA
67. člen
(javna pooblastila zbornice)
(1) Na podlagi javnega pooblastila iz ZAID zbornica:
-       
izvaja strokovne izpite za pooblaščenega inženirja in za vodjo del,
-       
izvaja vpis in izbris iz imenika pooblaščenih inženirjev in vodij del,
-       
vodi imenik pooblaščenih inženirjev in vodij del,
-       
vodi disciplinske postopke zoper pooblaščene inženirje, kandidate in
vodje del,
-       
izvaja nadzor nad stalnim poklicnim usposabljanjem pooblaščenih
inženirjev,
-       
izvaja strokovni nadzor nad delom pooblaščenih inženirjev,
-       
vodi postopke za priznavanje poklicnih kvalifikacij za pooblaščenega
inženirja in vodjo del,
-       
izvaja druga javna pooblastila v skladu z zakonom.
(2) Zbornica izvaja naloge iz prvega odstavka tega člena
v skladu z zakonom, tem statutom ter splošnimi akti zbornice, ki jih sprejme v
ta namen in urejajo izvajanje javnih pooblastil:
-       
splošnim aktom o strokovnem izpitu za pooblaščenega inženirja,
-       
splošnim aktom o postopkih vpisa in izbrisa iz imenika pooblaščenih
inženirjev,
-       
splošnim aktom o stalnem poklicnem usposabljanju pooblaščenih
inženirjev,
-       
splošnim aktom o strokovnem nadzoru nad delom pooblaščenih inženirjev,
-       
disciplinskim pravilnikom.
68. člen
(strokovni nadzor nad delom pooblaščenih inženirjev)
Zbornica v splošnem aktu o strokovnem nadzoru nad delom pooblaščenih
inženirjev podrobneje uredi pravila strokovnega nadzora nad delom pooblaščenih
inženirjev, predvsem vrste in postopek izvajanja strokovnega nadzora.
69. člen
(nadzor pristojnega ministrstva nad izvajanjem javnih
pooblastil)
Komisija oziroma člani komisije, ki jo je minister, pristojen
za prostorske in gradbene zadeve, imenoval za nadzor nad izvajanjem javnih
pooblastil zbornice, se imajo pravico udeleževati sej organov zbornice, na njih
razpravljati in predlagati obravnavanje določenih zadev.
6. SREDSTVA ZA DELO IN FINANČNO POSLOVANJE ZBORNICE
70. člen
(načini financiranja delovanja zbornice)
(1) Delovanje zbornice se financira iz:
1.     
članarin,
2.     
vpisnin in plačil, ki jih zbornica zaračunava za vpisovanje posameznikov
ter za vodenje in vzdrževanje imenika pooblaščenih inženirjev,
3.     
stroškov, ki jih zbornica zaračunava kandidatom za opravljanje strokovnega
izpita zaradi njegove priprave in izvedbe,
4.     
upravnih taks, ki jih zbornica zaračunava za vodenje postopkov
priznavanja poklicnih kvalifikacij,
5.     
stroškov vodenja disciplinskih postopkov,
6.     
denarnih kazni za disciplinske prekrške,
7.     
nadomestil, ki jih zbornica zaračunava za izvajanje stalnega poklicnega
usposabljanja,
8.     
sredstev iz lastne dejavnosti,
9.     
nadomestil za izvajanje postopkov reševanja sporov med svojimi člani in
gospodarskimi subjekti ter tretjimi osebami (mediacija, arbitraža),
10.  
nadomestil za organizacijo projektnih natečajev,
11.  
drugih virov, kot so donacije, dotacije in drugi prispevki, ki jih v
skladu s predpisi, ki urejajo finančno poslovanje, nakažejo zbornici pravne in
fizične osebe.
(2) Zbornica samostojno odmerja in pobira članarino ter
druge vire financiranja iz prvega odstavka tega člena.
(3) Neplačano članarino in druge neporavnane obveznosti
člana do zbornice zbornica sodno izterja.
71. člen
(nadzor nad porabo sredstev, dobljenih iz članarin in drugih
virov financiranja)
(1) Iz virov financiranja iz prvega odstavka prejšnjega
člena se lahko financirajo samo tiste naloge, s katerimi se dosegajo cilji
ustanovitve zbornice.
(2) Nadzor nad namensko uporabo sredstev iz prvega
odstavka prejšnjega člena izvaja skupščina zbornice, lahko pa tudi samostojna
revizijska družba, če to zahteva katerikoli organ zbornice, matične sekcije ali
ministrstvo.
72. člen
(načrt poslovnega izida)
(1) Prihodke in odhodke zbornica kot celota načrtuje za
vsako leto v načrtu poslovnega izida, lahko pa tudi v načrtu materialnih in
drugih naložb.
(2) Predlog načrta poslovnega izida in predlog načrta
materialnih in drugih naložb sprejme upravni odbor zbornice, potrdi pa ga
skupščina zbornice do konca predhodnega leta.
73. člen
(računovodski izkazi)
(1) Sredstva in obveznosti do virov sredstev ter
prihodke in odhodke izkazuje zbornica v svojih poslovnih knjigah v skladu s
predpisi, ki urejajo finančno računovodstvo.
(2) Organizacija in način vodenja poslovnih knjig se
izvajata skladno s predpisi, ki urejajo vodenje poslovnih knjig in splošnim
aktom o finančnem poslovanju zbornice.
(3) Računovodske izkaze zbornice nadzira nadzorni odbor zbornice.
(4) Če so v okviru računovodskih izkazov zbornice tudi
sredstva, ki jih je za izvajanje javnih pooblastil zbornica pridobila iz
proračuna Republike Slovenije, računovodske izkaze zbornice nadzira in revidira
v delu pridobljenih proračunskih sredstev tudi pooblaščeni revizor, ki ga
imenuje Vlada Republike Slovenije.
74. člen
(skladi zbornice)
(1) Na podlagi splošnega akta o finančnem poslovanju
lahko skupščina zbornice ustanovi sklade za zagotavljanje potrebnih namenskih
sredstev.
(2) Skladi zbornice niso pravna oseba in poslujejo v
imenu in za račun zbornice.
(3) Rizični sklad zbornice upravlja upravni odbor
zbornice.
(4) Administrativno tehnična in druga opravila za sklade
zbornice zagotavljajo službe zbornice.
(5) Sklad zbornice iz zbranih sredstev v skladu s
finančnim načrtom zbornice zagotavlja manjkajoča sredstva za namen, določen v
načrtu poslovnega izida.
(6) Nadzor nad poslovanjem skladov zbornice opravlja
nadzorni odbor zbornice.
7. SPLOŠNI AKTI ZBORNICE
75. člen
(splošni akti zbornice, ki jih sprejema skupščina zbornice)
(1) Akti zbornice, ki jih sprejme skupščina zbornice,
so:
1.     
Statut Inženirske zbornice Slovenije,
2.     
Volilni pravilnik,
3.     
Kodeksi,
4.     
Disciplinski pravilnik,
5.     
Splošni akt o stalnem poklicnem usposabljanju pooblaščenih inženirjev,
6.     
Splošni akt o strokovnem nadzoru nad delom pooblaščenih inženirjev,
7.     
Splošni akt o strokovnem izpitu za pooblaščenega inženirja,
8.     
Splošni akt o postopkih vpisa in izbrisa iz imenika pooblaščenih inženirjev,
9.     
Splošni akt o finančnem poslovanju zbornice,
10.  
Splošni akt o plačevanju članarine in drugih prispevkov zbornici,
11.  
Poslovnik o delu organov in delovnih teles zbornice,
12.  
Pravila stroke o izdelavi projektne dokumentacije,
13.  
Drugi akti zbornice.
(2) Statut zbornice sprejme skupščina zbornice z
dvotretjinsko večino glasov vseh članov skupščine zbornice.
(3) Volilni pravilnik, kodeks pooblaščenih inženirjev,
etični kodeks vodij del in disciplinski pravilnik sprejme skupščina zbornice z
dvotretjinsko večino navzočih članov skupščine zbornice.
(4) Ostale akte sprejme skupščina z navadno večino
navzočih članov skupščine.
(5) Akti zbornice, ki jih sprejme skupščina zbornice, podpiše
predsednik zbornice.
76. člen
(splošni akti zbornice, ki jih sprejema upravni odbor
zbornice)
(1) Akti zbornice, ki jih sprejme upravni odbor
zbornice, so:
1.     
Splošni akt o podrobnejši obliki in sestavinah žiga ter logotipa
zbornice,
2.     
Splošni akt o obliki in vsebini enotnega žiga pooblaščenega inženirja in
vodje del,
3.     
Splošni akt o varovanju osebnih podatkov in poslovne tajnosti zbornice,
4.     
Splošni akt o organizaciji strokovno administrativnih služb in
sistemizaciji delovnih mest ter plačah zaposlenih v zbornici,
5.     
Splošni akt o izvajanju postopkov mediacij in arbitraž,
6.     
Merila in cenik za delo v zbornici in za zbornico,
7.     
Drugi akti zbornice.
(2) Akte sprejme upravni odbor zbornice z dvotretjinsko
večino glasov članov upravnega odbora zbornice.
(3) Akti zbornice, ki jih sprejme upravni odbor
zbornice, podpiše predsednik upravnega odbora zbornice.
77. člen
(objava splošnih aktov)
(1) Splošni akti iz 1. do 12. točke prvega odstavka
75. člena tega statuta in splošni akti iz 1., 2., 5. in 6. točke prvega
odstavka prejšnjega člena se objavijo na spletni strani zbornice.
(2) Statut zbornice ter njegove spremembe in dopolnitve
se objavijo v Uradnem listu Republike Slovenije.
(3) V Uradnem listu Republike Slovenije se objavijo tudi
splošni akt o strokovnem izpitu za pooblaščenega inženirja, splošni akt o
postopkih vpisa in izbrisa iz imenika pooblaščenih inženirjev, splošni akt o
stalnem poklicnem usposabljanju pooblaščenih inženirjev, splošni akt o
strokovnem nadzoru nad delom pooblaščenih inženirjev, disciplinski pravilnik
ter drugi splošni akti, s katerimi zbornica ureja zadeve, ki so z ZAID določene
kot javno pooblastilo.
78. člen
(statut)
Statut Inženirske zbornice Slovenije je temeljni akt
zbornice. Z njim morajo biti usklajeni vsi drugi akti zbornice.
79. člen
(splošni akti za izvrševanje javnih pooblastil)
Zbornica splošne akte iz 3., 4., 5. in 6. točke prvega
odstavka 75. člena, s katerimi ureja zadeve, ki so z zakonom določene kot javno
pooblastilo, pred objavo posreduje v mnenje ministrstvu. Statut, akt o določitvi
ustreznosti izobrazbe, splošni akt o postopkih vpisa in izbrisa iz imenika
pooblaščenih inženirjev in splošni akt o strokovnem izpitu za pooblaščenega
inženirja pa v soglasje.
80. člen
(spremembe splošnih aktov)
(1) Pobudo za spremembo ali dopolnitev splošnega akta
zbornice lahko poda vsak član zbornice, organ zbornice ali delovno telo
zbornice in jo je dolžan pisno utemeljiti.
(2) Tisti organ, ki je pooblaščen za sprejem akta, je o
pobudi dolžan razpravljati na svoji prvi naslednji seji in sprejeti ustrezno
stališče.
(3) Skupščina zbornice je o pobudi dolžna razpravljati,
če pobudo podpre upravni odbor zbornice, upravni odbor najmanj dveh matičnih
sekcij ali če tako predlaga najmanj trideset članov zbornice, ki imajo aktiven
poklicni naziv pooblaščeni inženir.
(4) Spremembe oziroma dopolnitve splošnega akta zbornice
se sprejema po postopku, ki je predpisan za sprejemanje le-teh.
8. JAVNOST DELOVANJA ZBORNICE
81. člen
(javnost delovanja zbornice)
(1) Delovanje zbornice je javno, kolikor drugače ne
določa zakon, ta statut ali drug splošni akt.
(2) Službe zbornice, organi in delovna telesa zbornice
morajo skrbeti za spoštovanje tajnosti osebnih podatkov ter preprečevati
nepooblaščen dostop do njih. Prav tako morajo kot poslovno skrivnost varovati
tudi listine in druge podatke, ki jih kot take razglasi oziroma določi
pristojni organ, ali podatke, ki so po zakonu, drugih predpisih, statutu in
splošnih aktih zbornice opredeljeni kot tajni.
(3) Upravni odbor zbornice sprejme splošni akt o
varovanju osebnih podatkov in poslovne tajnosti zbornice. Splošni akt določa
način ravnanja z osebnimi podatki ter vrste podatkov, ki so poslovna tajnost,
ter način ravnanja ter dostopa do teh podatkov.
(4) Vsak član zbornice je dolžan varovati poslovno
tajnost zbornice.
82. člen
(obveščanje članov zbornice)
(1) Zbornica ima uradno spletno stran, na kateri
objavlja dokumente, listine, poročila in ostalo, razen če bi se s tem poseglo v
tajnost osebnih ali poslovnih podatkov ali v interese zbornice ali matičnih
sekcij.
(2) Zbornica lahko izdaja tudi uradno revijo. Uradno
revijo se izdaja v tiskani obliki ali se jo objavlja na spletni strani
zbornice.
(3) Zbornica lahko člane obvešča tudi z elektronskimi
sporočili.
(4) Namen spletne strani, revije in elektronskih
sporočil je obveščanje članov zbornice o dejavnosti zbornice in poklicu.
(5) Za vodenje uradne spletne strani in uradne revije
zbornice je odgovoren upravni odbor zbornice, ki lahko imenuje glavnega
urednika.
9. PRENEHANJE ZBORNICE
83. člen
(način prenehanja zbornice)
(1) Zbornica lahko preneha:
-       
s sklepom skupščine zbornice, ki mora biti sprejet najmanj s
tričetrtinsko večino glasov vseh članov skupščine,
-       
zaradi uvedbe stečajnega postopka v skladu s predpisi, ki urejajo stečaj
pravnih oseb,
-       
zaradi uvedbe likvidacijskega postopka v skladu s predpisi, ki urejajo
likvidacijo pravnih oseb,
-       
z združitvijo s kakšno drugo zbornico.
(2) V primerih iz druge in tretje alineje prejšnjega
odstavka izvede postopek prenehanja zbornice sodišče.
(3) Za postopek prenehanja zbornice se smiselno uporabljajo
določbe zakona, ki ureja gospodarske družbe, in zakona, ki ureja postopke
prisilnega prenehanja gospodarskih družb.
84. člen
(razdelitev premoženja zbornice)
Če zbornica preneha obstajati, pripada premoženje, ki
preostane po poplačilu upnikov in vračilu deležev v likvidacijskem ali
stečajnem postopku, članom zbornice. Ta sredstva se med člane razdelijo
sorazmerno.

Statut Inženirske zbornice Slovenije (Uradni
list RS, št. 37/18) vsebuje naslednje prehodne in
končne določbe:
»10. PREHODNE IN KONČNE DOLOČBE
85. člen
(žig pooblaščenega
inženirja)
(1) Pooblaščeni inženir z aktivnim poklicnim nazivom se
do 1. januarja 2021 izkazuje z žigom pooblaščenega inženirja, ki ga izda
zbornica. Po tem datumu pooblaščeni inženir z aktivnim poklicnim nazivom lahko
uporablja žig pooblaščenega inženirja, v kolikor to sam želi.
(2) Pooblaščeni inženir s poklicnim nazivom v mirovanju
ne sme uporabljati žiga pooblaščenega inženirja in ga deponira pri službah
zbornice ter s tem doseže mirovanje statusa pooblaščenega inženirja.
86. člen
(posamezniki z omejenim
pooblastilom, vpisani v imenik pooblaščenih inženirjev)
(1) Člani zbornice so tudi posamezniki, ki so v skladu s
četrtim in šestim odstavkom 55. člena ZAID vpisani v imenik pooblaščenih
inženirjev z omejenim pooblastilom.
(2) Določbe tega statuta, ki veljajo za pooblaščene
inženirje, se uporabljajo tudi za posameznike iz prejšnjega odstavka tega
člena.
87. člen
(veljavnost mandatov)
(1) Skupščina zbornice, predsednik zbornice, upravni
odbor zbornice, disciplinski organi zbornice, nadzorni odbor zbornice, komisija
za strokovne izpite, komisija za izobraževanje in upravni odbori matičnih
sekcij, izvoljeni oziroma imenovani po določbah statuta iz leta 2004,
opravljajo svoje funkcije oziroma naloge do konstitutivne seje nove skupščine,
ki bo izvoljena po določbah tega statuta.
(2) Skupščina zbornice, izvoljena po določbah tega
statusa, mora biti konstituirana najkasneje do 31. decembra 2020.
(3) Skupščina zbornice na prvi seji po uveljavitvi tega
statuta izmed svojih članov izvoli predsednika skupščine.
(4) Predsednik zbornice razpiše volitve za člane volilne
komisije najkasneje do 1. septembra 2019.
(5) Dosedanji funkcionarji disciplinske komisije postanejo
z dnem uveljavitve tega statuta funkcionarji disciplinskega sodišča. Dosedanji
predsednik disciplinske komisije z dnem uveljavitve tega statuta preneha
opravljati naloge predsednika disciplinske komisije.
(6) Ne glede na prejšnji odstavek opravljajo člani
disciplinske komisije in člani disciplinskega sodišča, izvoljeni v skladu s
Statutom Inženirske zbornice Slovenije (Uradni list RS, št. 78/04), svoje
funkcije v disciplinskih postopkih, začetih na podlagi določb Disciplinskega
pravilnika z dne 15. 6. 2010, do zaključka teh disciplinskih postopkov.
(7) Upravni odbor zbornice imenuje strokovni svet in
svoja predstavnika v skupnem koordinacijskem telesu obeh zbornic v treh mesecih
od uveljavitve tega statuta.
(8) Z dnem uveljavitve tega statuta prenehajo funkcije
vsem drugim funkcionarjem zbornice, ki so bili izvoljeni ali imenovani v skladu
s Statutom Inženirske zbornice Slovenije (Uradni list RS, št. 78/04).
88. člen
(veljavnost, sprejem in
uskladitev drugih splošnih aktov)
(1) Kodeks poklicne etike IZS z dne
15. 6. 2010 in kodeks kakovosti IZS z dne 13. 12. 2011 ostaneta
še naprej v veljavi in se ju šteje kot kodeks pooblaščenih inženirjev.
(2) Pravilnik o podrobnejši obliki in sestavinah žiga
ter logotipa zbornice z dne 3. 2. 2005 ostane še naprej v veljavi in se ga
šteje kot splošni akt po 1. točki prvega odstavka 76. člena tega statuta.
(3) Pravilnik o organizaciji strokovno administrativnih
služb in sistemizaciji delovnih mest z dne 22. 3. 2007 z dopolnitvami
z dne 14. 2. 2008, 23. 12. 2010 in 21. 11. 2017 ostane še naprej
v veljavi in se ga šteje kot splošni akt po 4. točki prvega odstavka 76.
člena tega statuta.
(4) Poslovnik o delu skupnega koordinacijskega telesa z
dne 18. 11. 2004 ostane še naprej v veljavi in se ga šteje kot poslovnik
po šestem odstavku 63. člena tega statuta.
(5) Zbornica sprejme splošni akt o obliki in vsebini
enotnega žiga pooblaščenega inženirja in vodje del, o plačevanju članarine in
drugih prispevkov zbornici ter poslovnik o delu organov in delovnih teles
zbornice v šestih mesecih od uveljavitve tega statuta.
(6) Zbornica sprejme splošni akt o finančnem poslovanju
zbornice, volilni pravilnik, splošni akt o varovanju osebnih podatkov in
poslovne tajnosti zbornice ter merila in cenik za delo v zbornici in za
zbornico v enem letu od uveljavitve tega statuta.
(7) Z dnem uveljavitve tega statuta prenehajo veljati
naslednji akti, ki pa se do uveljavitve aktov iz prejšnjih dveh odstavkov,
uporabljajo še naprej, kolikor niso v nasprotju z zakonom in tem statutom:
-       
Pravilnik o finančno računovodski službi z dne 19. 10. 2004, z
dopolnitvijo z dne 15. 12. 2015,
-       
Pravilnik o plačevanju članarine in drugih prispevkov zbornici z dne
13. 12. 2011, s spremembo in dopolnitvijo z dne 15. 12. 2015,
-       
Pravilnik o varstvu osebnih podatkov z dne 31. 5. 2007, s
spremembami z dne 17. 5. 2012 in 3. 9. 2013,
-       
Pravilnik o obliki in vsebini izkaznice in enotnega žiga pooblaščenih
inženirjev (Uradni list RS, št. 51/04, 60/05, 73/05 in 55/11),
-       
Akt o podatkih služb za opravljanje javnih pooblastil, ki štejejo za poslovno
skrivnost z dne 8. 12. 1997,
-       
Poslovnik o delu skupščine z dne 19. 10. 2004,
-       
Poslovnik o delu upravnega odbora zbornice z dne 13. 12. 2011,
-       
Poslovnik o delu nadzornega odbora z dne 13. 12. 2011,
-       
Poslovnik o delu matičnih sekcij z dne 24. 11. 2011,
-       
Cenik za povračilo stroškov del v organih zbornice, matičnih sekcijah in
delovnih telesih zbornice z dne 26. 10. 2006.
(8) Z dnem uveljavitve tega statuta prenehajo veljati
naslednji akti zbornice:
-       
Statut Inženirske zbornice Slovenije (Uradni list RS, št. 78/04),
-       
Pravilnik o članstvu v zbornici z dne 19. 10. 2004,
-       
Pravilnik o vodenju postopkov po ZPKEU glede reguliranih poklicev po
ZGO-1 z dne 17. 5. 2012,
-       
Pravilnik o vodenju postopkov po ZGeoD-1 z dne 17. 5. 2012,
-       
Poslovnik o delu komisije za statut in poslovnik skupščine z dne
13. 12. 2011,
-       
Poslovnik o izvajanju natečajev z dne 30. 6. 2005.
89. člen
(začetek veljavnosti)
Ta statut se objavi v Uradnem listu Republike Slovenije in
začne veljati naslednji dan po objavi.«.

Spremembe in dopolnitve Statuta Inženirske
zbornice Slovenije (Uradni list RS, št. 68/19) vsebujejo naslednjo končno
določbo:
»4. člen
Ta statut začne veljati naslednji dan po objavi v Uradnem
listu Republike Slovenije.«.

Spremembe
Statuta Inženirske zbornice Slovenije (Uradni list RS, št. 26/22)
vsebujejo naslednjo končno določbo:
»3. člen
Ta statut začne veljati naslednji dan po objavi v Uradnem
listu Republike Slovenije.«.

Dopolnitev
Statuta Inženirske zbornice Slovenije (Uradni list RS, št. 43/22)
vsebuje naslednjo končno določbo:
»2. člen
(začetek veljavnosti)
Ta dopolnitev statuta začne veljati naslednji dan po objavi v
Uradnem listu Republike Slovenije.«.