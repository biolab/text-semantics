I. UVODNA DOLOČBA
1. člen
(ustanovitev Agencije)
(1) Agencija za javni nadzor nad revidiranjem (v
nadaljnjem besedilu: Agencija) je javna agencija in je bila skladno z Zakonom o
revidiranju (Uradni list RS, št. 65/08, 63/13 – ZS-K in 84/18; v nadaljnjem
besedilu: ZRev-2) ustanovljena 15. 7. 2008.
(2) Agencija je začela delovati 1. 3. 2009.
(3) S tem sklepom se podrobneje ureja delovanje
Agencije.
II. STATUSNE DOLOČBE
2. člen
(pravna osebnost in ustanoviteljstvo)
(1) Agencija je pravna oseba javnega prava s pravicami,
obveznostmi in odgovornostmi, določenimi z ZRev-2, Zakonom o javnih agencijah
(Uradni list RS, št. 52/02, 51/04 – EZ-A in 33/11 – ZEKom-C; v nadaljnjem
besedilu: ZJA) in s tem sklepom.
(2) Ustanoviteljica Agencije je Republika Slovenija,
ustanoviteljske pravice in obveznosti izvršuje Vlada Republike Slovenije (v
nadaljnjem besedilu: vlada).
(3) Ustanoviteljica zagotovi Agenciji potrebne prostore,
opremo in sredstva za začetek dela. Prostori in oprema ostanejo v lasti
ustanoviteljice in se prenesejo v uporabo in upravljanje Agencije.
3. člen
(ime in žig Agencije)
(1) Ime agencije je: Agencija za javni nadzor nad
revidiranjem.
(2) Skrajšano ime Agencije je: ANR.
(3) Angleški prevod imena Agencije je: Agency for Public
Oversight of Auditing.
(4) Skrajšano ime Agencije v angleškem jeziku je: APOA.
(5) Agencija ima žig okrogle oblike s premerom štiri
centimetre z naslednjim besedilom v koncentričnih krogih: Republika Slovenija,
Agencija za javni nadzor nad revidiranjem. V sredini je državni grb. Žig
Agencije je enobarven. Agencija lahko uporablja pomanjšan žig s premerom dva
centimetra z enako vsebino.
(6) Agencija lahko pri svojem poslovanju uporablja znak
oziroma logotip. Vsebino, obliko in velikost znaka oziroma logotipa Agencije
določi direktor Agencije.
4. člen
(sedež Agencije)
Sedež Agencije je v Ljubljani.
III. NAMEN, DEJAVNOST IN NALOGE AGENCIJE
5. člen
(namen Agencije)
(1) Agencija je ustanovljena za izvajanje nadzora nad
revidiranjem in ocenjevanjem vrednosti z namenom, da se zagotovi strokoven in
neodvisen javni nadzor.
(2) Pri izvajanju nalog je Agencija samostojna in
neodvisna.
6. člen
(dejavnosti Agencije)
Glavna dejavnost Agencije ima skladno z Uredbo o standardni klasifikaciji
dejavnosti (Uradni list RS, št. 69/07 in 17/08) šifro in naziv 84.110 Splošna
dejavnost javne uprave.
7. člen
(naloge Agencije)
Agencija za izvajanje javnega nadzora nad revidiranjem in
ocenjevanjem vrednosti opravlja naslednje naloge: 
-       
opravlja nadzor nad kakovostjo dela revizijskih družb, pooblaščenih
revizorjev in pooblaščenih ocenjevalcev vrednosti, 
-       
odloča v postopkih nadzora nad kakovostjo dela revizijskih družb,
pooblaščenih revizorjev in pooblaščenih ocenjevalcev vrednosti ter izreka
ukrepe nadzora, 
-       
opravlja naloge pristojnega organa za nadzor nad izvajanjem Uredbe (EU)
št. 537/2014 Evropskega parlamenta in Sveta z dne 16. aprila 2014 o
posebnih zahtevah v zvezi z obvezno revizijo subjektov javnega interesa in
razveljavitvi Sklepa Komisije 2005/909/ES (UL L št. 158 z dne 27. 5. 2014,
str. 77), 
-       
nadzira Slovenski inštitut za revizijo pri načrtovanju in izvajanju
nadzora pooblaščenih ocenjevalcev vrednosti, 
-       
zagotavlja slovenske prevode Mednarodnih revizijskih standardov, 
-       
sprejema druga pravila revidiranja (standardov revidiranja, etičnih
poklicnih standardov; standardov obvladovanja kakovosti revidiranja), 
-       
sprejema hierarhijo pravil revidiranja, ki niso predpisi, 
-       
nadzira sprejetje pravil ocenjevanja vrednosti ter določanje hierarhije
pravil ocenjevanja vrednosti, 
-       
določa strokovna znanja in izkušnje, potrebne za opravljanje nalog
pooblaščenega revizorja ter preizkus strokovnih znanj, 
-       
organizira izobraževanja za pridobitev naziva pooblaščeni revizor in
nadzira izobraževanja za pridobitev naziva pooblaščeni ocenjevalec vrednosti, 
-       
izvaja preizkuse strokovnih znanj za pridobitev strokovnih znanj za
opravljanje nalog pooblaščenega revizorja, 
-       
izdaja dovoljenja za opravljanje dejavnosti revidiranja in nalog
pooblaščenega revizorja ter opravlja registracijo zakonitih revizorjev,
revizijskih podjetij, revizorjev tretjih držav in revizijskih subjektov tretjih
držav, 
-       
nadzira izdajo dovoljenj za opravljanje nalog pooblaščenega ocenjevalca
vrednosti ter registracijo zakonitih revizorjev in revizijskih družb tretjih
držav, 
-       
vodi registre revizijskih družb, revizijskih podjetij, revizijskih
subjektov tretjih držav in pooblaščenih revizorjev ter v skladu z zakonom
objavlja akte o ukrepih nadzora, 
-       
organizira stalno dodatno strokovno izobraževanje pooblaščenih
revizorjev in nadzira stalno dodatno strokovno izobraževanje pooblaščenih
ocenjevalcev vrednosti, 
-       
zagotavlja kakovost dela pooblaščenih revizorjev in revizijskih družb, 
-       
lahko oblikuje priporočila za zagotovitev kakovosti izvajanja revizij
posameznih vrst revizijskih subjektov, 
-       
proučuje pobude drugih nadzornih organov in zainteresiranih oseb za
izboljšanje in razvoj kakovosti revidiranja, 
-       
sodeluje z drugimi regulativnimi organi v Republiki Sloveniji in s
sorodnimi mednarodnimi institucijami s področja revidiranja oziroma nadzora nad
revidiranjem za izvajanje pristojnosti iz zakona, 
-       
zagotavlja javnost dela tako, da na svojih spletnih straneh objavi letni
načrt dela, letno poročilo, poročilo o pregledu kakovosti revidiranja in
ocenjevanja vrednosti z glavnimi ugotovitvami pregleda in poročilo o ukrepih
Agencije in izrečenih sankcijah, 
-       
druge naloge, določene z zakonom ali drugimi predpisi.
IV. ORGANI AGENCIJE
8. člen
(organi Agencije)
Organa Agencije sta direktor in strokovni svet Agencije.
9. člen
(direktor in člani strokovnega sveta Agencije)
(1) Direktorja in člane strokovnega sveta se imenuje za
šest let in so lahko ponovno imenovani.
(2) Pogodbo o zaposlitvi z direktorjem Agencije na
podlagi pooblastila vlade sklene minister, pristojen za finance.
(3) Strokovni svet Agencije sestavlja devet članov, ki
jih imenuje vlada, na predlog ministra, pristojnega za finance.
(4) Člane predlagajo v imenovanje ministru, pristojnemu
za finance:
-       
Agencija za trg vrednostnih papirjev,
-       
Banka Slovenije,
-       
Agencija za zavarovalni nadzor,
-       
Slovenski inštitut za revizijo,
-       
Ljubljanska borza,
-       
ministrstvo, pristojno za gospodarstvo,
-       
ministrstvo, pristojno za finance,
-       
Univerza v Ljubljani ali v Mariboru.
10. člen
(pristojnost in odgovornost direktorja)
(1) Direktor vodi, zastopa in predstavlja Agencijo pri
uresničevanju njenih pristojnosti in odgovornosti.
(2) Direktor zastopa Agencijo tudi pri sodelovanju z
drugimi nadzornimi organi držav članic in pri sodelovanju na ravni Evropske
unije v nadzornem delovanju ter pri sodelovanju z nadzornimi organi tretjih
držav po načelu vzajemnosti.
(3) Direktor vladi na njeno zahtevo predloži poročilo o
delovanju in poslovanju Agencije ter izvrševanju nalog iz pristojnosti Agencije.
11. člen
(pristojnost strokovnega sveta Agencije)
Strokovni svet opravlja naslednje naloge:
-       
odloča o soglasjih, ukrepih nadzora in drugih posamičnih zadevah, o
katerih v skladu z zakonom odloča Agencija, če v njem ali drugem zakonu ni
določeno drugače;
-       
sprejema predpise, kadar zakon določa, da tak akt sprejme Agencija;
-       
sprejema poslovnik Agencije;
-       
sprejema strateški in letni načrt dela Agencije;
-       
sprejema letno poročilo Agencije;
-       
daje načelna mnenja k posameznim zadevam, o katerih odloča direktor;
-       
obravnava splošna vprašanja kakovosti revidiranja;
-       
proučuje pobude drugih nadzornih organov in zainteresiranih oseb za
izboljšanje in razvoj kakovosti revidiranja;
-       
obravnava druga strokovna vprašanja s področja pristojnosti dela
Agencije.
V. FINANCIRANJE
12. člen
(financiranje Agencije)
(1) Agencija pridobiva sredstva za opravljanje svojih nalog
iz: 
-       
državnega proračuna na podlagi pogodbe z ministrstvom, pristojnim za
finance, 
-       
prihodkov po tarifi in 
-       
drugih virov v skladu s predpisi.
(2) Prihodki Agencije so namenjeni izvajanju dejavnosti
in nalog Agencije, določenih v ZRev-2, tem sklepu, v pogodbah iz prve alineje
prejšnjega odstavka, zagotavljanju pogojev za delovanje Agencije in
financiranju odhodkov, povezanih s tekočim poslovanjem Agencije, kot so stroški
dela, stroški materiala in storitev, stroški amortizacije in drugi stroški.
(3) Presežek prihodkov nad odhodki lahko Agencija
skladno z določbami ZJA uporabi za opravljanje in razvoj dejavnosti, za plačilo
delovne uspešnosti zaposlenih v Agenciji v skladu z zakonom ali ga vplača v
državni proračun.
(4) O uporabi presežka prihodkov nad odhodki in o
pokrivanju presežka odhodkov nad prihodki odloča strokovni svet Agencije, na
predlog direktorja Agencije, v soglasju z vlado.
VI. RAZMERJE DO USTANOVITELJICE IN DRUGIH SUBJEKTOV
13. člen
(program dela in finančni načrt)
(1) Agencija pripravi letni načrt dela in finančni načrt
za tekoče leto ter ga predloži v soglasje ministrstvu, pristojnemu za finance,
v skladu z veljavno zakonodajo.
(2) Letni načrt dela Agencije določa cilje in naloge
Agencije, ki jih bo Agencija zasledovala in opravljala v posameznem letu.
14. člen
(poročanje)
(1) Agencija najpozneje do 28. februarja tekočega
leta pripravi letno poročilo za preteklo leto in ga predloži ministrstvu,
pristojnemu za finance.
(2) Ministrstvo, pristojno za finance, prejeto letno
poročilo Agencije za preteklo leto predloži v obravnavo vladi.
(3) Vlada predloži letno poročilo Agencije v obravnavo
Državnemu zboru Republike Slovenije.
(4) Direktor Agencije ob letnem poročilu Agencije poroča
ustanovitelju tudi o doseganju ciljev in pričakovanih rezultatov dela
direktorja Agencije.
15. člen
(javnost dela)
Za javnost dela je odgovoren direktor Agencije.
VII. SPLOŠNI AKTI AGENCIJE
16. člen
(akti Agencije)
(1) Splošna akta Agencije, ki ju sprejme strokovni svet
Agencije, sta:
-       
poslovnik Agencije,
-       
pravilnik o notranji organizaciji in sistemizaciji delovnih mest.
(2) Akte, ki urejajo področje razporeditve delovnega
časa, varovanja osebnih podatkov, finančnega poslovanja ipd., skladno s
predpisi, s katerimi se urejajo vprašanja, pomembna za delo in poslovanje
Agencije, sprejme direktor Agencije.
(3) Agencija izdaja tudi Tarifo o nadomestilih stroškov
postopkov Agencije (v nadaljnjem besedilu: tarifa). Tarifa oziroma njene
spremembe se objavijo v Uradnem listu Republike Slovenije. Agencija mora pred objavo
pridobiti soglasje vlade k tarifi oziroma njenim spremembam.
VIII. NADZOR
17. člen
(nadzor nad porabo sredstev)
Nadzor nad zakonitostjo, namembnostjo, učinkovito in uspešno
porabo sredstev Agencije opravlja Računsko sodišče Republike Slovenije.
18. člen
(nadzor nad delom in poslovanjem Agencije)
(1) Nadzor nad zakonitostjo, učinkovitostjo in
uspešnostjo dela Agencije ter nad izvajanjem predpisov, ki urejajo javne
finance, predpisov, ki urejajo finančno, materialno in računovodsko poslovanje
Agencije, zakonitostjo, namenskostjo in smotrnostjo uporabe sredstev,
pridobljenih iz proračuna, ter nad upravljanjem s premoženjem v lasti ali
uporabi Agencije opravlja ministrstvo, pristojno za finance.
(2) Nadzor nad izvajanjem predpisov o upravnem postopku,
poslovnem času, uradnih urah, poslovanju s strankami, poslovanju z
dokumentarnim gradivom in zagotavljanju javnosti delovanja Agencije opravlja
ministrstvo, pristojno za upravo.
IX. ODGOVORNOST ZA OBVEZNOSTI AGENCIJE
19. člen
(odgovornost za obveznosti Agencije)
(1) Agencija je odgovorna za svoje obveznosti z vsem
svojim premoženjem.
(2) Ustanovitelj je odgovoren za obveznosti Agencije, če
Agencija ne bi mogla poravnati obveznosti iz svojega premoženja ali če bi bilo
s poravnavo obveznosti resno ogroženo opravljanje nalog Agencije.

Sklep o ustanovitvi Agencije za javni nadzor
nad revidiranjem (Uradni list RS, št. 6/16) vsebuje naslednjo končno določbo:
»X. KONČNA DOLOČBA
20. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
ustanovitvi Agencije za javni nadzor nad revidiranjem (Uradni list RS, št.
11/19) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.«.