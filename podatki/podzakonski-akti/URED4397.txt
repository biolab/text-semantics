1. SPLOŠNE DOLOČBE
1. člen
Ta uredba določa vodovarstveno območje za
vodno telo vodonosnikov Rižane (v nadaljnjem besedilu: vodovarstveno območje),
ki se uporablja za oskrbo prebivalstva s pitno vodo in se nahaja na območju
občin Hrpelje - Kozina, Ilirska Bistrica in Mestne občine Koper, ter
vodovarstveni režim in roke, v katerih morajo lastniki ali drugi posestniki
nepremičnin na tem območju svoje delovanje prilagoditi določbam te uredbe.
2. člen
(1) Vodovarstveno območje sestavljajo
območja zajetij in notranja območja, ki so prikazana na publikacijski karti v
prilogi 1, ki je sestavni del te uredbe.
(2) Območja zajetij so prikazana na
publikacijski karti iz prejšnjega odstavka ter označena z belo barvo in oznako
»0«. Določena so okoli zajetih izvirov in črpalnih vrtin ter so navedena na
seznamu iz priloge 4, ki je sestavni del te uredbe. Zajeti izviri so prikazani
z znakom, ki je pravokotnik modre barve, in črpalne vrtine z znakom, ki je krog
modre barve.
(3) Notranja območja so na
publikacijski karti iz prvega odstavka tega člena označena na naslednji način:
-      
najožja območja z oranžno barvo in oznako »VVO
I«,
-      
ožja območja z rumeno barvo in oznako »VVO II«
in
-      
širše območje z zeleno barvo in oznako »VVO
III«.
3. člen
(1) Meje vodovarstvenega območja,
območja zajetij in notranjih območij so poligoni, določeni v digitalni obliki
kot poseben sloj geografskega informacijskega sistema in prikazani na karti, ki
jo v izvirniku hrani ministrstvo, pristojno za vode (v nadaljnjem besedilu:
ministrstvo).
(2) Seznam zemljiških parcel (v
nadaljnjem besedilu: parcele) na vodovarstvenem območju je naveden v prilogi 2,
ki je sestavni del te uredbe. Seznam parcel je povzet po digitalnem zemljiškem
katastru iz marca 2007, ki ga vodi Geodetska uprava Republike Slovenije.
(3) Parcele na vodovarstvenem območju
se ne smejo združevati s parcelami, ki imajo drugačen vodovarstveni režim, ali
s parcelami zunaj vodovarstvenega območja.
2. UKREPI, PREPOVEDI IN OMEJITVE ZA RABO VODE
4. člen
(1) Na najožjem vodovarstvenem območju
je prepovedana raba podzemne vode iz vodnih virov, ki se varujejo s to uredbo,
razen za javno oskrbo s pitno vodo.
(2) Na ožjem in širšem vodovarstvenem
območju se lahko podeli vodna pravica za rabo vode iz vodnih virov, ki se
varujejo s to uredbo, če to ne vpliva na količino in kakovost vode, ki se rabi
ali je namenjena za javno oskrbo s pitno vodo.
3. UKREPI, PREPOVEDI IN OMEJITVE ZA GRADNJO
3.1. Splošno
5. člen
(1) Na območju zajetja je prepovedana
gradnja, razen gradnje, ki je namenjena za javno oskrbo s pitno vodo in je zanjo
pridobljeno vodno soglasje.
(2) Na območju zajetja je prepovedano
opravljanje dejavnosti, ki bi lahko vplivale na spremembo lastnosti ali
kakovost pitne vode.
6. člen
(1) Na notranjih območjih sta
prepovedani gradnja in izvedba gradbenih del, ki sta v tabelah 1.1, 1.2 in 1.3 priloge 3, ki je sestavni del te uredbe, označeni z oznako »–«.
(2) Na najožjih vodovarstvenih
območjih je prepovedano odvajati komunalno odpadno vodo in industrijsko odpadno
vodo neposredno v površinske vode ali neposredno oziroma posredno v podzemne
vode.
(3) Ne glede na določbe prvega
odstavka tega člena je na notranjih območjih dovoljena rekonstrukcija
stanovanjskih ali nestanovanjskih stavb iz tabele 1.1 priloge 3 te uredbe in se
lahko izda vodno soglasje, če se ne spremeni namembnost objekta oziroma če
sprememba namembnosti objekta ne pomeni povečanja tveganja za onesnaženje
vodnega telesa.
(4) Ne glede na določbe prvega
odstavka tega člena je na notranjih območjih dovoljena rekonstrukcija
obstoječih ali gradnja novih vojaških objektov, objektov za potrebe zaščite in
reševanja ob naravnih in drugih nesrečah in objektov za varnost, če se pri
rekonstrukciji ne spremenita velikost in namembnost objekta in če sprememba
rabe objekta ali gradnja novega objekta ne pomeni povečanja tveganja za
onesnaženje vodnega telesa in če je pri rekonstrukciji ali gradnji novega
objekta k projektnim rešitvam iz projekta za pridobitev gradbenega dovoljenja
po predpisih o graditvi objektov izdano vodno soglasje.
(5) Ne glede na določbe prvega
odstavka tega člena so na notranjih območjih dovoljena vzdrževalna dela v javno
korist na državnih cestah v skladu s predpisi, ki urejajo javne ceste, in
predpisi, ki urejajo graditev objektov, in se za izvajanje teh del lahko izda
vodno soglasje, če so zagotovljeni zaščitni ukrepi, s katerimi se preprečijo
negativni vplivi na stanje površinskih in podzemnih voda.
(6) Ne glede na določbe prvega
odstavka tega člena so na notranjih območjih dovoljena vzdrževalna dela in
investicijska vzdrževalna dela ter vzdrževalna dela v javno korist na
železniški infrastrukturi v skladu s predpisi, ki urejajo graditev objektov, in
se za izvajanje teh del lahko izda vodno soglasje, če so zagotovljeni zaščitni
ukrepi, s katerimi se preprečijo negativni vplivi na stanje površinskih in
podzemnih voda.
(7) Ne glede na določbe prvega
odstavka tega člena so na notranjih območjih dovoljena vzdrževalna dela in
investicijska vzdrževalna dela ter vzdrževalna dela zaradi zagotavljanja
varnosti, rednosti in nemotenosti zračnega prometa na letališki infrastrukturi
in objektih, sistemih in napravah navigacijskih služb zračnega prometa (v
nadaljnjem besedilu: letalski navigacijski objekti) v skladu s predpisi, ki
urejajo letalstvo, in predpisi, ki urejajo graditev objektov, in se za
izvajanje teh del lahko izda vodno soglasje, če so zagotovljeni zaščitni
ukrepi, s katerimi se preprečijo negativni vplivi na stanje površinskih in
podzemnih voda.
(8) Ne glede na določbe prvega
odstavka tega člena je na notranjih območjih dovoljena odstranitev objektov ob
hkratni ukinitvi internega kanalizacijskega omrežja.
7. člen
(1) Na notranjih območjih je dovoljena
gradnja, ki je v tabelah 1.1, 1.2 in 1.3 priloge 3 te uredbe označena z oznako
»+«.
(2) Za gradnjo na notranjih območjih,
ki je v tabelah 1.1, 1.2 in 1.3 priloge 3 te uredbe označena z oznako »pd«, je
treba pridobiti vodno soglasje.
(3) Na notranjih območjih je dovoljena
gradnja, ki je v tabelah 1.1, 1.2 in 1.3 priloge 3 te uredbe označena z oznako
»pp«, če so v projektnih rešitvah iz projekta za pridobitev gradbenega
dovoljenja načrtovani zaščitni ukrepi, za katere je iz izsledkov analize
tveganja za onesnaženje razvidno, da je tveganje za onesnaženje zaradi te
gradnje sprejemljivo, k projektnim rešitvam za gradnjo in izvedbo zaščitnih
ukrepov pa je izdano vodno soglasje.
(4) Na notranjih območjih je dovoljena
gradnja, ki je v tabelah 1.1 in 1.2 priloge 3 te uredbe označena z oznako
»pip«, če gre za gradnjo infrastrukture v skladu z državnim prostorskim načrtom
ali občinskim podrobnim prostorskim načrtom, ki je bil sprejet v skladu s
predpisi o urejanju prostora in za katerega je izvedena celovita presoja
vplivov na okolje ter pridobljeno soglasje v skladu s predpisi, ki urejajo
varstvo okolja. Sprejemljivost vplivov objekta infrastrukture na vodni režim in
stanje vodnega telesa ter vplive zaščitnih ukrepov na zmanjšanje tveganja za
onesnaženje preverja ministrstvo na podlagi izsledkov analize tveganja za
onesnaženje v postopku izdaje mnenja k državnemu prostorskemu načrtu ali
občinskemu podrobnemu prostorskemu načrtu.
(5) Ne glede na določbe drugega
odstavka tega člena za gradnjo na območju, ki se ureja z državnim prostorskim
načrtom ali občinskim podrobnim prostorskim načrtom, ministrstvo preveri
sprejemljivost vplivov objekta na vodni režim in stanje vodnega telesa v
postopku izdaje mnenja k državnemu prostorskemu načrtu ali občinskemu
podrobnemu prostorskemu načrtu v skladu s predpisi o urejanju prostora.
(6) Ne glede na določbe tretjega
odstavka tega člena za gradnjo na območju, ki se ureja z državnim prostorskim
načrtom ali občinskim podrobnim prostorskim načrtom, ministrstvo preveri
sprejemljivost vplivov objekta na vodni režim in stanje vodnega telesa ter
vplive zaščitnih ukrepov na zmanjšanje tveganja za onesnaženje v postopku
izdaje mnenja k državnemu prostorskemu načrtu ali občinskemu podrobnemu
prostorskemu načrtu.
8. člen
(1) Vodno soglasje se izda za gradnjo
na notranjih območjih, če so upoštevane prepovedi in pogoji glede odvajanja
odpadnih voda v skladu s predpisi, ki urejajo emisijo snovi pri odvajanju
odpadnih voda.
9. člen
(1) Ne glede na določbe prvega
odstavka 6. člena te uredbe je na notranjih območjih gradnja dovoljena in se
zanjo lahko izda vodno soglasje za prenosni plinovod izključno za zemeljski
plin v skladu s predpisi, ki urejajo tehnične pogoje za graditev, obratovanje
in vzdrževanje plinovodov z delovnim tlakom nad 16 barov, ter standardom SIST
EN 1594, če je iz izsledkov analize tveganja za onesnaženje razvidno, da je
tveganje za onesnaženje zaradi te gradnje in izvajanja gradbenih del
sprejemljivo.
(2) Ne glede na oznako »pip« iz tabele
1.1 priloge 3 te uredbe je na notranjih območjih gradnja dovoljena in se zanjo
lahko izda vodno soglasje za glavne in regionalne ceste ter glavne in
regionalne železniške proge, če gradnja in izvedba gradbenih del sama po sebi
ne dosega ali ne presega pragov, določenih po predpisih o vrstah posegov v
okolje, za katere je treba izvesti presojo vplivov na okolje, in če so v
projektnih rešitvah projekta za pridobitev gradbenega dovoljenja načrtovani
zaščitni ukrepi, za katere je iz izsledkov analize tveganja za onesnaženje
razvidno, da je tveganje za onesnaženje zaradi te gradnje in izvajanja
gradbenih del sprejemljivo.
(3) Ne glede na določbe prvega
odstavka 6. člena te uredbe je na notranjih območjih dovoljena gradnja letališč
za javne potrebe za helikopterje s premerom do 40 m v skladu s predpisi, ki urejajo letalstvo, in predpisi, ki urejajo graditev objektov, in se za
gradnjo lahko izda vodno soglasje, če so v projektnih rešitvah projekta za
pridobitev gradbenega dovoljenja načrtovani zaščitni ukrepi, za katere je iz
izsledkov analize tveganja za onesnaženje razvidno, da je tveganje za
onesnaženje zaradi te gradnje in izvajanja gradbenih del sprejemljivo.
10. člen
(1) Ne glede na določbe prvega odstavka 6.
člena te uredbe je na najožjih vodovarstvenih območjih za gradnjo avtoceste,
hitre ceste, glavne, regionalne in lokalne ceste ter glavne in regionalne
železniške proge dovoljeno izvajanje gradbenih del, navedenih v tabeli 1.2
priloge 3 te uredbe pod zaporednima številkama 1 in 14, in se lahko izda vodno soglasje, če so v projektnih rešitvah projekta za pridobitev
gradbenega dovoljenja načrtovani zaščitni ukrepi, za katere je iz rezultatov
analize tveganja za onesnaženje razvidno, da je tveganje za onesnaženje zaradi
izvajanja gradbenih del sprejemljivo.
(2) Ne glede na določbe 6. člena te uredbe
je na širšem vodovarstvenem območju dovoljena gradnja železniške proge s
pripadajočimi predori ter z njimi povezanimi ureditvami in napravami, če je
gradnja v skladu s predpisi, ki urejajo umeščanje 2. tira železniške proge na
odseku Divača–Koper v prostor, in se izda vodno soglasje, če je iz analize
tveganja za onesnaženje razvidno, da je to tveganje zaradi gradnje in izvajanja
gradbenih del sprejemljivo, in so zagotovljeni zaščitni ukrepi, s katerimi se
preprečijo negativni vplivi na stanje površinskih in podzemnih voda, ter če so
upoštevani naslednji posebni pogoji: 
-      
predori morajo biti vodotesni. Preprečeno mora
biti vsakršno izpiranje ali izcejanje onesnaževal iz predorov v podzemno vodo; 
-      
v času gradnje in obratovanja mora biti
zagotovljena čim večja ohranitev obstoječega naravnega režima toka podzemne
vode. Podzemne vode iz kraškega vodonosnika se ne smejo preusmerjati iz enega v
drug vodonosnik; 
-      
predori skozi kraški vodonosnik ne smejo biti
drenirani, razen na tistih odsekih, na katerih je prepustnost kraške kamnine
slaba. Vodo iz dreniranih odsekov predorov je treba s ponikanjem vračati v isti
vodonosnik, kjer je to mogoče, ali jo zajeti tako, da njena kakovost ni
spremenjena in je mogoča njena nadaljnja uporaba, pri čemer ima javna oskrba s
pitno vodo prednost pred rabo voda za druge namene. Odpadne vode se ne smejo
mešati z zajetimi izviri ali zalednimi vodami; 
-      
kjer predori sekajo kraške kanale, po katerih
se stalno ali občasno pretaka voda, je treba zagotoviti obvode, ki ohranjajo
enak presek za pretok vode in preprečujejo preusmeritev njenega pretoka; 
-      
izkopi predorov morajo potekati od spodaj
navzgor; 
-      
za izvedbo tesnilnih sistemov (tesnilne zavese,
injektiranje, uporaba brizganega betona) se uporablja beton z nealkalnimi
pospeševalci vezanja. Pri gradnji se za beton lahko uporabljajo le tisti
dodatki, ki ne vsebujejo škodljivih snovi za tla, vodno okolje in zdravje
ljudi; 
-      
pri gradnji ne sme biti izgub cementnega mleka
ali injekcijske mase; 
-      
dostopne poti do gradbišč oziroma vzdrževalne
in intervencijske poti morajo biti asfaltirane, zagotovljeno mora biti
nadzorovano odvodnjavanje odpadnih voda. Preprečeno mora biti vsakršno
izpiranje ali izcejanje odpadnih voda v podzemno vodo; 
-      
med gradnjo je treba vse odpadne vode iz
predorov zajeti in odvesti zunaj vodovarstvenega območja. Za preprečevanje
izgube odpadnih voda v vodonosnik morajo biti odvodni jarki utrjeni in
zatesnjeni; 
-      
med gradnjo je na območju gradbišča parkiranje,
vzdrževanje naprav in opreme ter pretakanje goriva na neutrjenih površinah ali
na utrjenih površinah, ki nimajo zagotovljenega zbiranja in odvajanja odpadnih
voda, prepovedano; 
-      
uporaba gradbenih odpadkov za zapolnjevanje
vrtač in kavern je prepovedana; 
-      
med gradnjo in obratovanjem je treba zagotoviti
monitoring kemijskega in količinskega stanja podzemnih voda; 
-      
med obratovanjem predorov morajo biti odpadne
vode zajete v vodotesnih sistemih in odvedene zunaj vodovarstvenega območja.
Preprečeno mora biti vsakršno izpiranje ali izcejanje odpadnih voda v podzemno
vodo; 
-      
med gradnjo in obratovanjem predorov je treba o
morebitni nesreči, vdoru vode ali mulja in kakršnem koli izlitju nemudoma
obvestiti upravljavca vodnih virov Rižane; 
-      
poročilo o analizi tveganja in vsi zaščitni
ukrepi, predvideni v njej, morajo biti sestavni del projektne dokumentacije za
pridobitev gradbenega dovoljenja in projektov za izvedbo del; 
-      
z analizo tveganja in zaščitnimi ukrepi mora biti
seznanjen upravljavec vodnih virov Rižane in mora podati mnenje v postopku
pridobivanja vodnega soglasja.
3.2. Ukrepi, prepovedi in omejitve za gradnjo na območju občine Hrpelje
- Kozina
11. člen
(1) Ne glede na določbe prvega
odstavka 6. člena te uredbe je na najožjih vodovarstvenih območjih na območju
občine Hrpelje - Kozina gradnja stanovanjskih stavb iz tabele 1.1 priloge 3 te
uredbe pod zaporedno številko 1 dovoljena in se lahko izda vodno soglasje, če
gre za funkcionalne zaokrožitve komunalno opremljenih območij ter gradnjo
stavb, ki pomenijo izkoristek prostih in nezadostno izkoriščenih površin v
naseljih, in če je gradnja dovoljena s prostorskim aktom, sprejetim pred
uveljavitvijo te uredbe.
(2) Ne glede na določbe prvega
odstavka 6. člena te uredbe je na najožjih vodovarstvenih območjih na območju
občine Hrpelje - Kozina gradnja nestanovanjskih stavb iz tabele 1.1 priloge 3
te uredbe pod zaporednimi številkami 16, 17, 17a, 18 in 19 dovoljena in se lahko izda vodno soglasje, če gre za gradnjo objektov, ki pomenijo
izkoristek prostih in nezadostno izkoriščenih površin znotraj grajenega območja
kmetije, in če je gradnja dovoljena s prostorskim aktom, sprejetim pred
uveljavitvijo te uredbe.
(3) Gradnja objektov iz prvega in
drugega odstavka tega člena je dovoljena takrat, ko so vsi obstoječi objekti na
teh območjih priključeni na urejeno javno kanalizacijo oziroma se komunalna
odpadna voda zbira in čisti v skladu s predpisi, ki urejajo emisijo snovi pri
odvajanju odpadne vode iz malih komunalnih čistilnih naprav. Gradnja objektov
je dovoljena tudi, če je javna kanalizacija, ki omogoča tako priključevanje,
določena kot naložba v načrtu razvojnih programov občine Hrpelje - Kozina in
programu opremljanja zemljišč za gradnjo, izdelanem v skladu s predpisi o
urejanju prostora, in se v skladu s programom opremljanja gradnja javne
kanalizacije zagotovi z ustrezno pogodbo med občino Hrpelje - Kozina in
investitorjem.
12. člen
(1) Ne glede na določbe prvega
odstavka 6. člena te uredbe je na ožjih vodovarstvenih območjih na območju
občine Hrpelje - Kozina v naseljih Hrpelje, Kozina, Bač pri Materiji, Obrov in
Gradišče pri Materiji gradnja nestanovanjskih stavb pod zaporedno številko 8 in 9 iz tabele 1.1 priloge 3 te uredbe dovoljena in se lahko izda vodno soglasje, če je gradnja
dovoljena s prostorskim aktom in če so zagotovljeni zaščitni ukrepi, s katerimi
se preprečijo negativni vplivi na stanje površinskih in podzemnih voda.
(2) Na ožjih vodovarstvenih območjih
na območju občine Hrpelje - Kozina se za gradnjo nestanovanjskih stavb iz
tabele 1.1 priloge 3 te uredbe lahko izda vodno soglasje, če gre za
funkcionalne zaokrožitve komunalno opremljenih območij ter gradnjo objektov, ki
pomenijo izkoristek prostih in nezadostno izkoriščenih površin naselij z
možnostjo minimalne razširitve zazidalnih območij zaradi ohranitve obstoječega
števila prebivalstva, če je gradnja dovoljena s prostorskim aktom in če so
zagotovljeni zaščitni ukrepi, s katerimi se preprečijo negativni vplivi na
stanje površinskih in podzemnih voda.
(3) Gradnja objektov iz prvega in
drugega odstavka tega člena je dovoljena takrat, ko so vsi obstoječi objekti na
teh območjih priključeni na urejeno javno kanalizacijo oziroma se komunalna
odpadna voda zbira in čisti v skladu s predpisi, ki urejajo emisijo snovi pri
odvajanju odpadne vode iz malih komunalnih čistilnih naprav. Gradnja objektov
je dovoljena tudi, če je javna kanalizacija, ki omogoča tako priključevanje,
določena kot naložba v načrtu razvojnih programov občine Hrpelje - Kozina in
programu opremljanja zemljišč za gradnjo, izdelanem v skladu s predpisi o
urejanju prostora, in se v skladu s programom opremljanja gradnja javne
kanalizacije zagotovi z ustrezno pogodbo med občino Hrpelje - Kozina in
investitorjem.
(4) Ne glede na določbe 6. člena te
uredbe se na ožjem vodovarstvenem območju na območju občine Hrpelje - Kozina
lahko izda vodno soglasje za širitev pokopališča v naseljih Brezovica, Gradišče
pri Materiji in Slivje.
3.3. Ukrepi, prepovedi in omejitve za
gradnjo na območju občine Ilirska Bistrica
13. člen
(1) Ne glede na določbe prvega
odstavka 6. člena te uredbe je na ožjem vodovarstvenem območju na območju
občine Ilirska Bistrica v naseljih Male Loče, Gabrk, Huje, Pregarje, Hrušica in
Rjavče gradnja nestanovanjskih stavb pod zaporedno številko 9 iz tabele 1.1
priloge 3 te uredbe dovoljena in se lahko izda vodno soglasje, če je gradnja
dovoljena s prostorskim aktom in če so zagotovljeni zaščitni ukrepi, s katerimi
se preprečijo negativni vplivi na stanje površinskih in podzemnih voda.
(2) Na ožjih vodovarstvenih območjih
na območju občine Ilirska Bistrica se za gradnjo nestanovanjskih stavb iz
tabele 1.1 priloge 3 te uredbe lahko izda vodno soglasje, če gre za
funkcionalne zaokrožitve komunalno opremljenih območij ter gradnjo objektov, ki
pomenijo izkoristek prostih in nezadostno izkoriščenih površin naselij z možnostjo
minimalne razširitve zazidalnih območij zaradi ohranitve obstoječega števila
prebivalstva, če je gradnja dovoljena s prostorskim aktom in če so zagotovljeni
zaščitni ukrepi, s katerimi se preprečijo negativni vplivi na stanje
površinskih in podzemnih voda.
(3) Gradnja objektov iz prvega in
drugega odstavka tega člena je dovoljena takrat, ko so vsi obstoječi objekti na
teh območjih priključeni na urejeno javno kanalizacijo oziroma se komunalna
odpadna voda zbira in čisti v skladu s predpisi, ki urejajo emisijo snovi pri
odvajanju odpadne vode iz malih komunalnih čistilnih naprav. Gradnja objektov
je dovoljena tudi, če je javna kanalizacija, ki omogoča tako priključevanje,
določena kot naložba v načrtu razvojnih programov občine Ilirska Bistrica in
programu opremljanja zemljišč za gradnjo, izdelanem v skladu s predpisi o
urejanju prostora, in se v skladu s programom opremljanja gradnja javne
kanalizacije zagotovi z ustrezno pogodbo med občino Ilirska Bistrica in
investitorjem.
(4) Ne glede na določbe 6. člena te
uredbe se na ožjem vodovarstvenem območju na območju občine Ilirska Bistrica
lahko izda vodno soglasje za širitev pokopališča v Hrušici na parcelah št.
2527/1, 2526/1 in *1 k.o. Hrušica in v Pregarjah na parceli št. 2216/2 k.o.
Pregarje.
3.4. Ukrepi, prepovedi in omejitve za
gradnjo na območju Mestne občine Koper
14. člen
(1) Ne glede na določbe tretjega
odstavka 6. člena te uredbe je na najožjem vodovarstvenem območju za zajetje
Rižane rekonstrukcija obstoječih stanovanjskih stavb pod zaporedno številko 1
iz tabele 1.1 priloge 3 te uredbe dovoljena in se vodno soglasje lahko izda, če
je pred začetkom rekonstrukcije stavb zagotovljen priključek na javno
kanalizacijsko omrežje in omogočen dostop po javni cesti, pri kateri so
izpolnjeni pogoji iz predpisa, ki ureja emisijo snovi pri odvajanju padavinske
vode z javnih cest, in če je gradnja dovoljena s prostorskim aktom, sprejetim
pred uveljavitvijo te uredbe.
(2) Vse površine, namenjene parkiranju
ali ustavljanju vozil na najožjem vodovarstvenem območju, morajo biti izvedene
tako, da se padavinska voda s teh površin, očiščena v skladu s predpisi, ki
urejajo emisijo snovi in toplote pri odvajanju odpadnih vod v vode in javno
kanalizacijo, odvaja v javno kanalizacijsko omrežje.
(3) Dostop z motornimi vozili na
najožjem vodovarstvenem območju po cesti do naselja Zanigrad je dovoljen samo
za lastnike zemljišč na območju naselja.
(4) Ne glede na določbe prvega
odstavka 6. člena te uredbe je na najožjem vodovarstvenem območju na območju
Mestne občine Koper dovoljena gradnja in izvedba gradbenih del in se lahko izda
vodno soglasje samo za kmetijo z identifikacijsko številko kmetijskega
gospodarstva KMG-MID 100350914, če so hkrati zagotovljeni zaščitni ukrepi, s
katerimi se preprečijo negativni vplivi na stanje površinskih in podzemnih
voda, in če je gradnja dovoljena s prostorskim aktom za:
-      
rekonstrukcijo obstoječega hleva za prašiče za
potrebe spremembe reje vrst živali v rejo konj na globokem nastilju ter
za potrebe skladišča za krmo in za spravilo kmetijske mehanizacije na parceli št. 1407/3 k.o. Hrastovlje in rekonstrukcijo obstoječe
stavbe na parceli št. 1407/3 k.o. Hrastovlje za potrebe reje konj na globokem
nastilju, pri čemer na najožjem vodovarstvenem območju skupna obremenitev ne
sme presegati 30 glav velike živine;
-      
rekonstrukcijo oziroma gradnjo gnojne jame in
gnojišča na parceli št. 1407/3 k.o. Hrastovlje, ki mora biti izvedena v skladu
s predpisi, ki urejajo izvajanje dobre kmetijske prakse pri gnojenju, in
predpisi, ki urejajo varstvo voda pred onesnaževanjem z nitrati iz
kmetijskih virov;
-      
(črtana);
-      
rekonstrukcijo obstoječega objekta na parceli
št. 1398 k.o. Hrastovlje za potrebe spremembe namembnosti objekta iz sobe za
delavce in delavnice v stavbo za nastanitev največ 20 gostov v okviru
turistične kmetije z možnostjo razširitve gabaritov objekta;
-      
jahališče in park
avtohtonih živali na parceli št. 1407/1 k.o. Hrastovlje, če so zagotovljeni
zaščitni ukrepi, s katerimi se preprečijo negativni vplivi na stanje
površinskih in podzemnih voda;
-      
ukinitev obstoječe greznice in priključitev na
obstoječo javno kanalizacijsko omrežje Dol–Hrastovlje–Žgani;
-      
površino, namenjeno parkiranju, na parceli št.
1407/3 k.o. Hrastovlje, ki mora biti utrjena in izvedena tako, da se padavinska
odpadna voda čim bolj počasi preceja v tla posredno skozi zaščitno vrhnjo
plast. Preprečeno mora biti vsakršno zbiranje in koncentriranje padavinske
odpadne vode v ceveh, jarkih, kanalih ali lužah. Pri morebitnem incidentnem
razlitju onesnaževal mora biti zagotovljeno njihovo zadrževanje v zaščitni
vrhnji plasti ter pravočasno ukrepanje z izkopom in odvozom onesnažene zemljine,
preden bi onesnaževalo prodrlo v vodonosnik;
-      
rekonstrukcijo
obstoječega stanovanjskega objekta z možnostjo razširitve gabaritov na parceli
št. 1398 k.o. Hrastovlje.
(5) Na kmetiji iz prejšnjega odstavka se
mora odstraniti obstoječo greznico. Do priključitve na javno kanalizacijo se
mora zagotoviti zbiranje komunalne odpadne vode v nepretočni greznici v skladu
s predpisom, ki ureja emisijo snovi pri odvajanju odpadne vode iz malih
komunalnih čistilnih naprav, in v skladu z naslednjimi zahtevami: 
-      
nepretočna greznica mora biti zaščitena pred
mehanskimi poškodbami; 
-      
površina pretakališča mora biti izvedena tako,
da je pri praznjenju greznice preprečeno odtekanje komunalne odpadne vode v
okolje ali pronicanje v tla; 
-      
nepretočna greznica, vkopana v tla, mora biti
izvedena: 
a)     
z dvojnim plaščem in opremljena z napravo, ki
na ustreznem kontrolnem mestu zvočno ali svetlobno opozori na netesnost
greznice ali na iztekanje komunalne odpadne vode, ali 
b)     
z enojnim plaščem, nameščenim v grajeni in z
vseh strani zaprti objekt, katerega dno in stene so neprepustni za komunalno
odpadno vodo in ki ima takšno prostornino, da se v njem ob morebitnem iztekanju
zadrži vsa komunalna odpadna voda; 
-      
nepretočna greznica na terenu mora biti
izvedena in opremljena tako, da je vsak trenutek mogoče ugotoviti iztekanje
komunalne odpadne vode. Imeti mora zadrževalni sistem za prestrezanje in
zadržanje iztekajoče se komunalne odpadne vode, ki ne sme odtekati v okolje ali
pronicati v tla, 
-      
lastnik nepretočne greznice mora zagotoviti
praznjenje in prevzem komunalne odpadne vode iz nepretočne greznice z uporabo
storitev javne službe na območju, kjer se ta voda odvaja v nepretočno greznico.
(6) Ne glede
na določbo sedmega odstavka 16. člena te uredbe je paša konj na kmetijskih
zemljiščih, ki so v lasti ali zakupu kmetijskega gospodarstva KMG-MID 100350914
na najožjem vodovarstvenem območju za zajetja Rižane na parcelah št. 1386,
1406/1, 1406/2, 1404/1, 1404/2, 1404/3, 1405, 1403, 1402, 1401, 1400, 1399,
1398-del, 1407/1-del, 1407/3-del in 1332/7 k.o. Hrastovlje, na parcelah št.
421/1, 451/1, 451/2, 454/1, 454/2, 452/1, 452/2, 452/3, 452/4, 452/5, 452/6 in
452/7 k.o. Loka in na parcelah št. 3576, 3577in 3578 k.o. Podpeč dovoljena, če
so pašniki vzdrževani na način, da so v času paše prekriti s strnjeno zeleno
rastlinsko odejo, in če se na teh površinah pasejo samo konji iz reje v
objektih iz prve alinee prejšnjega odstavka tega člena.
(7) V času
izvajanja rekonstrukcij in gradenj stanovanjskih, nestanovanjskih stavb,
prometne infrastrukture ter vodovodnega in komunalnega sistema iz prvega,
drugega, tretjega, četrtega in petega odstavka tega člena morajo biti
zagotovljeni zaščitni ukrepi, s katerimi se preprečijo negativni vplivi na
stanje površinskih in podzemnih voda.
15. člen
(1) Ne glede na določbe 6. člena te
uredbe se na ožjem vodovarstvenem območju na območju Mestne občine Koper lahko
izda vodno soglasje za širitev pokopališč v Kubedu na parcelah št. 1476/1 in
1476/2, k.o. Kubed, v Podpeči na parcelah št. 3124/1, 3124/2, 1125, 3122, 2826,
2827/1 in 3256, k.o. Podpeč, v Zazidu na parcelah št. 953/2, 953/4 in 953/5,
k.o. Zazid, v Dolu na parcelah št. 1812, 1813/2, 1814 in 1815, k.o. Hrastovlje, v Hrastovljah na parceli št. 543/1 k.o. Hrastovlje, v Smokvici na
parcelah št. 4589, 4590/1, 4590/2, 4591, k.o. Movraž in v Sočergi na parcelah
št. 1757/1, 1757/2, 1749 in 1256, k.o. Sočerga.
(2) Na ožjih vodovarstvenih območjih
na območju Mestne občine Koper se v naseljih za gradnjo nestanovanjskih stavb,
dovoljenih v tabeli 1.1 priloge 3 te uredbe, lahko izda vodno soglasje, če je
gradnja dovoljena s prostorskim aktom, sprejetim pred uveljavitvijo te uredbe,
in če so zagotovljeni zaščitni ukrepi, s katerimi se preprečijo negativni
vplivi na stanje površinskih in podzemnih voda.
4. PREPOVEDI V ZVEZI Z RAVNANJEM Z ZEMLJIŠČI IN GOZDOM
16. člen
(1) Na notranjih območjih je
prepovedano gnojenje zemljišč na način, ki je v tabeli 1.4 priloge 3 te uredbe
označen z oznako »–«.
(2) Na notranjih območjih je
prepovedano ravnanje z gozdom na način, ki je v tabeli 1.4 priloge 3 te uredbe
označen z oznako »–«.
(3) Na notranjih območjih je
prepovedana uporaba fitofarmacevtskih sredstev in sredstev za zaščito lesa na
način, ki je v tabeli 1.4 priloge 3 te uredbe označen z oznako »–«.
(4) Na najožjih vodovarstvenih
območjih je paša živine dovoljena, če gre za pašo v skladu s predpisi, ki
urejajo ekološko pridelavo kmetijskih pridelkov.
(5) Na najožjih vodovarstvenih
območjih je dovoljeno namakanje kmetijskih zemljišč v skladu s predpisi, ki
urejajo ekološko pridelavo kmetijskih pridelkov, in če je za rabo vode
pridobljena vodna pravica.
(6) Na najožjih vodovarstvenih
območjih morajo biti kmetijske obdelovalne površine vse leto pokrite z
rastlinjem.
(7) Ne glede na določbo četrtega
odstavka tega člena paša živine na najožjem vodovarstvenem območju za zajetje
Rižane ni dovoljena.
(8) Na ožjih in širših vodovarstvenih
območjih sta paša živine in reja živali na prostem dovoljeni, če so mejne
vrednosti vnosa gnojil usklajene s predpisom, ki ureja varstvo voda pred
onesnaževanjem z nitrati iz kmetijskih virov.
(9) Prepovedi iz tega člena se
uporabljajo, če s predpisi, ki urejajo varstvo voda pred onesnaževanjem
z nitrati iz kmetijskih virov ter fitofarmacevtska sredstva,
ni določen strožji režim.
16.a člen
Na notranjih območjih je na kmetijskih
zemljiščih prepovedano gnojenje brez gnojilnega načrta. Gnojilni načrt mora
biti izdelan v pisni obliki in biti ob inšpekcijskem nadzoru na vpogled
pristojnemu inšpektorju, če to zahteva. Vsebovati mora vsaj podatke o vrsti in
količini uporabljenega mineralnega oziroma organskega gnojila za posamezno
kmetijsko rastlino ter okvirni čas gnojenja. Gnojilni načrt se izdela v skladu
s Smernicami za strokovno utemeljeno gnojenje, ki so objavljene na spletnih
straneh ministrstva, pristojnega za kmetijstvo. Za analizo tal za gnojilni
načrt se lahko odvzame en povprečen vzorec tal za več parcel skupaj, če gre za
enako rabo in enake talne lastnosti na teh parcelah.
17. člen
Ne glede na določbe tretjega odstavka
prejšnjega člena je na ožjih in širšem vodovarstvenem območju dovoljena uporaba
fitofarmacevtskih sredstev, ki se glede na razvrstitev v skupino nevarnosti,
embalaže in načina uporabe smejo prodajati tudi v cvetličarnah in prodajalnah z
neživilskim blagom ali v posebnem delu prodajaln z živili.
5. DRUGI POGOJI IN OMEJITVE
18. člen
(1) Lastnik obstoječe stanovanjske ali
nestanovanjske stavbe na vodovarstvenem območju, v kateri nastaja industrijska
odpadna voda, mora najpozneje do 31. avgusta 2009 zagotoviti, da se
industrijska odpadna voda odvaja v javno kanalizacijo, če je zgrajena, sicer pa
se mora na novo zgrajeno javno kanalizacijo priključiti najpozneje v šestih
mesecih od dneva, ko je dana v uporabo. O gradnji javne kanalizacije vsaka
občina na zadevnem vodovarstvenem območju obvesti občane z javnim naznanilom,
ki ga objavi na krajevno običajen način z navedbo datuma izteka roka za
priključitev na javno kanalizacijo.
(2) Lastnik obstoječe stanovanjske ali
nestanovanjske stavbe na vodovarstvenem območju, v kateri nastaja industrijska
odpadna voda in je na območju poselitve, ki ni opremljeno z javno kanalizacijo,
mora najpozneje do 31. avgusta 2010 zagotoviti, da se industrijska odpadna
voda zbira in čisti v skladu s predpisi, ki urejajo emisijo snovi pri odvajanju
odpadne vode iz malih komunalnih čistilnih naprav.
19. člen
(1) Lastnik obstoječe stanovanjske ali
nestanovanjske stavbe na vodovarstvenem območju, v kateri nastaja komunalna
odpadna voda, mora najpozneje v rokih iz predpisa, ki ureja emisijo snovi pri
odvajanju odpadne vode iz komunalnih čistilnih naprav, zagotoviti, da se
komunalna odpadna voda odvaja v javno kanalizacijo, če je ta zgrajena, sicer pa
se mora na novozgrajeno javno kanalizacijo priključiti najpozneje v šestih
mesecih od dneva, ko je javna kanalizacija dana v uporabo. O gradnji javne kanalizacije
vsaka občina na zadevnem vodovarstvenem območju obvesti občane z javnim
naznanilom, ki ga objavi na krajevno običajen način z navedbo datuma izteka
roka za priključitev na javno kanalizacijo.
(2) Lastnik obstoječe stanovanjske ali
nestanovanjske stavbe na vodovarstvenem območju, v kateri nastaja komunalna
odpadna voda in je na območju poselitve, ki ni opremljeno z javno kanalizacijo,
mora v rokih iz predpisa, ki ureja emisijo snovi pri odvajanju odpadne vode iz
malih komunalnih čistilnih naprav, zagotoviti, da se komunalna odpadna voda
zbira in čisti v skladu s predpisi, ki urejajo emisijo snovi pri odvajanju
odpadne vode iz malih komunalnih čistilnih naprav.
20. člen
Če gre za gradnjo na območju poselitve, ki
ni opremljeno z javno kanalizacijo in je ta zahtevana v skladu s predpisom, ki
ureja emisijo snovi pri odvajanju odpadne vode iz komunalnih čistilnih naprav,
se vodno soglasje lahko izda, vendar najpozneje do izteka rokov za odvajanje in
čiščenje komunalnih odpadnih voda, določenih v predpisu, ki ureja emisijo snovi
pri odvajanju odpadne vode iz komunalnih čistilnih naprav, če je do izgradnje
javne kanalizacije zagotovljeno zbiranje in čiščenje komunalne odpadne vode v
skladu s predpisi, ki urejajo emisijo snovi pri odvajanju odpadne vode iz malih
komunalnih čistilnih naprav.
21. člen
Ne glede na določbe prvega odstavka 6.
člena te uredbe je na najožjih vodovarstvenih območjih gradnja lokalnih cest in
javnih poti, distribucijskih elektroenergetskih vodov in plinovodov za
zemeljski plin ter cevovodov za pitno in odpadno vodo iz tabele 1.1 priloge 3
te uredbe dovoljena, če gre za komunalno opremljanje zemljišč za obstoječe
objekte na teh območjih, in se zanjo lahko izda vodno soglasje, če so
zagotovljeni zaščitni ukrepi, s katerimi se preprečijo negativni vplivi na
stanje površinskih in podzemnih voda.
22. člen
(1) Direkcija Republike Slovenije za
ceste mora na notranjih vodovarstvenih območjih zagotoviti rekonstrukcijo
državnih cest v skladu s kriteriji in v rokih iz predpisa, ki ureja emisijo snovi
pri odvajanju padavinske vode z javnih cest.
(2) Promet vozil, ki prevažajo nevarne
snovi po državnih in lokalnih cestah in železnici čez notranja vodovarstvena
območja, je dovoljen samo v skladu s predpisi, ki urejajo prevoz nevarnega
blaga.
22.a člen
(1) Lastniki ali drugi posestniki zemljišč
na notranjih vodovarstvenih območjih morajo upravljavcem vodovoda ali izvajalcu
državnega monitoringa stanja voda dopustiti dostop in redno vzdrževanje
objektov za izvajanje meritev količine in kakovosti vode, izvajanje meritev in
odvzem vzorcev ali gradnjo novih objektov za izvajanje meritev količine in
kakovosti vode. 
(2) Ukinitev oziroma odstranitev objektov
za izvajanje meritev iz prejšnjega odstavka lahko odobri samo upravljavec
vodovoda ali nosilec državnega monitoringa stanja voda, izvede pa od njiju
pooblaščeni izvajalec.
6. NADZOR
23. člen
Nadzor nad izvajanjem te uredbe v zvezi:
1.    
s prepovedjo v zvezi z ravnanjem na kmetijskih
zemljiščih in v gozdu ter s prepovedjo uporabe fitofarmacevtskih sredstev in
sredstev za zaščito lesa na kmetijskih zemljiščih opravljajo inšpektorji,
pristojni za kmetijstvo,
2.    
z gradnjo objektov in izvedbo gradbenih del ter
prepovedjo gradnje enostavnih objektov brez gradbenega dovoljenja v skladu s
predpisom, ki ureja vrste zahtevnih, manj zahtevnih in enostavnih objektov in
pogoje za gradnjo teh objektov, opravljajo gradbeni inšpektorji,
3.    
s prepovedjo v zvezi z ravnanjem na
nekmetijskih zemljiščih in prepovedjo uporabe fitofarmacevtskih sredstev in
sredstev za zaščito lesa na nekmetijskih zemljiščih ter z drugimi določbami te
uredbe opravljajo inšpektorji, pristojni za varstvo okolja, in
4.    
s prepovedmi in omejitvami neposredno ob
zajetju opravljajo zdravstveni inšpektorji.
7. KAZENSKE DOLOČBE
24. člen
(1) Z globo od 4.000 do 41.700 eurov se
za prekršek kaznuje pravna oseba, če:
1.    
rabi vodo v nasprotju z določbo prvega odstavka
4. člena te uredbe,
2.    
gradi objekt, katerega gradnja je v nasprotju s
prepovedmi iz 5. in 6. člena te uredbe, ali gradi brez vodnega soglasja ali v
nasprotju z vodnim soglasjem iz 5., 6., 7., 8., 9., 10., 11., 12.,13., 14.,
15., 20. in 21. člena te uredbe,
3.    
ravna v nasprotju s šestim odstavkom 14. člena
te uredbe,
4.    
ravna v nasprotju s 16. členom te uredbe,
5.    
gnoji v nasprotju s 16.a členom te uredbe,
6.    
ne zagotovi za obstoječo stanovanjsko ali
nestanovanjsko stavbo odvajanja oziroma zbiranja in čiščenja industrijske
odpadne vode ali se ne priključi na novozgrajeno javno kanalizacijo v rokih in
na način iz 18. člena te uredbe,
7.    
ne zagotovi za stanovanjsko in nestanovanjsko
stavbo odvajanja oziroma zbiranja in čiščenja komunalne odpadne vode ali se ne
priključi na novozgrajeno javno kanalizacijo v rokih in na način iz 19. člena
te uredbe,
8.    
ne dopusti dostopa in vzdrževanja objektov za
izvajanje meritev količin in kakovosti vode ter za izvajanje meritev in odvzem
vzorcev, gradnje novih objektov oziroma ukinitve in odstranitve objektov za
izvajanje meritev iz 22.a člena te uredbe in
9.    
ne zagotovi zahtev v rokih iz 31. člena te
uredbe.
(2) Z
globo od 2.000 do 4.000 eurov se za prekršek iz prejšnjega odstavka kaznuje
samostojni podjetnik posameznik ali posameznik, ki samostojno opravlja
dejavnost.
(3) Z
globo od 600 do 2.000 eurov se kaznuje za prekršek iz prvega odstavka tega
člena odgovorna oseba pravne osebe ali odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost.
(4) Z
globo od 200 do 1.200 eurov se kaznuje za prekršek iz prvega odstavka tega
člena posameznik.

Priloga
1: Publikacijska karta vodovarstvenega območja za vodno telo vodonosnikov
Rižane
Priloga
2: Seznam zemljiških parcel na vodovarstvenem območju
Priloga
3: Ukrepi, prepovedi in omejitve za gradnjo
Priloga
4: Območja zajetij

Uredba o vodovarstvenem območju za vodno telo
vodonosnikov Rižane (Uradni list RS, št. 49/08)
vsebuje naslednje prehodne in končne določbe:
»8. PREHODNE IN KONČNE DOLOČBE
25. člen
Določbe te uredbe se ne uporabljajo za
gradnjo objektov in izvedbo gradbenih del, za katera je bilo pred uveljavitvijo
te uredbe:
-      
pridobljeno pravnomočno oziroma dokončno
gradbeno dovoljenje,
-      
izdana informacija o pogojih gradnje, ki lahko
vpliva na vodni režim ali stanje voda v postopku za pridobitev vodnega
soglasja,
-      
izdano vodno soglasje ali
-      
sprejet lokacijski načrt v skladu s predpisi o
urejanju prostora in na njegovi podlagi izdana gradbena dovoljenja.
26. člen
Gnojilni načrti, pripravljeni v času pred
uveljavitvijo te uredbe, se lahko uporabljajo do konca obdobja, za katerega so
bili pripravljeni.
27. člen
(1) Upravljavci vodovodnih omrežij na
vodovarstvenem območju morajo izdelati načrt postavitve tabel za označevanje
vodovarstvenega območja v skladu s predpisom, ki ureja označevanje
vodovarstvenega območja, najpozneje do 31. decembra 2009.
(2) Na podlagi načrta iz prejšnjega
odstavka morajo biti območja zajetij in notranja območja označena najpozneje do
31. decembra 2010.
28. člen
Vodovarstveno območje se evidentira v
vodnem katastru kot atributni del digitalne zbirke podatkov najpozneje do
31. decembra 2009.
29. člen
Prepoved združevanja parcel iz tretjega
odstavka 3. člena te uredbe ne velja za postopke, začete pred
uveljavitvijo te uredbe.
30. člen
(1) Lastniki ali drugi posestniki
kmetijskih zemljišč morajo zagotoviti ravnanje v skladu s prepovedmi,
navedenimi pod zaporednimi številkami 1, 2, 3 in 5 iz poglavja »I GNOJENJE« tabele 1.4 priloge 3 te uredbe, ter zagotoviti izvajanje določb
četrtega in petega odstavka 16. člena te uredbe najpozneje do 1. januarja
2012.
(2) Lastniki ali drugi posestniki
kmetijskih zemljišč na najožjem vodovarstvenem območju morajo zagotoviti
izvajanje določb tretjega in sedmega odstavka 16. člena te uredbe najpozneje do
1. januarja 2009.
(3) Lastniki ali drugi posestniki
kmetijskih zemljišč na ožjem vodovarstvenem območju morajo zagotoviti izvajanje
določb tretjega odstavka 16. člena te uredbe najpozneje do 31. decembra
2009.
31. člen
(1) Mestna občina Koper in lastnik
kmetijskega gospodarstva KMG-MID 100350914 morata zagotoviti izvajanje 14.
člena te uredbe najpozneje do 31. decembra 2015.
(2) Mestna občina Koper zagotovi
omejitev uporabe ceste na najožjem vodovarstvenem območju do naselja Zanigrad
najpozneje do 31. decembra 2008.
32. člen
Mestna občina Koper, občine Hrpelje -
Kozina, Ilirska Bistrica, Izola in Piran ter Ministrstvo za okolje in prostor
do 31. decembra 2009 pripravijo program aktivnosti zagotavljanja
enakovrednih pogojev za bivanje na notranjih vodovarstvenih območjih.
33. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o vodovarstvenem
območju za vodno telo vodonosnikov Rižane (Uradni list RS, št. 72/12) spreminja 31. člen uredbe tako, da
se glasi:
»31. člen
(1) Lastnik kmetijskega gospodarstva
KMG-MID 100350914 mora zagotoviti izvajanje druge in šeste alinee četrtega
odstavka in petega odstavka 14. člena te uredbe najpozneje do 31. decembra
2015.
(2) Mestna občina Koper zagotovi
omejitev uporabe ceste na najožjem vodovarstvenem območju do naselja Zanigrad
najpozneje do 31. decembra 2008.«;
ter vsebuje naslednji prehodni in končno
določbo:
»PREHODNI IN KONČNA DOLOČBA
12. člen
(1) Postopki za izdajo gradbenega
dovoljenja in izdajo vodnega soglasja, začeti pred uveljavitvijo te uredbe, se
končajo po dosedanjih predpisih. 
(2) Inšpekcijski postopki z vzorčenjem tal
na kmetijskih zemljiščih na vodovarstvenih območjih v rastni sezoni 2012,
uvedeni pred uveljavitvijo te uredbe, se končajo v skladu s to uredbo.
13. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o vodovarstvenem
območju za vodno telo vodonosnikov Rižane (Uradni list RS, št. 69/13) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.