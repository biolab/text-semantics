I. SPLOŠNE DOLOČBE
1. člen
(predmet urejanja)
Ta pravilnik določa način in postopek
preverjanja izpolnjevanja pogojev za napredovanje delavcev Zavoda za zdravstveno
zavarovanje Slovenije (v nadaljnjem besedilu: Zavod) v višji plačni razred.
2. člen
(napredovalno obdobje)
(1) Napredovalno obdobje je čas od zadnjega
napredovanja v javnem sektorju oziroma prve zaposlitve v Zavodu, v katerem
delavec pridobi tri letne ocene, ki mu omogočajo napredovanje.
(2) Za napredovalno obdobje se upošteva
čas, ko je delavec delal na delovnih mestih, za katere je predpisana enaka
stopnja strokovne izobrazbe.
(3) Delavec lahko ob izpolnjevanju
predpisanih pogojev napreduje vsaka tri leta.
3. člen
(ocenjevalno obdobje)
Ocenjevalno obdobje v katerem se delavca
oceni, je obdobje od 1. januarja do 31. decembra.
II. POGOJI NAPREDOVANJA
4. člen
(osnovni pogoji za napredovanje)
Za napredovanje na delovnem mestu v višji
plačni razred, mora delavec izpolnjevati naslednje osnovne pogoje za
napredovanje:
-       
zaposlitev v Zavodu za določen ali nedoločen čas, za polni delovni čas
ali delovni čas, krajši od polnega delovnega časa,
-       
v prejšnjem koledarskem letu opravljanje dela v Zavodu najmanj šest
mesecev, razen če je bil delavec zaradi napotitve s strani Zavoda odsoten več
kot šest mesecev, ali pa je bil odsoten več kot šest mesecev zaradi poškodbe
pri delu, poklicne bolezni ali starševskega dopusta,
-       
manj kot deset napredovanj v višji plačni razred na delovnem mestu,
-       
preostanek plačnih razredov v plačni podskupini v katero je uvrščeno
delovno mesto na katerem delavec napreduje.
5. člen
(delovna uspešnost)
(1) Ob izpolnjevanju osnovnih pogojev za
napredovanje, delavec napreduje na delovnem mestu v višji plačni razred na
podlagi ugotovljene delovne uspešnosti, izkazane v napredovalnem obdobju.
(2) Letna ocena delovne uspešnosti se
opravi na podlagi elementov, določenih z zakonom, ki ureja sistem plač v javnem
sektorju in na podlagi podrobnejše opredelitve kriterijev po elementih delovne
uspešnosti iz Priloge III, ki je sestavni del tega pravilnika.
6. člen
(ocena delovne uspešnosti)
(1) Ocena delovne uspešnosti delavca je
lahko: odlično, zelo dobro, dobro, zadovoljivo in nezadovoljivo.
(2) Odlična ocena delovne uspešnosti pomeni
odlično opravljeno delo, to je visoko nad pričakovanji glede na kriterije ocenjevanja,
v ocenjevalnem oziroma napredovalnem obdobju.
(3) Zelo dobra ocena delovne uspešnosti
pomeni zelo dobro opravljeno delo, to je nad pričakovanji glede na kriterije ocenjevanja,
v ocenjevalnem oziroma napredovalnem obdobju.
(4) Dobra ocena delovne uspešnosti pomeni
dobro opravljeno delo, to je v skladu s pričakovanji glede na kriterije ocenjevanja,
v ocenjevalnem oziroma napredovalnem obdobju.
(5) Zadovoljiva ocena delovne uspešnosti
pomeni zadovoljivo opravljeno delo, to je delno pod pričakovanji, glede na
kriterije ocenjevanja, v ocenjevalnem oziroma napredovalnem obdobju.
(6) Nezadovoljiva ocena delovne uspešnosti
pomeni nezadovoljivo opravljeno delo, to je v celoti pod pričakovanji glede na
kriterije ocenjevanja, v ocenjevalnem oziroma napredovalnem obdobju.
III. POSTOPEK PREVERJENJA IZPOLNJEVANJA POGOJEV IN
OCENJEVANJA
7. člen
(postopek preverjanja izpolnjevanja
pogojev)
(1) Postopek preverjanja izpolnjevanja
osnovnih pogojev za napredovanje se izvede vsako leto do konca februarja za vse
delavce. Postopek preverjanja izvedejo kadrovske službe organizacijskih enot,
ki ocenjevalcem predložijo seznam tistih delavcev, ki izpolnjujejo osnovne
pogoje za napredovanje.
(2) O izpolnjevanju osnovnih pogojev za
napredovanje delavcev se vodi posebna evidenca v kadrovskih službah organizacijskih
enot.
8. člen
(postopek ocenjevanja)
(1) V postopek ocenjevanja delovne
uspešnosti se vključijo delavci, ki izpolnjujejo osnovne pogoje za napredovanje
iz 4. člena tega pravilnika.
(2) Postopek ocenjevanja delovne uspešnosti
se izvede vsako leto najpozneje do 15. marca.
(3) V roku iz prejšnjega odstavka tega
člena mora neposredno nadrejeni vodja izpolniti Ocenjevalni list za oceno delovne
uspešnosti delavca, ki je v Prilogi I tega pravilnika in delavca seznaniti s
pisno oceno in z utemeljitvijo.
(4) Zbirni podatki o ocenah v napredovalnem
obdobju se vpisujejo v Evidenčni list napredovanja delavca, ki je v Prilogi II
tega pravilnika.
(5) Ocenjevalni in evidenčni listi iz
tretjega in četrtega odstavka tega člena se hranijo v personalni mapi delavca.
9. člen
(točkovanje delovne uspešnosti)
(1) Ocene delovne uspešnosti delavcev se
točkujejo z naslednjimi točkami:
-       
ocena odlično s 5 točkami,
-       
ocena zelo dobro s 4 točkami,
-       
ocena dobro s 3 točkami,
-       
ocena zadovoljivo z 2 točkama in
-       
ocena nezadovoljivo z 0 točkami.
(2) Točke delovne uspešnosti se vpišejo v
Evidenčni list napredovanja delavca v napredovalnem obdobju.
10. člen
(napredovanje delavcev)
(1) Za en plačni razred napredujejo tisti
delavci, ki v napredovalnem obdobju dosežejo:
-       
ob prvem in drugem napredovanju najmanj 11 točk,
-       
ob tretjem in četrtem napredovanju najmanj 12 točk,
-       
ob petem napredovanju najmanj 13 točk,
-       
ob nadaljnjih napredovanjih najmanj 14 točk.
(2) Delavci, ki izpolnjujejo predpisane
pogoje, lahko napredujejo za največ dva plačna razreda, če ob prvem napredovanju
dosežejo najmanj 14 točk, ob nadaljnjih napredovanjih pa najmanj 15 točk.
(3) Delavcu, ki na podlagi seštevka treh
letnih ocen ni zbral zadostnega števila točk za napredovanje, se ponovno preveri
izpolnjevanje pogojev za napredovanje naslednje leto ob preverjanju pogojev za
napredovanje. Delavec napreduje, ko skupaj doseže tri ocene, ki pomenijo
izpolnitev pogojev za napredovanje. Pri tem se upoštevajo tri najugodnejše ocene
v obdobju od zadnjega napredovanja.
(4) Ne glede na določbe prvega, drugega in
tretjega odstavka tega člena napreduje delavec za en plačni razred, če je v
času od zadnjega napredovanja oziroma od prve zaposlitve preteklo najmanj šest
let in je v tem obdobju dosegel povprečno oceno najmanj dobro.
11. člen
(pisno obvestilo in aneks k pogodbi o
zaposlitvi)
(1) O izpolnitvi pogojev za napredovanje
delavca v plačne razrede se delavca obvesti s pisnim obvestilom o napredovanju,
o številu plačnih razredov napredovanja in o plačnem razredu osnovne plače.
(2) Kadrovska služba organizacijske enote
hkrati z obvestilom o napredovanju delavcu izroči pisni predlog aneksa k
pogodbi o zaposlitvi.
(3) Obvestilo in aneks k pogodbi o
zaposlitvi morata biti delavcu izročena najpozneje 15 dni po roku iz drugega odstavka
8. člena tega pravilnika.
12. člen
(datum napredovanja)
Delavec, ki napreduje v višji plačni
razred, pridobi pravico do plače v skladu z višjim plačnim razredom 1. decembra
v letu, v katerem je napredoval.
13. člen
(tek napredovalnega obdobja)
Ob prvi zaposlitvi delavca v Zavodu, ki je
bil pred zaposlitvijo v Zavodu zaposlen drugje v javnem sektorju, se mu
napredovalno obdobje ne prekine v primeru, če zasede delovno mesto v istem ali
nižjem tarifnem razredu v isti plačni podskupini ali na istovrstnih oziroma
sorodnih delovnih mestih v različnih plačnih podskupinah.
14. člen
(upoštevanje ocen predhodnih delodajalcev)
Pri določitvi ocene delavca v ocenjevalnem
obdobju se upoštevajo vsi predlogi ocen predhodnih delodajalcev iz javnega
sektorja.
15. člen
(ocenitev delavca ob prenehanju delovnega
razmerja)
Delavca, ki je bil v Zavodu zaposlen
pretežni del ocenjevalnega obdobja in je z Zavodom prekinil delovno razmerje, se
oceni ter se mu kopijo ocene izroči ob prenehanju delovnega razmerja.
16. člen
(napredovanje generalnega direktorja)
(1) Generalnemu direktorju Zavoda se ob
prenehanju mandata in razporeditvi na novo delovno mesto upošteva število
napredovanj, ki bi jih lahko dosegel, če bi na tem delovnem mestu napredoval
vsaka tri leta.
(2) Generalnemu direktorju Zavoda se za
posamezno leto določi ocena delovne uspešnosti na naslednji način:
-       
za leto, ko je na podlagi predpisov za ugotavljanje delovne uspešnosti
prejel redno delovno uspešnost v višini več kot 50 odstotkov, se mu določi
ocena odlično za leto, ko je prejel redno delovno uspešnost v višini do 50
odstotkov, pa ocena zelo dobro;
-       
za leto, ko ni prejel sredstev za redno delovno uspešnost, se mu določi
ocena dobro.
(3) Plačni razred, dosežen na podlagi
napredovanj v skladu s tem členom, ne sme preseči najvišjega plačnega razreda
delovnega mesta, na katerega je delavec razporejen po prenehanju mandata.
(4) Generalni direktor Zavoda ne napreduje
na podlagi določb tega člena, če je bil razrešen iz krivdnih razlogov.
17. člen
(izročitev dokumentacije o napredovanju)
Ob prenehanju delovnega razmerja delavca v
Zavodu, se delavcu na njegovo zahtevo izroči kopijo dokumentacije o
napredovanju (ocenjevalnih in evidenčnih listov iz 8. člena tega pravilnika).

Priloga
I:Ocenjevalni list za oceno delovne uspešnosti delavca v ocenjevalnem obdobju
Priloga
II: Evidenčni list napredovanja delavca v napredovalnem obdobju
Priloga
III: Podrobnejša opredelitev elementov delovne uspešnosti delavca Zavoda

Pravilnik o napredovanju delavcev Zavoda za
zdravstveno zavarovanje Slovenije (Uradni list RS, št. 27/09) vsebuje naslednje prehodne in
končne določbe:
»IV. PREHODNE IN KONČNE DOLOČBE
18. člen
(napredovanje
od 1. oktobra 2008)
(1) Delavcem, ki so imeli pravico do
napredovanja po Pravilniku o napredovanju delavcev v Zavodu za zdravstveno zavarovanje
Slovenije, ki se je uporabljal pred začetkom izplačila plač po zakonu, ki ureja
sistem plač v javnem sektorju in pred začetkom uporabe tega pravilnika ter
delavcem, ki so že dosegli najvišje število napredovanj, ki jih je bilo možno
doseči po navedenih predpisih, se napredovalno obdobje z dnem začetka uporabe
tega pravilnika ne prekine. Ti delavci lahko napredujejo od 1. oktobra 2008, če
je preteklo najmanj tri leta od njihovega zadnjega napredovanja.
(2) Za delavce iz prejšnjega odstavka, ki
izpolnjujejo pogoje za napredovanje do 30. septembra 2008, se izpolnjevanje pogojev
za napredovanje preverja na podlagi Pravilnika o napredovanju delavcev v Zavodu
za zdravstveno zavarovanje Slovenije, št. 041-1/6-2-94 z dne 8. 9. 1995.
19. člen
(napredovanje
od 1. aprila 2009)
(1) Delavce, ki jim je napredovalno obdobje
začelo teči v letu 2006 ali 2007 in niso napredovali od 1. oktobra 2008, se za leti
2006 in 2007 oceni v skladu s tem pravilnikom.
(2) V letu 2009 se za leto 2008 ocenijo v
skladu s tem pravilnikom vsi delavci, ki izpolnjujejo osnovne pogoje za
napredovanje, razen tisti, ki so napredovali od 1. oktobra 2008.
(3) Delavci, ki so napredovali od 1.
oktobra 2008, se prvič ocenijo v skladu s tem pravilnikom v letu 2010 za leto
2009.
20. člen
(ocenjevanje
generalnega direktorja)
(1) Generalnemu direktorju Zavoda, ki
napreduje v skladu s 16. členom tega pravilnika, se za čas do uveljavitve tega pravilnika
določijo ocene ob upoštevanju prejete redne delovne uspešnosti v posameznem
letu, v skladu s predpisi, ki so se uporabljali do začetka izplačila plač po
zakonu, ki ureja sistem plač v javnem sektorju oziroma na podlagi ocenjevanja
delovne uspešnosti do uveljavitve tega pravilnika.
(2) Do začetka izplačila plač na podlagi
zakona, ki ureja sistem plač v javnem sektorju, se za leto, ko je generalni
direktor Zavoda prejel redno delovno uspešnost, določi ocena zelo dobro, za
leto, ko redne delovne uspešnosti ni prejel, pa ocena dobro.
21. člen
(prenehanje
veljavnosti in uporabe prejšnjega pravilnika)
Z dnem uveljavitve tega pravilnika
prenehajo veljati določbe Pravilnika o napredovanju delavcev v Zavodu za
zdravstveno zavarovanje Slovenije, števila 041-1/6-2-94, z dne 8. 9. 1995, ki
pa se uporablja do začetka uporabe tega pravilnika.
22. člen
(uveljavitev in
začetek uporabe)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne z dnem prvega
izplačila plač na podlagi zaklona, ki ureja sistem plač v javnem sektorju.«.

Pravilnik o spremembi Pravilnika o
napredovanju delavcev Zavoda za zdravstveno zavarovanje Slovenije (Uradni list
RS, št. 79/19) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.