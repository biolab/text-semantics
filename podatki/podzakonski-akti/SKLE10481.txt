1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z dne
24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES (UL L št. 331 z dne 15. decembra 2010, str. 12; v
nadaljevanju: Uredba (EU) št. 1093/2010) dne 19. decembra 2014 objavil
Smernice o varnosti spletnih plačil (v nadaljevanju: smernice), ki so
objavljene na njegovi spletni strani.
(2) Smernice iz prvega odstavka tega člena določajo niz
minimalnih zahtev na področju varnosti spletnih plačil. Smernice temeljijo na
pravilih iz Direktive 2007/64/ES Evropskega parlamenta in Sveta z dne
13. novembra 2007 o plačilnih storitvah na notranjem trgu in o spremembah
direktiv 97/7/ES, 2002/65/ES, 2005/60/ES in 2006/48/ES ter o razveljavitvi
Direktive 97/5/ES, (UL L 319 z dne 5. decembra 2007), v zvezi z
zahtevami za informacije o plačilnih storitvah in obveznostmi ponudnikov
plačilnih storitev v zvezi z opravljanjem plačilnih storitev.
(3) Smernice se uporabljajo za:
1.     
finančne institucije, kot so opredeljene v prvem odstavku 4. člena
Uredbe (EU) št. 1093/2010 in
2.     
pristojne organe, kot so opredeljeni v drugem odstavku 4. člena Uredbe
(EU) št. 1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v Republiki Sloveniji,
2.     
plačilne institucije in plačilne institucije z opustitvijo, ki so v
skladu z ZPlaSS pridobile dovoljenje za opravljanje plačilnih storitev kot
plačilna institucija ali plačilna institucija z opustitvijo v Republiki
Sloveniji, ter družbe za izdajo elektronskega denarja in družbe za izdajo
elektronskega denarja z opustitvijo, ki so v skladu z ZPlaSS pridobile
dovoljenje za opravljanje storitev izdajanja elektronskega denarja v Republiki
Sloveniji, in
3.     
Banko Slovenije, kadar v skladu z ZBan-2, Uredbo (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah za
kreditne institucije in investicijska podjetja ter o spremembi Uredbe (EU) št.
648/2012 (UL L št. 176 z dne 27. junija 2013, str. 1; v nadaljevanju Uredba
(EU) št. 575/2013) in ZPlaSS v vlogi pristojnega organa izvaja pristojnosti in
naloge nadzora nad subjekti iz 1. in 2. točke tega odstavka.
(2) Banka Slovenije pri opravljanju nalog in pristojnosti
nadzora v skladu z ZBan-2, Uredbo (EU) št. 575/2013 in ZPlaSS v celoti upošteva
določbe smernic v delu, v katerem se nanašajo na izvajanje nalog in pooblastil
pristojnega organa.

Sklep o uporabi Smernic o varnosti spletnih
plačil (Uradni list RS, št. 47/15) vsebuje naslednjo končno določbo:
»3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne s 15. avgustom
2015.«.

Sklep o spremembi Sklepa o uporabi Smernic o
varnosti spletnih plačil (Uradni list RS, št. 55/15) spreminja 3. člen sklepa tako, da
se glasi:
»3. člen
(Uveljavitev sklepa)
Ta sklep začne veljati naslednji dan po njegovi objavi v Uradnem
listu Republike Slovenije, uporabljati pa se začne s 1. avgustom 2015.«;
ter vsebuje naslednjo končno določbo:
»2. člen
Ta sklep začne veljati naslednji dan po njegovi objavi v
Uradnem listu Republike Slovenije.«.

Sklep o spremembi Sklepa o uporabi Smernic o
varnosti spletnih plačil (Uradni list RS, št. 19/17) vsebuje naslednjo končno določbo:
»2. člen
(uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.«.