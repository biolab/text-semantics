1. SPLOŠNA DOLOČBA
1. člen
(vsebina pravilnika)
Ta pravilnik določa način označitve in
organizacijo ureditve gradbišča, vsebino in način vodenja evidence izvajanja
del na gradbišču ter način izvajanja sprotne kontrole gradnje.
2. OZNAČITEV IN ORGANIZACIJA UREDITVE GRADBIŠČA
2.1 Označitev gradbišča
2. člen
(obveznost označitve z gradbiščno tablo)
(1) Investitor mora gradbišče označiti z
gradbiščno tablo pred začetkom del pri vseh gradnjah, za katere je bilo izdano
gradbeno dovoljenje. 
(2) Gradbiščna tabla mora biti postavljena
na vidnem mestu ob vhodu na gradbišče, na katerem se izvaja gradnja novega
objekta ali rekonstrukcija objekta. Pri gradnji linijskih objektov kot so
ceste, objekti transportne infrastrukture, cevovodi, komunikacijska omrežja,
energetski vodi in podobno, se gradbiščna tabla postavi na začetku ali na koncu
trase ali na mestu ob gradbiščni pisarni. 
(3) Gradbiščne table ni treba postaviti za
odstranitev objekta in na gradbišču, na katerem se gradijo: 
1.    
objekti, ki so po predpisih, ki določajo objekte in okoliše objektov
posebnega pomena za obrambo ter ukrepe za njihovo varovanje, opredeljeni kot
objekti posebnega pomena za obrambo države; 
2.    
objekti, namenjeni za opravljanje varnostnega, carinskega in
inšpekcijskega nadzorstva na mejnih prehodih; 
3.    
objekti, ki so potrebni zaradi neposredno grozečih naravnih in drugih
nesreč ali zato, da se preprečijo oziroma zmanjšajo njihove posledice, oziroma
objektI, za katere je tako določeno s predpisi, ki urejajo odpravo takšnih
nesreč.
3. člen
(oblika in vsebina gradbiščne table)
(1) Gradbiščna tabla mora biti izdelana iz
obstojnega materiala in barv in tako, da so podatki na njej čitljivi. 
(2) Na gradbiščni tabli morajo biti po
vrsti napisani naslednji podatki: 
1.    
podatki o vrsti objekta glede na namen in o vrsti gradnje, kot je
navedeno v gradbenem dovoljenju, 
2.    
številka gradbenega dovoljenja ter datum izdaje gradbenega dovoljenja in
naziv organa, ki ga je izdal, 
3.    
podatki o investitorju, 
4.    
podatki o projektantih in podatek o odgovornem projektantu oziroma če je
odgovornih projektantov več, podatek o odgovornem vodji projekta za pridobitev
gradbenega dovoljenja ter projekta za izvedbo, 
5.    
podatki o izvajalcih in podatek o odgovornem vodji del oziroma če je
odgovornih vodij del več, podatek o odgovornem vodji gradbišča in 
6.    
podatki o nadzorniku in podatki o odgovornem nadzorniku. 
(3) Pri gradnji zahtevnega objekta morajo
biti na gradbiščni tabli za podatki iz prejšnjega odstavka tudi podatki o
revidentu in podatki o odgovornem vodji revidiranja. 
(4) Podatki na tabli morajo biti zapisani v
slovenskem jeziku, na območju, kjer živita italijanska in madžarska narodna
skupnost, pa tudi v italijanskem oziroma madžarskem jeziku.
4. člen
(izjeme in posebnosti)
Ne glede na določbe prvega odstavka 2.
člena tega pravilnika se gradbišče, na katerem poteka gradnja v lastni režiji
in gradbišče nezahtevnih objektov označi samo z listom formata A4, na katerem
so samo podatki iz prve, druge in tretje točke drugega odstavka prejšnjega
člena.
5. člen
(postavitev in odstranitev gradbiščne
table)
(1) Gradbiščna tabla se postavi takoj po
uvedbi izvajalca v delo oziroma najkasneje v štirinajstih dneh po začetku
gradbenih del na gradbišču. 
(2) Gradbiščna tabla se lahko odstrani
šele, ko je objekt zgrajen oziroma ko so dela končana.
2.2 Organizacija ureditve gradbišča
6. člen
(načrt organizacije gradbišča)
(1) Načrt organizacije ureditve gradbišča
izdela izvajalec, ki ga za to izbere investitor. 
(2) Načrt organizacije ureditve gradbišča
mora biti izdelan v skladu s projektom, na podlagi katerega je bilo za gradnjo
izdano gradbeno dovoljenje in v skladu z varnostnim načrtom, kadar je
predpisan. 
(3) Načrt organizacije gradbišča mora
vsebovati: 
1.    
območje, kjer se bodo odvijala dela na gradbišču, parcelne meje,
prostori za začasne deponije materialov in odpadkov, deponije opreme in
delovnih priprav, gradbiščni provizoriji (pisarne za vodstvo in nadzor, objekti
za bivanje in odmor, garderobe, jedilnice, sanitarni objekti, prostor za prvo
pomoč, laboratoriji, začasna skladišča itd.), vse kar je potrebno za izvajanje
del, 
2.    
namestitev stalnih (za čas gradnje) in začasnih (premičnih) gradbiščnih
ograj in zapor, preusmeritev in zavarovanje prometa, namestitev prometnih in
drugih znakov za obvestila, prepovedi dostopov ali gibanja itd., 
3.    
potrebne zunanje in notranje komunikacijske poti, prehodi, vhodi in
dovozi, izhodi iz območja gradbišča in priključki na javno cesto ipd., 
4.    
predeli oziroma območja za pripravo materialov, polizdelkov,
sestavljanje opažev, odrov in konstrukcijskih elementov, 
5.    
robovi izkopov (nasipov), višinski gabariti, nestabilna in drugače
nevarna ali varovana območja (doseg obstoječih stroje, območje miniranja,
poplav itd.), 
6.    
mesta priključkov (na vodo, elektriko, plin, telekomunikacije, zrak,
toplovod idr.) in razdelilna mesta na gradbišču s potekom stalnih (za čas
gradnje) razvodov, 
7.    
potek montaže konstrukcij ali posameznih elementov (tudi porušitev in
odstranitev), potek izkopov, delovnih in fasadnih odrov ter podpornih
konstrukcij itd., 
8.    
namestitev oziroma razporeditev (žerjavov, dvigal, zabijal, črpalk,
betonarn, asfaltnih postrojenj itd.) s prikazom delovno vplivnega območja, 
9.    
območja za zbiranje oziroma za začasno deponijo gradbenih odpadkov in
nevarnih snovi (po vrstah) in zaščitna območja za varovanje okolice in 
10.  ukrepe
za varovanje zdravja in varovanja oseb (na gradbišču in na vplivnem območju)
ter okolice za čas gradnje. 
(4) Obseg podatkov, ki morajo biti označeni
na načrtu organizacije gradbišča je odvisen od velikosti, predvidenega časa
izvajanja in od zahtevnosti gradnje. Po potrebi se lahko izdela prikaz več
tehnoloških faz ločeno (faza izkopa in zaščite gradbene jame, faza montaže,
faza demontaže, za izvedbo posameznih vrst del, rušenje, nasipanja, zapora in
prekop komunikacije itd.), kar je treba oceniti glede na naravo, obseg in
nevarnosti del. 
(5) Če se gradnja izvaja na delu območja letališča,
infrastrukturnih objektov, naprav in sistemov navigacijskih služb zračnega
prometa, ceste, železnice ali pristanišča, ki je v obratovanju in morata zato
gradnja in obratovanje takšnega objekta potekati sočasno, je treba z načrtom
organizacije ureditve gradbišča zagotoviti tako gradnjo, da ne vpliva na varno
izvajanje prometa na teh objektih. 
(6) Če se gradnja izvaja na območju, kjer
potekajo podzemni ali nadzemni vodi objektov gospodarske javne infrastrukture,
kot so kanalizacija, vodovod, električno omrežje, telekomunikacijsko omrežje,
plinovod, toplovod in drugi komunalni objekti, je treba z načrtom organizacije
ureditve gradbišča zagotoviti tudi njihovo nemoteno obratovanje. 
(7) Pred začetkom gradnje mora načrt
organizacije ureditve gradbišča potrditi investitor. 
(8) Zaradi izvajanja gradnje se ne sme
poslabšati možnosti za intervencijo in požarne varnosti na območju gradnje in
sosednjih objektov.
7. člen
(izjeme in posebnosti)
Načrta organizacije ureditve gradbišča ni
treba izdelati pri gradnji v lastni režiji, pri gradnji nezahtevnih objektov in
pri gradnji objektov iz tretjega odstavka drugega člena.
8. člen
(obveznost ograditve in varovanja
gradbišča)
(1) Gradbišče je treba pred začetkom del
ograditi in zavarovati v skladu z načrtom organizacije ureditve gradbišča. 
(2) Gradbišče, pri katerem v skladu s
prejšnjim členom ni potreben načrt organizacije ureditve gradbišča, mora biti
ustrezno ograjeno oziroma varovano tako, da je s trakom, z mrežo, z
opozorilnimi znaki ali na drug ustrezen način označeno območje, v katerem so
predvidena gradbena dela in za katerega je predvideno, da bi gibanje v njem
lahko povzročilo neposredno nevarnost za mimoidoče in za promet. 
(3) Pri gradnji nezahtevnega in enostavnega
objekta gradbišča ni treba niti ograditi niti zavarovati.
3. VSEBINA IN NAČIN VODENJA DNEVNIKA O IZVAJANJU DEL IN
IZVAJANJE SPROTNE KONTROLE GRADNJE
9. člen
(sestava dnevnika o izvajanju del)
Dnevnik o izvajanju del sestavljata: 
1.    
gradbeni dnevnik in 
2.    
knjiga obračunskih izmer.
10. člen
(obveznost vodenja gradbenega dnevnika in
knjige obračunskih izmer)
(1) Gradbeni dnevnik je treba voditi pri
vseh gradnjah, za katere je bilo izdano gradbeno dovoljenje, razen pri gradnji
v lastni režiji in pri gradnji nezahtevnih objektov. 
(2) Če so cene v gradbeni pogodbi določene
za mersko enoto posameznih del, je treba poleg gradbenega dnevnika voditi
knjigo obračunskih izmer. 
(3) Gradbeni dnevnik in knjigo obračunskih
izmer, kadar je predpisana, mora na gradbišču voditi delavec, ki ga za to
določi izvajalec, in sicer za vsa dela, ki jih izvajalec na gradbišču izvaja in
to ves čas od njegove vključitve v delo do prevzema del. Za dela, ki so
povezana z objektom, a se izvajajo v obratih zunaj gradbišča, gradbenega
dnevnika in knjige obračunskih izmer ni treba voditi. 
(4) Vpisi in vrisi morajo biti v gradbeni
dnevnik oziroma knjigo obračunskih izmer vneseni s pisalom, ki pušča trajno
sled ali pa mora biti vstavljen računalniški izpis na trajnem vidnem nosilcu.
Vpisi, vrisi ali računalniški izpisi morajo biti lastnoročno podpisani, naveden
pa mora biti tudi datum podpisa. 
(5) Morebitni napačni vpisi oziroma vrisi
morajo biti prečrtani tako, da ostanejo čitljivi, popravki pa morajo imeti
datum, ko se je napaka odkrila, in podpis pooblaščene osebe, ki je napako odkrila
in vpisala oziroma vrisala popravke. 
(6) Gradbeni dnevnik je treba voditi v
slovenskem jeziku, na območju, kjer živita italijanska in madžarska narodna
skupnost, pa lahko tudi v italijanskem oziroma madžarskem jeziku.
3.1 Gradbeni dnevnik
11. člen
(oblika in vsebina gradbenega dnevnika)
(1) Gradbeni dnevnik sestavljajo uvodni
list in dnevni listi. 
(2) V uvodni list se vpišejo splošni
podatki o objektu in udeležencih pri graditvi objekta. 
(3) Dnevni listi predstavljajo dnevna
poročila. V dnevni list se vpisujejo podatki v zvezi z izvajanjem del in vsi
pomembni podatki o gradnji oziroma izvajanju del, vanj pa se vpisujejo in
vrisujejo tudi spremembe in dopolnitve projekta za izvedbo, ki nastanejo
oziroma so potrebne zaradi izvajanja del, ter besedilni in grafični podatki, ki
pojasnjujejo izvedbene detajle oziroma dejstva, navedena na prvi strani vsakega
dnevnega lista. 
(4) Oblika in vsebina ter način
izpolnjevanja uvodnega lista in dnevnega lista gradbenega dnevnika so določeni
v prilogi 1, ki je sestavni del tega pravilnika. Na zgornjem ali spodnjem delu
uvodnega lista in dnevnega lista je lahko označba ali logotip investitorja,
lahko pa tudi izvajalca, če se investitor in izvajalec tako dogovorita.
12. člen
(vodenje gradbenega dnevnika)
(1) Gradbeni dnevnik je treba začeti voditi
z dnem začetka prvih aktivnosti na parceli ali najpozneje z dnem uvedbe
izvajalca v delo in ga voditi, ko se dela na gradbišču ali objektu izvajajo.
Vpisi v gradbeni dnevnik se morajo vršiti dnevno, udeleženci pri graditvi objekta
pa ga podpisujejo ob vsakokratnem pregledu ali nadzoru. 
(2) Gradbeni dnevnik na gradbišču
pooblaščeni sestavljavec vodi v dvojniku. Podpisujejo ga najprej delavec, ki je
pooblaščen za sestavo gradbenega dnevnika, nato odgovorni vodja del in nazadnje
odgovorni nadzornik oziroma njegov pooblaščenec – odgovorni nadzornik
posameznih del (v nadaljnjem besedilu: odgovorni nadzornik). Če se odgovorni
nadzornik ali odgovorni vodja del s predhodnimi vpisi na listu ne strinjata,
morata napisati opombo oziroma obrazložitev in stran podpisati. Če odgovorni
vodja projekta za pridobitev gradbenega dovoljenja med gradnjo objekta ugotovi
neskladje, svoje ugotovitve in predloge, kako stanje popraviti, vpiše v
gradbeni dnevnik. 
(3) Gradbeni dnevnik mora biti dostopen za
vpise vsem udeležencem pri graditvi objekta in pristojnim inšpektorjem. 
(4) Originalni izvod se iz zvezka
gradbenega dnevnika iztrga in ga hrani odgovorni nadzornik, dvojnik oziroma
kopija, ki ostane v zvezku, se hrani na gradbišču. 
(5) Gradbeni dnevnik se zaključi po
dokončanju del oziroma z dnem prevzema del. 
(6) Kadar so zapisi, ki jih je treba
navesti za en dan, obsežnejši, se lahko uporabi več takih strani (listov), ki
se označijo z isto zaporedno številko in istim datumom, njihovo zaporedje pa se
označi s črkami ali številkami. 
(7) Gradbeni dnevnik se vodi za vsak dan
posebej na posebnem listu, ki se piše v dvojniku (samokopirni sistem) ali tudi
v več izvodih, če je to potrebno. Izvirno napisani izvod pripada investitorju,
ostali izvodi pa izvajalcu in drugim udeležencem.
13. člen
(hramba gradbenega dnevnika)
(1) Oba izvoda gradbenega dnevnika se po
tehničnem pregledu objekta vstavita v ustrezno mapo, povežeta z vrvico in
zapečatita. 
(2) En izvod gradbenega dnevnika (original)
hrani investitor, drugi izvod (kopijo) pa hrani izvajalec. 
(3) Investitor oziroma lastnik objekta in
njegov vsakokratni pravni naslednik mora hraniti gradbeni dnevnik toliko časa,
dokler stoji objekt. 
(4) Izvajalec mora hraniti gradbeni dnevnik
najmanj deset let, če ni za posamezne vrste objektov s posebnimi predpisi
določeno drugače.
3.2 Knjiga obračunskih izmer
14. člen
(oblika in vsebina knjige obračunskih
izmer)
(1) Knjigo obračunskih izmer sestavljajo: 
1.    
uvodni list, 
2.    
seznam vloženih listov, 
3.    
obračunski list, 
4.    
obračunske priloge in 
5.    
obračunski načrti. 
(2) Knjiga obračunskih izmer se vodi na
obrazcih, katerih oblika in vsebina ter način izpolnjevanja so določeni v
prilogi 2, ki je sestavni del tega pravilnika. Na zgornjem ali spodnjem delu
listov knjige obračunskih izmer je lahko označba ali logotip investitorja,
lahko pa tudi izvajalca, če se investitor in izvajalec tako dogovorita.
15. člen
(vodenje knjige obračunskih izmer)
(1) Knjigo obračunskih izmer je treba
začeti voditi z dnem začetka prvih aktivnosti na parceli ali najpozneje z dnem
uvedbe izvajalca v delo in jo voditi, dokler niso dela izvršena in izmerjena
oziroma obračunana. 
(2) Knjigo obračunskih izmer vodi na
gradbišču pooblaščeni sestavljavec. Na vsakem listu oziroma po vsakem prikazu
izračunov obračunskega obdobja ga podpisujejo najprej pooblaščeni sestavljavec,
nato odgovorni vodja del in nazadnje odgovorni nadzornik. Če se odgovorni
nadzornik ali odgovorni vodja del s predhodnimi vpisi na listu ne strinjata,
morata napisati opombo oziroma obrazložitev in stran podpisati. 
(3) V knjigo obračunskih izmer se vpisujejo
izmere in izračuni obsega izvršenih del v posameznem obračunskem obdobju.
Vpisujejo in vrisujejo se tudi skice sprememb in odstopanj od projekta za
izvedbo, z navedbo mer (dimenzij) in podatkov o spremembah pri uporabi
gradbenih proizvodov, inštalacij, opreme in drugega materiala ter sprememb
projektov za izvedbo določenih detajlov. 
(4) V knjigo obračunskih izmer je treba
vpisovati tudi vsa tista dela, ki se po dokončanju del ne vidijo in elemente
oziroma konstrukcije začasnega značaja (odri in podobno), ki se po končani fazi
gradnje odstranijo. 
(5) Spremembe projekta za izvedbo morajo
biti vpisane na ustreznem listu knjige obračunskih izmer ali narisane v njeni
prilogi v ustreznem merilu z vsemi za izvajanje kontrole investicije potrebnimi
podatki. Izvajalec mora vse te spremembe tudi posebej označiti v ustreznih
tehničnih risbah projekta za izvedbo. V teh tehničnih risbah morajo biti vse
ugotovljene napake in nepravilnosti vidno prečrtane, popravljene ali skicirane
z vsemi potrebnimi podatki in podpisane. 
(6) Vsaka predračunska postavka iz projekta
za izvedbo mora biti posebej prikazana na samostojnem listu knjige obračunskih
izmer. Vsi listi morajo biti razvrščeni v istem zaporedju in z istimi oznakami,
kot so v pogodbenem predračunu. Če se katera od postavk ne izvede, se na listu
napišejo razlogi, vloži pa se označen list brez navedbe izmer in z vpisom »Ta
dela se niso izvedla zaradi ….«, ker mora biti število obračunskih listov enako
številu postavk v pogodbenem predračunu. 
(7) S podpisom pooblaščenca investitorja se
šteje, da so količine podpisanih del izvedene. Prevzem del, vključno z njihovo
kakovostjo, se opravi s prevzemnim zapisnikom. 
(8) Za nepredvidena dela in dodatna dela,
ki niso zajeta v pogodbenem predračunu, in za morebitne izpuščene postavke ali
spremembe, se obračunski listi po enakem postopku kot predračunske postavke
dodajajo na koncu knjige obračunskih izmer, kot posebno poglavje z označbo
»nepredvidena in dodatna dela«. 
(9) Knjiga obračunskih izmer mora biti
zaključena najpozneje do izročitve zgrajenega oziroma rekonstruiranega objekta
investitorju. 
(10) Knjigo obračunskih izmer vodi v enem
izvodu izvajalec, ki določi pooblaščenega sestavljavca.
16. člen
(hramba knjige obračunskih izmer)
(1) Ko so dela končana, se vsi listi knjige
obračunskih izmer oštevilčijo in vstavijo v ustrezno mapo, povežejo z vrvico in
zapečatijo. 
(2) Zaključena knjiga obračunskih izmer se
izroči naročniku oziroma investitorju, ki jo mora hraniti najmanj deset let, če
ni za posamezne vrste objektov s posebnimi predpisi določeno drugače.
3.3 Izvajanje sprotne kontrole gradnje
17. člen
(izvajanje sprotne kontrole)
(1) Med gradnjo se mora vršiti sprotna
kontrola izvajanja celotne gradnje tako, da se med gradnjo preverja, ali bo
objekt izpolnjeval vse predpisane bistvene zahteve. Pri sprotni kontroli
izvajanja gradnje se preverja tudi, ali se pri vgrajevanju gradbenih proizvodov
upoštevajo veljavne tehnične specifikacije za posamezne gradbene proizvode. 
(2) Izvajalec odgovornega nadzornika in
odgovornega vodjo projekta za pridobitev gradbenega dovoljenja pred
nadaljevanjem del sproti obvešča o zaključku posameznih faz, ki jih kasneje ni
več mogoče pregledati. Izvajalec za namen sprotne kontrole omogoči pregled
celotnega objekta, vseh njegovih delov, vključno s konstrukcijami,
inštalacijami, opremo in napravami.
4. PREHODNE IN KONČNE DOLOČBE
18. člen
(prenehanje veljavnosti predpisa)
Z dnem uveljavitve tega pravilnika preneha
veljati Pravilnik o načinu označitve in organizaciji ureditve gradbišča, o
vsebini in načinu vodenja dnevnika o izvajanju del in o kontroli gradbenih
konstrukcij na gradbišču (Uradni list RS, št. 66/04).
19. člen
(dokončanje del, ki so v teku)
Na gradbiščih, na katerih so se dela začela
izvajati pred uveljavitvijo tega pravilnika, se označevanje in organizacija
ureditve gradbišča ter vodenje gradbenih dnevnikov in knjig obračunskih izmer
nadaljujejo in končajo v skladu z določbami pravilnika iz prejšnjega člena.
20. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0071-41/2008
Ljubljana, dne 14. maja 2008
EVA 2008-2511-0027
Janez Podobnik l.r. 
Minister 
za okolje in prostor
Soglašamo!
dr. Vasko Simoniti
l.r. 
Minister 
za kulturo
mag. Andrej Vizjak
l.r. 
Minister 
za gospodarstvo
mag. Radovan
Žerjav l.r. 
Minister 
za promet
Iztok Jarc l.r. 
Minister 
za kmetijstvo, gozdarstvo in prehrano
dr. Milan Zver
l.r. 
Minister 
za šolstvo in šport
Marjeta Cotman
l.r. 
Ministrica 
za delo, družino in socialne zadeve
Mojca Kucler
Dolinar l.r. 
Ministrica 
za visoko šolstvo, znanost in tehnologijo
Zofija Mazej
Kukovič l.r. 
Ministrica 
za zdravje
Dragutin Mate l.r.

Minister 
za notranje zadeve
dr. Gregor Virant
l.r. 
Minister 
za javno upravo
Karl Viktor
Erjavec l.r. 
Minister 
za obrambo

Priloga 1: Gradbeni
dnevnik
Priloga 2: Knjiga
obračunskih izmer