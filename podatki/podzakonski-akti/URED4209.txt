1. člen
(vsebina in področje uporabe)
(1) Ta uredba določa podrobnejše
pogoje, merila in obseg plačila za povečan obseg dela oziroma nadpovprečno
obremenitev posameznega zaposlenega v zdravstveni dejavnosti.
(2) Ta uredba se uporablja za
opravljanje storitev, ki se financirajo iz:
-      
javnih sredstev, pridobljenih s plačili iz
obveznega zdravstvenega zavarovanja,
-      
prostovoljnega zdravstvenega zavarovanja za
razliko do polne vrednosti storitev iz obveznega zdravstvenega zavarovanja,
-      
prihrankov javnih zdravstvenih zavodov (v
nadaljnjem besedilu: zavod) znotraj obsega sredstev za stroške dela.
2. člen
(pogoji za izplačilo dodatka za povečan
obseg dela)
Dodatek za povečan obseg dela se
posameznemu zaposlenemu v zdravstveni dejavnosti lahko dodeli, če so izpolnjeni
pogoji iz četrtega in petega odstavka 41.c člena Zakona o zdravniški službi
(Uradni list RS, št. 72/06 – uradno prečiščeno besedilo in 68/06 – ZSPJS-F), in
sicer, če zavod, v katerem je zaposlen:
-      
ugotovi, da se je zaposlenemu zaradi dodatnega
obsega dela zavoda povečal obseg dela ali je bil dodatno obremenjen z delom v
okviru polnega delovnega časa in dovoljenega obsega dela prek polnega delovnega
časa,
-      
predloži dokazila iz prvega odstavka 6. člena
te uredbe, da uresničuje program po pogodbi, sklenjeni z Zavodom za zdravstveno
zavarovanje Slovenije (v nadaljnjem besedilu: ZZZS) na podlagi zakona, ki ureja
zdravstveno varstvo in zdravstveno zavarovanje,
-      
predloži dokazila iz prvega odstavka 6. člena
te uredbe, da ima za ta namen zagotovljena sredstva, in
-      
za ta namen pridobi predhodno pisno soglasje ministra,
pristojnega za zdravje (v nadaljnjem besedilu: minister), skladno z zakonom, ki
ureja splošni upravni postopek.
3. člen
(opredelitev dodatnega obsega dela zavoda)
Za dodatni obseg dela zavoda iz prejšnjega
člena se šteje, če zavod:
-      
opravlja dodatni program javnega zdravstvenega
varstva, ki mu je bil začasno odobren na podlagi pogodbe z ZZZS o izvajanju
dodatnega obsega programa javnega zdravstvenega varstva;
-      
na podlagi pogodbe izvaja dodatne časovno
omejene projekte;
-      
pri uresničevanju programa po pogodbi,
sklenjeni z ZZZS, na podlagi zakona, ki ureja zdravstveno varstvo in
zdravstveno zavarovanje, zaradi začasnega ali stalnega pomanjkanja ustreznega
osebja, ki je nujno potrebno za izvajanje tega programa, na podlagi neuspelih
razpisov za prosta delovna mesta ugotovi, da lahko smotrno zagotovi izvajanje
nalog s povečanjem obsega dela oziroma dodatnimi delovnimi obremenitvami
posameznih zaposlenih v okviru polnega delovnega časa in dovoljenega obsega
dela prek polnega delovnega časa.
4. člen
(vir sredstev za plačilo dodatka za
povečan obseg dela)
Sredstva za plačilo dodatka za povečan
obseg dela:
-      
v primeru iz prve alinee prejšnjega člena
zagotovi ZZZS skladno s pogodbo o izvajanju dodatnega obsega programa javnega
zdravstvenega varstva oziroma pogodbo o izvajanju dodatnega programa javnega
zdravstvenega varstva;
-      
se v primeru iz druge alinee prejšnjega člena
zagotovijo skladno s pogodbo;
-      
se v primeru iz tretje alinee prejšnjega člena
zagotovijo iz prihrankov zavodov, znotraj obsega sredstev za stroške dela
zaradi pomanjkanja osebja.
5. člen
(višina dodatka)
(1) Dodatek za povečan obseg dela
oziroma nadpovprečno obremenjenost posameznega zdravnika v skladu z drugo in
tretjo alineo 3. člena te uredbe lahko znaša največ 20 odstotkov, v primeru
dodatnega obsega dela zavoda v skladu s prvo alineo 3. člena te uredbe pa
največ 35 odstotkov, vendar skupaj največ 40 odstotkov osnovne plače z
zdravniškim dodatkom, določene s količnikom za določitev osnovne plače
zdravnika in veljavno izhodiščno plačo za I. tarifni razred za negospodarske
dejavnosti.
(2) Dodatek za povečan obseg dela
oziroma nadpovprečno obremenjenost drugega zdravstvenega delavca ali
zdravstvenega sodelavca v skladu z drugo in tretjo alineo 3. člena te uredbe
lahko znaša največ 20 odstotkov, v primeru dodatnega obsega dela zavoda v
skladu s prvo alineo 3. člena te uredbe pa največ 35 odstotkov, vendar skupaj
največ 40 odstotkov osnovne plače z dodatkom za zdravstveno nego oziroma
dodatkom za zahtevnost in izpostavljenost dela in s korekcijskim dodatkom,
določene s količnikom za določitev osnovne plače zdravstvenega delavca ali
zdravstvenega sodelavca in veljavne izhodiščne plače za I. tarifni razred za
negospodarske dejavnosti.
(3) Dodatek za povečan obseg dela
oziroma nadpovprečno obremenjenost drugih zaposlenih v zdravstveni dejavnosti v
skladu z drugo in tretjo alineo 3. člena te uredbe lahko znaša največ 20
odstotkov, v primeru dodatnega obsega dela zavoda v skladu s prvo alineo 3.
člena te uredbe pa največ 35 odstotkov, vendar skupaj največ 40 odstotkov
osnovne plače drugega zaposlenega v zdravstveni dejavnosti z dodatkom za
zahtevnost in izpostavljenost dela in s korekcijskim dodatkom, določene s
količnikom za določitev osnovne plače drugega zaposlenega v zdravstveni
dejavnosti in veljavne izhodiščne plače za I. tarifni razred za negospodarske
dejavnosti.
6. člen
(postopek pridobitve soglasja)
(1) Zavod mora za pridobitev soglasja
ministra pred dodelitvijo dodatka za povečan obseg dela posameznemu zaposlenemu
na Ministrstvo za zdravje poslati vlogo in ji priložiti:
-      
kopijo pogodbe, s katero se zavezuje opraviti
dodatni program iz 3. člena te uredbe oziroma izračun prihrankov zavoda znotraj
obsega sredstev za stroške dela zaradi pomanjkanja osebja, h kateremu je treba
priložiti akt o sistemizaciji delovnih mest, poročilo o dejanski zasedenosti
delovnih mest in poročilo o številu odsotnih zaposlenih s predvidenim trajanjem
njihove odsotnosti;
-      
poročilo o izpolnjevanju programa po pogodbah,
sklenjenih z ZZZS na podlagi zakona, ki ureja zdravstveno varstvo in
zdravstveno zavarovanje, ter splošnega in področnih dogovorov, in z načrtom
njegovega nadaljnjega izpolnjevanja;
-      
podatke o številu delovnih ur po posamezni
vrsti delovnih mest, potrebnih za izpolnitev dodatnega obsega dela zavoda, in
končnem roku za izpolnitev;
-      
podatke o višini pridobljenih sredstev na
podlagi pogodb iz prve alinee tega odstavka, podatke o izračunu sredstev,
potrebnih za izplačilo dodatka za povečan obseg dela oziroma nadpovprečno
obremenjenost, skladno s prejšnjim členom;
-      
opis sistema sklepanja dogovorov med
zaposlenimi in njihovimi neposredno nadrejenimi ter sprejemanja pisnih
odločitev direktorja o povečanem obsegu dela oziroma nadpovprečni obremenitvi
na podlagi četrtega odstavka 41.c člena Zakona o zdravniški službi.
(2) Minister izda soglasje iz tretje
alinee petega odstavka 41.c člena Zakona o zdravniški službi v 15 dneh od
prejema popolne vloge, ki mora vsebovati vsa dokazila o izpolnjevanju pogojev
po Zakonu o zdravniški službi in tej uredbi.
(3) Zavod mora o izvrševanju nalog, za
katere je bilo pridobljeno soglasje, Ministrstvu za zdravje poročati vsake tri
mesece. Če je soglasje dano za daljše obdobje, mora zavod takoj po izvršitvi
vseh nalog, za katere je bilo pridobljeno soglasje, Ministrstvu za zdravje
poslati tudi končno poročilo, ki mora vsebovati prikaz dejanske porabe sredstev
in opravljenih nalog.
7. člen
(povečan obseg dela posameznega
zaposlenega)
(1) Zavod, ki ima dodatni obseg dela,
mora vsem zainteresiranim zaposlenim zagotoviti, da lahko kandidirajo za
opravljanje dodatnega obsega dela zavoda in pri tem sodelujejo pod enakimi in
nediskriminatornimi pogoji. Za ta namen mora zavod izdati notranji akt,
usklajen z reprezentativnimi sindikati v zavodu, s katerim določi notranji
postopek izbire zaposlenih, ki sodelujejo pri dodatnem obsegu dela zavoda.
(2) Z notranjim aktom iz prejšnjega
odstavka se določi postopek ugotovitve, kateri zaposleni so upravičeni do
dodatka za povečan obseg dela, ki mora biti hiter in gospodaren. V notranjem
aktu se kot obvezno določi zlasti:
-      
objava ugotovitvenega sklepa iz tretjega
odstavka tega člena;
-      
obvestilo vsem zainteresiranim zaposlenim o
izvajanju dodatnega obsega dela zavoda;
-      
primeren rok za prijavo zainteresiranih
zaposlenih;
-      
vnaprej znana merila za izbiro pri prevelikem
številu zainteresiranih kandidatov;
-      
izključitev možnosti sodelovanja zaposlenih, ki
so sodelovali pri izbiri kandidatov, pri prevelikem številu prijavljenih
kandidatov;
-      
učinkovit in hiter sistem reševanja pritožb
skladno s predpisi o delovnih razmerjih, ki ne povzroča zamud pri začetku
izvajanja ali samem izvajanju dodatnega obsega dela;
-      
sodelovanje zainteresiranih sindikatov v zavodu
in možnost sindikalnega nadzora nad postopkom v vseh fazah;
-      
postopek sklepanja dogovorov med direktorjem in
neposredno nadrejenimi delavci ter postopek izdaje in vsebino pisne odločitve
direktorja po četrtem odstavku 41.c člena Zakona o zdravniški službi.
(3) Povečan obseg dela oziroma dodatno
delovno obremenitev posameznega zaposlenega zavod ugotovi s sklepom, ki vsebuje
najmanj naslednje elemente:
-      
razlog dodatnega obsega dela zavoda iz 3. člena
te uredbe;
-      
opredelitev dodatnega obsega dela zavoda po
vrsti programa in obsegu v številu primerov ali bolnikov;
-      
navedbo dodatno opravljenih storitev
posameznega zaposlenega;
-      
pri izvajanju projekta njegov kratek opis;
-      
pri pomanjkanju osebja navedbo notranje
organizacijske enote zavoda, kjer je ugotovljen kadrovski primanjkljaj, število
nezasedenih delovnih mest oziroma odsotnih zaposlenih po vrstah;
-      
podatke o predvidenem številu delovnih ur po
posamezni vrsti delovnih mest, potrebnih za izpolnitev dodatnega obsega dela
zavoda;
-      
končni rok za izpolnitev dodatnega obsega dela
zavoda;
-      
predvideno število zaposlenih po posameznih
kategorijah, potrebnih za izpolnitev dodatnega obsega dela zavoda, glede na
pretekle izkušnje;
-      
celotni obseg sredstev, namenjenih za izvajanje
dodatnega obsega dela zavoda, in njihov vir po 4. členu te uredbe;
-      
višino dodatnega plačila, razčlenjeno po
kategorijah zaposlenih;
-      
informacijo o tem, ali se bo delo izvajalo v
okviru polnega delovnega časa ali v okviru dovoljenega obsega dela prek polnega
delovnega časa, in ali bo potrebna prerazporeditev rednega delovnega časa.
(4) Višina dodatka, do katerega je
upravičen posamezen zaposleni, se določi tako, da se obseg sredstev iz
prejšnjega člena razdeli med vse zaposlene, ki sodelujejo pri izvajanju
dodatnega obsega dela zavoda, in sicer glede na zahtevnost in predviden obseg
del in nalog posameznega zaposlenega.
(5) Direktor zavoda na podlagi
izpeljanega postopka skladno z notranjim aktom in dogovora med izbranimi
zaposlenimi in njihovimi neposredno nadrejenimi pisno odloči o povečanem obsegu
dela oziroma nadpovprečni obremenitvi posameznega zaposlenega ter o višini
dodatka za povečan obseg dela oziroma nadpovprečno obremenjenost.

Uredba o povečanem obsegu dela oziroma
nadpovprečni obremenitvi zaposlenih v zdravstveni dejavnosti (Uradni list RS,
št. 100/06)
vsebuje naslednjo končno določbo:
»8. člen
(veljavnost)
Ta uredba začne veljati naslednji dan po
objavi v Uradnem listu Republike Slovenije, uporablja pa se do začetka
izplačila plač po Zakonu o sistemu plač v javnem sektorju (Uradni list RS, št.
32/06 – uradno prečiščeno besedilo in 68/06).«.

Uredba o delovni uspešnosti iz naslova
povečanega obsega dela za javne uslužbence (Uradni list RS, št. 53/08) vsebuje naslednji končni določbi:
»6. člen
(končna
določba)
(1) Z dnem začetka uporabe te uredbe
prenehajo veljati Uredba o določitvi pogojev in obsega dela plače za plačilo
povečanega obsega dela v javnem sektorju (Uradni list RS, št. 121/06), Uredba o
pogojih in višini dodatka za plačilo povečanega obsega dela (Uradni list RS, št.
48/06 in 23/07) in Uredba o povečanem obsegu dela oziroma nadpovprečni
obremenitvi zaposlenih v zdravstveni dejavnosti (Uradni list RS, št. 100/06). 
(2) Ta uredba ne velja za javne uslužbence
v javnih vzgojno-izobraževalnih in visokošolskih zavodih v primerih določitve
obsega dodatne tedenske učne obveznosti oziroma obsega dodatne tedenske
pedagoške obveznosti.
7. člen
(končna
določba)
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne z dnem prvega
obračuna plač na podlagi ZSPJS.«.