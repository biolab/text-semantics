1. člen
(področje urejanja)
(1) Ta uredba ureja minimalne standarde, ki zagotavljajo
kakovostno poslovanje izvajalcev zdravstvenih storitev (v nadaljnjem besedilu:
izvajalci) s pacienti oziroma drugimi osebami, ki uporabljajo storitve v javnem
zdravstvu (v nadaljnjem besedilu: uporabniki). 
(2) Ta uredba velja za zdravstveno dejavnost na primarni,
sekundarni in terciarni ravni.
2. člen
(opredelitev izrazov)
Poleg izrazov, ki so opredeljeni v Zakonu o pacientovih
pravicah (Uradni list RS, št. 15/08; v nadaljnjem besedilu: zakon), se v tej
uredbi uporabljajo še naslednji izrazi, ki pomenijo: 
-       
»enotni zdravstveni portal« je skupno spletno mesto za vse
najpomembnejše informacije s področja zdravstva; 
-       
»zdravstveni kontaktni center« je center za pomoč in podporo uporabnikom
v javnem zdravstvu; 
-       
»naročeni pacient« je pacient, ki se pri izvajalcu predhodno naroči na
določen termin za izvedbo zdravstvene storitve; 
-       
»ordinacijski čas« je čas, v katerem zdravstveni delavci oziroma
zdravstveni sodelavci izvajajo zdravstvene storitve.
1. Naročanje
3. člen
(nujna medicinska pomoč)
Nujno medicinsko pomoč pacientu izvajalec opravi takoj in se
zanjo ne uporablja sistem naročanja iz te uredbe.
4. člen
(ordinacijski čas izvajalca)
(1) Izvajalec oziroma organizacijska enota izvajalca določi
ordinacijski čas, v katerem je zagotovljena prisotnost zdravstvenih delavcev in
zdravstvenih sodelavcev, ki so potrebni za izvedbo zdravstvene storitve, in
sicer tako, da je pacientom omogočena čim boljša dostopnost. 
(2) Ordinacijski čas izvajalec objavi na svojih spletnih
straneh in na vidnem mestu v čakalnici oziroma običajnem oglasnem mestu.
5. člen
(naročanje na zdravstvene storitve)
(1) Izvajalec zagotovi obvezno sistematično naročanje na
določeno uro znotraj ordinacijskega časa. 
(2) Izvajalec oziroma zdravnik v ordinacijskem času določi in
organizira svoje delo tako, da čakalni čas znaša največ 20 minut na primarni
ravni zdravstvene dejavnosti, na sekundarni in terciarni ravni zdravstvene
dejavnosti pa največ 60 minut. Omejitev ne velja, kadar izvajalec izvaja nujno
medicinsko pomoč, o čemer obvesti paciente v čakalnici. 
(3) Naročeni pacienti imajo prednost pred nenaročenimi
pacienti. 
(4) Za učinkovito delovanje sistema naročanja so odgovorni
izvajalci in pacienti. 
(5) Izvajalec poleg naročanja neposredno v ordinaciji oziroma
naročanjem po pošti omogoči tudi telefonsko naročanje in vsaj eno obliko
elektronskega naročanja (npr. preko elektronske pošte ali spletne strani
izvajalca). 
(6) Telefonsko naročanje se zagotovi v okviru ordinacijskega
časa, in sicer najmanj 4 ure dnevno, v preostalem ordinacijskem času in izven
ordinacijskega časa pa z obveščanjem o terminu za naročanje in o ostalih
načinih naročanja preko avtomatskega telefonskega odzivnika. Izvajalec na
svojih spletnih straneh in na vidnem mestu v čakalnici oziroma običajnem
oglasnem mestu objavi ure, ko poteka telefonsko naročanje v okviru
ordinacijskega časa, in sicer mesečno vnaprej. 
(7) Elektronsko naročanje poteka neprekinjeno, s takojšnjo
informacijo o sprejemu sporočila, povratna informacija pa se pacientu posreduje
najpozneje naslednji delovni dan.
6. člen
(naročanje na zdravstveno storitev na sekundarni in
terciarni ravni zdravstvene dejavnosti)
(1) Zdravstveni delavec, ki napoti pacienta na določeno
zdravstveno storitev na sekundarni ali terciarni ravni, pacientu svetuje in mu
pomaga pri izbiri izvajalca, ki si ga pacient prosto izbere, in ga obvesti o
možnostih za iskanje dodatnih informacij o izvajalcih in čakalnih dobah na
enotnem zdravstvenem portalu (v nadaljnjem besedilu: portal). 
(2) Zdravstveni delavec iz prejšnjega odstavka v soglasju s
pacientom vzpostavi stik z zdravstvenim delavcem izvajalca, kjer bo pacient
obravnavan, in se dogovori za zdravstveno storitev. Ob napotitvi mu posreduje
strokovno obrazložitev, napotno diagnozo, izpolnjeno napotnico Zavoda za
zdravstveno zavarovanje Slovenije in vso zdravstveno dokumentacijo, ki se
nanaša na pacientovo zdravstveno stanje, ki je razlog za napotitev, in je
potrebna za izvedbo zdravstvene storitve. Obrazložitev je lahko podana v
papirni obliki ali na drugem mediju (npr. CD, DVD, RTG-slika). 
(3) Celoten seznam izvajalcev za območje Republike Slovenije
se objavi na spletnih straneh Inštituta za varovanje zdravja Republike
Slovenije (v nadaljnjem besedilu: IVZ). Zdravstveni delavec iz prvega odstavka
tega člena brezplačno izroči pacientu pisni seznam izvajalcev za posamezno
območje.
2. Informacije uporabnikom o izvajalcih in zdravstvenih
storitvah
7. člen
(dostop do informacij o zdravstvenih delavcih)
(1) Izvajalec na primeren način v okviru organizacijske sheme
objavi informacije o vseh zdravstvenih delavcih, ki nudijo zdravstvene storitve
pri izvajalcu, ne glede na delovno ali drugo pogodbeno razmerje med izvajalcem
in zdravstvenim delavcem. 
(2) Informacije iz prejšnjega odstavka vsebujejo: 
-       
osebno ime zdravstvenega delavca, 
-       
morebitni strokovni ali znanstveni naslov zdravstvenega delavca, skladno
s predpisi, ki urejajo strokovne in znanstvene naslove, ter podatek o
specializaciji in področju specializacije, 
-       
naziv zdravstvene storitve oziroma področje delovanja, na katerem
zdravstveni delavec deluje. 
(3) Informacije iz prvega odstavka tega člena lahko vsebujejo
tudi druge podatke, ki ne posegajo v zasebnost zdravstvenega delavca in ki
uporabnikom omogočajo pravico do proste izbire izvajalca ali zdravstvenega
delavca. 
(4) Pri posameznem zdravstvenem delavcu se lahko ustvari
direktna povezava na Nacionalni čakalni seznam.
8. člen
(obveznosti izvajalca pred izvedbo zdravstvene storitve)
Izvajalec najmanj teden dni pred predvideno izvedbo
zdravstvene storitve, na katero pacient čaka več kot 30 dni, vzpostavi stik z
njim in ga obvesti o postopku izvedbe zdravstvene storitve.
9. člen
(obveznosti pacienta pred izvedbo zdravstvene storitve)
(1) Če se pacient v času, ko čaka na izvedbo zdravstvene
storitve in je uvrščen na čakalni seznam, odloči, da ne želi izvedbe
zdravstvene storitve (ker je zdravstveno storitev opravil drugje, ker
zdravstvene storitve ne potrebuje več ipd.), o tem nemudoma obvesti izvajalca,
pri katerem je uvrščen na čakalni seznam. 
(2) Izvajalec takoj po obvestilu iz prejšnjega odstavka
pacienta črta s čakalnega seznama in podatek o tem posreduje IVZ.
10. člen
(obveznosti izvajalca po izvedbi zdravstvene storitve)
Izvajalec o izvedenih zdravstvenih storitvah IVZ dnevno
sporoča podatke iz prvega odstavka 16. člena zakona.
3. Zdravstveni kontaktni center
11. člen
(Zdravstveni kontaktni center)
(1) Ministrstvo, pristojno za zdravje (v nadaljnjem besedilu:
ministrstvo), v sodelovanju z vladno službo, pristojno za informiranje,
zagotovi delovanje Zdravstvenega kontaktnega centra (v nadaljnjem besedilu:
ZKC), ki deluje v okviru ministrstva. 
(2) ZKC uporabnikom posreduje splošne informacije o
izvajalcih, njihovih dejavnostih in poslovanju, splošne informacije o
zdravstvenih storitvah in informacije o vprašanjih splošnega pomena
(informativne, preventivne in izobraževalne vsebine). 
(3) Izvajalec je dolžan ministrstvu zagotavljati vse potrebne
informacije za delovanje ZKC. Zagotavlja tudi razpoložljivost svojih zaposlenih
za nudenje splošnih informacij iz prejšnjega odstavka za prevzem klicev in
drugih zahtev uporabnikov od ZKC, in sicer v času, ki ga izvajalec in ZKC vnaprej
dogovorita in ni krajši od štirih ur dnevno.
12. člen
(način in obseg delovanja ZKC)
(1) ZKC posreduje informacije telefonsko, preko elektronske
pošte in drugih sodobnih komunikacijskih poti. 
(2) ZKC posreduje informacije iz drugega odstavka prejšnjega
člena v svojem poslovnem času. 
(3) Stroške za delovanje ZKC krije ministrstvo.
4. Zagotavljanje odzivnosti
13. člen
(mnenja, pohvale in pritožbe)
(1) Uporabnik da svoje pripombe v zvezi s poslovanjem
izvajalca pisno, ustno, po elektronski poti ali z zapisom v ustrezni dokument
(knjigo pripomb in pohval, anketni list, vprašalnik …), ki je na voljo v
čakalnem prostoru izvajalca. 
(2) Izvajalec v čakalnih prostorih na viden način označi
pravico uporabnika do zapisa v ustrezni dokument iz prejšnjega odstavka in
uradni naslov spletnega mesta, namenjenega pripombam uporabnikom. 
(3) Pripombe uporabnikov iz prvega odstavka tega člena se
hranijo pri izvajalcu, ki poskrbi tudi za ustrezno evidentiranje in
dokumentiranje. Dokumentarno gradivo se hrani v anonimizirani obliki. 
(4) Izvajalec pripravi letno statistično poročilo o prejetih
pripombah in ga vključi v poročilo iz četrtega odstavka 14. člena te uredbe. 
(5) Pripombe uporabnikov, ki se po vsebini nanašajo na
varstvo pacientovih pravic, se ne glede na določbe tega člena obravnavajo v
skladu z zakonom.
14. člen
(ugotavljanje kakovosti poslovanja)
(1) Izvajalci vsake tri mesece izvajajo postopke ugotavljanja
kakovosti storitev glede načina poslovanja z uporabniki. 
(2) Postopki ugotavljanja kakovosti poslovanja se izvajajo na
podlagi metodologije, ki jo določi minister, pristojen za zdravje. 
(3) Izvajalci redno ugotavljajo zadovoljstvo uporabnikov tudi
z vprašalnikom, ki ga določi minister, pristojen za zdravje. Vprašalnik je na
primernem mestu pri izvajalcu in na spletnih straneh ministrstva dostopen vsem
uporabnikom. Pri izpolnjevanju vprašalnika se uporabnikom zagotovi popolna
anonimnost. Izvajalci so dolžni obdelati vprašalnike za vsak koledarski mesec
posebej, najpozneje do desetega dne v naslednjem mesecu, in rezultate objaviti
v spletni aplikaciji, ki jo zagotovi ministrstvo. 
(4) Izvajalci vsako leto do 1. marca pripravijo ukrepe za
izboljšanje stanja na podlagi analize ugotovitev iz prvega in tretjega odstavka
tega člena ter o tem pripravijo poročilo, ki ga objavijo na svojih spletnih
straneh in elektronsko posredujejo ministrstvu. Zbrana poročila se objavijo na
portalu.
15. člen
(odgovarjanje na prejete dopise, mnenja, pohvale in pritožbe
uporabnikov)
(1) Izvajalec odgovori na vse dopise, ki jih prejme v fizični
ali elektronski obliki, razen če so šikanoznega značaja oziroma anonimna.
Izvajalec na dopis odgovori najpozneje v 15 dneh po njegovem prejemu, če je iz
dopisa razvidno osebno ime in naslov pošiljatelja. Za zahtevnejše zadeve
izvajalec v navedenem roku izda najmanj obvestilo o nadaljnjem ukrepanju. V
odgovoru se posebej navede, na koga naj se uporabnik obrne, če ni zadovoljen z
danim odgovorom. 
(2) Izvajalec odgovarja tudi na dopise v elektronski obliki,
ki so prejeti preko portala. 
(3) Če se dopis ne nanaša na delovno področje izvajalca, pa
ni nobenega dvoma o tem, kdo ga je dolžan sprejeti, ga izvajalec nemudoma
posreduje pristojnemu organu oziroma drugi pristojni pravni ali fizični osebi
in to sporoči pošiljatelju. Če izvajalec ne more ugotoviti, kateri organ
oziroma druga oseba je pristojna za reševanje navedenega dopisa oziroma
pisanja, zadevo zaključi in o tem obvesti pošiljatelja.
5. Nadzor
16. člen
(nadzor nad izvajanjem te uredbe)
Nadzor nad izvajanjem te uredbe opravlja ministrstvo.
6. Prehodne in končna določba
17. člen
(izvedbeni roki)
(1) Ministrstvo: 
1.     
v enem letu od uveljavitve te uredbe: 
- 
zagotovi delovanje ZKC (prvi odstavek 11. člena), 
- 
določi metodologijo za ugotavljanje kakovosti poslovanja (drugi odstavek
14. člena), 
- 
določi vprašalnik za ugotavljanje zadovoljstva uporabnikov (tretji
odstavek 14. člena); 
2.     
do 31. decembra 2009 vzpostavi portal. 
(2) Izvajalci v dveh mesecih od uveljavitve te uredbe svoje
delovanje uskladijo s 5. in 6. členom te uredbe, pri čemer vsaj eno obliko elektronskega
naročanja uvedejo v enem letu od uveljavitve te uredbe. 
(3) IVZ v šestih mesecih od uveljavitve te uredbe objavi
celoten seznam izvajalcev za posamezne zdravstvene storitve. 
(4) Ugotavljanje kakovosti storitev iz 14. člena te uredbe se
od uveljavitve te uredbe opravi vsak mesec, od 1. septembra 2009 pa vsake tri
mesece.
18. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00725-10/2008/6
Ljubljana, dne 1. oktobra 2008
EVA 2008-2711-0095
Vlade Republike Slovenije
Janez Janša l.r. 
Predsednik