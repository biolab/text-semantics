1. člen
(vsebina sklepa)
Ta sklep določa potrebne lastnosti politike prejemkov
upravljavca alternativnih investicijskih skladov (v nadaljnjem besedilu:
upravljavec AIS).
2. člen
(pojmi)
Za namene tega sklepa veljajo naslednje opredelitve pojmov:
1.     
»instrumenti« so enote alternativnega investicijskega sklada (v
nadaljnjem besedilu: AIS), ki ga upravlja upravljavec AIS, ali enakovredni
lastniški deleži AIS ali na deleže vezani instrumenti ali enakovredni
negotovinski instrumenti;
2.     
»variabilni prejemki« so del celotnih prejemkov zaposlenega, ki je
odvisen od vnaprej določenih meril uspešnosti poslovanja upravljavca AIS,
njegove organizacijske enote, AIS, ki jih upravlja, in posameznega zaposlenega,
ter so predmet prilagoditve tveganjem;
3.     
»fiksni prejemki« so razlika med celotnimi in variabilnimi prejemki
zaposlenega;
4.     
»malus« je oblika naknadne prilagoditve prejemkov tveganjem, na podlagi
katere lahko upravljavec AIS ne izplača dela ali celote odloženih prejemkov,
dodeljenih na podlagi prevzetih tveganj in uspešnosti poslovanja upravljavca
AIS, njegove organizacijske enote, AIS in posameznega zaposlenega;
5.     
»vračilo prejemkov« je dogovor, ki vsebuje privolitev zaposlenega, da bo
v določenih okoliščinah upravljavcu AIS vrnil prejemke, in sicer tako vnaprej
izplačane kot tudi odložene prejemke;
6.     
»obdobje zadržanja« je obdobje, v katerem variabilnih prejemkov, ki so
že dospeli in bili izplačani v obliki instrumentov, ni mogoče prodati;
7.     
»obračunsko obdobje« je obdobje, v katerem se za namen določitve
prejemkov zaposlenega ocenjuje in meri njegova uspešnost;
8.     
»obdobje odložitve« je obdobje, v katerem se po koncu obračunskega
obdobja odloži izplačilo variabilnih prejemkov.
3. člen
(opredelitev prejemkov)
(1) Upravljavec AIS v politikah prejemkov zajame:
1.     
vse oblike plačil ali nadomestil, ki jih izplačuje upravljavec AIS,
2.     
vsak znesek, izplačan iz sredstev AIS, ki jih upravlja, vključno z
izplačanimi izkazanimi upravičenji in
3.     
vsak prenos enot AIS, do katerih so upravičeni zaposleni s posebno
naravo dela, na podlagi pogodb sklenjenih z upravljavcem AIS.
(2) Prejemki iz prejšnjega odstavka obsegajo:
1.     
denarna plačila ali nadomestila (kot na primer gotovina, delnice,
opcije, pokojninski prispevki, izplačila v obliki izkazanih upravičenj) in
2.     
nedenarna nadomestila (kot na primer popusti, dodatne ugodnosti ali
posebni dodatki za avtomobil, mobilni telefon).
(3) Ne glede na prvi in drugi odstavek tega člena se
politike prejemkov ne nanašajo na plačila ali nadomestila, ki izhajajo iz
splošnih pogojev zaposlovanja upravljavca AIS in veljajo enako za vse zaposlene
ter nimajo vpliva na odnos zaposlenih do prevzemanja tveganja.
4. člen
(kategorije zaposlenih)
(1) Upravljavec AIS za vzpostavitev in izvajanje politik
prejemkov opredeli zaposlene s posebno naravo dela v skladu z Zakonom o
upravljavcih alternativnih investicijskih skladov (Uradni list RS, št. 32/15; v
nadaljnjem besedilu: ZUAIS) in tem sklepom.
(2) Za zaposlene s posebno naravo dela štejejo:
1.     
člani uprave in nadzornega sveta;
2.     
višje vodstvo;
3.     
zaposleni v sistemu notranjih kontrol;
4.     
vodje upravljanja premoženja, administracije, trženja in kadrovske
službe;
5.     
drugi zaposleni, ki pri svojem delu prevzemajo tveganja (kot na primer
zaposleni v prodaji ali trgovalnem oddelku);
6.     
drugi zaposleni, katerih celotni prejemki, vključno s posebnimi
pokojninskimi ugodnostmi, so enaki ali večji od prejemkov višjega vodstva ali
zaposlenih, ki pri svojem delu prevzemajo tveganja.
(3) Upravljavec AIS lahko iz politik prejemkov izvzame
določene kategorije zaposlenih, če utemelji, da nimajo pomembnega vpliva na
profil tveganja upravljavca AIS ali profil tveganja AIS, ki jih upravlja.
(4) Upravljavec AIS za namen ugotavljanja pomembnosti
vpliva na njegov profil tveganja oziroma profil tveganja AIS, ki jih upravlja,
analizira delovne naloge in odgovornosti posameznih zaposlenih ter določi
merila, na podlagi katerih lahko preveri, ali so zajeti ustrezni zaposleni.
5. člen
(načelo sorazmernosti)
(1) Upravljavec AIS vzpostavi in izvaja politike
prejemkov na podlagi načela sorazmernosti, pri čemer lahko opusti določene
zahteve, če je to to združljivo s profilom tveganja, pripravljenostjo
prevzemanja tveganja in strategijo upravljavca AIS in AIS, ki jih upravlja, ter
je v skladu s tem sklepom.
(2) V skladu z načelom sorazmernosti lahko upravljavec AIS
opusti samo:
1.     
zahteve v zvezi izplačevanjem iz 14. člena tega sklepa in
2.     
zahteve za ustanovitev komisije za prejemke.
(3) Upravljavec AIS pri uporabi načela sorazmernosti
upošteva zlasti naslednja merila:
1.     
na ravni upravljavca AIS:
a)   
velikost upravljavca AIS in AIS, ki jih upravlja;
b)   
organizacijski ustroj upravljavca AIS in AIS, ki jih upravlja;
c)   
lastnosti, področje in kompleksnost dejavnosti upravljavca AIS in AIS,
ki jih upravlja;
2.     
na ravni zaposlenega s posebno naravo dela:
a)   
obseg obveznosti, ki jih posamezni zaposleni lahko prevzame v imenu
upravljavca AIS;
b)   
sodelovanje v skupini zaposlenih, ki ima pomemben vpliv;
c)   
strukturo prejemkov zaposlenih (kot na primer znesek prejetih
variabilnih prejemkov, delež variabilnih prejemkov).
(4) Če upravljavec AIS na podlagi načela sorazmernosti opusti
uporabo določenih zahtev, to ustrezno utemelji in dokumentira, za vsako zahtevo
posebej.
6. člen
(upravljavci AIS, ki so del skupine)
(1) Upravljavec AIS, ki je podrejena družba banke ali
druge kreditne institucije, pri vzpostaviti politik prejemkov upošteva načela prejemkov,
kot jih določa ZUAIS in ta sklep.
(2) Bančna, zavarovalniška in investicijska skupina ter
finančni konglomerat, katere član je tudi upravljavec AIS, pri vzpostavitvi
politik prejemkov upoštevajo tudi načela, ki jih za upravljavce AIS določata
ZUAIS in ta sklep.
7. člen
(finančno stanje upravljavca AIS in variabilni prejemki)
(1) Upravljavec AIS zagotovi, da politika prejemkov
zagotavlja ustrezno ravnovesje med finančnim stanjem upravljavca AIS ter
dodeljevanjem, izplačevanjem in dospelostjo variabilnih prejemkov.
(2) Upravljavec AIS upošteva vpliv načrtovanih izplačil
variabilnih prejemkov, vključno z njihovim odloženim delom, na osnovni kapital
in kapitalsko ustreznost upravljavca AIS.
(3) Če upravljavec AIS ugotovi, da je trdno finančno
stanje upravljavca AIS ogroženo oziroma bi lahko postalo ogroženo mora:
1.     
zmanjšati obseg sredstev namenjenih za izplačilo variabilnih prejemkov v
poslovnem letu;
2.     
uporabiti ukrepe, s katerimi prejemke prilagodi uspešnosti (malusi,
vračilo prejemkov);
3.     
čiste dobičke uporabiti za povečanje lastnega kapitala.
(4) Upravljavec AIS, ki je v določenem letu zmanjšal
obseg sredstev namenjenih za izplačilo variabilnih prejemkov, tega zmanjšanja
ne sme nadomestiti s povečevanjem deleža variabilnih prejemkov v letih, ki
sledijo, razen če je to upravičeno glede na finančno stanje upravljavca AIS.
8. člen
(upravljanje sistema prejemkov upravljavca AIS)
(1) Nadzorni svet upravljavca AIS:
1.     
sprejeme in redno preverja ustreznost sprejetih politik prejemkov;
2.     
potrjuje spremembe politik prejemkov;
3.     
nadzira izvajanje politik prejemkov;
4.     
zagotavlja, da so politike prejemkov skladne z dobro premišljenim in
učinkovitim upravljanjem tveganja;
5.     
določa in nadzira nagrajevanje uprave upravljavca AIS;
6.     
vsaj enkrat letno preveri izvajanje politik prejemkov, in sicer preveri:
- 
ali sistem deluje v skladu s sprejetimi politikami (kot na primer
ustreznost izplačanih prejemkov);
- 
ali je sistem prejemkov skladen z veljavno zakonodajo in načeli ter
dobro prakso.
(2) Ne glede na prejšnji odstavek lahko politike prejemkov
in nagrajevanje uprave sprejeme skupščina upravljavca AIS, pri čemer predloge
gradiv pripravi nadzorni svet, ki je tudi odgovoren za pravilno izvajanje in
nadzor na spremembami v politikah prejemkov in njihovem izvajanju.
(3) Komisija za prejemke ustanovljena v skladu s prvim
in drugim odstavkom 66. člena ZUAIS mora v povezavi z nalogami iz četrtega
odstavka 66. člena ZUAIS:
1.     
imeti neomejen dostop do podatkov in informacij v zvezi s postopkom
odločanja nadzornega sveta o vzpostavitvi in izvajanju sistema prejemkov;
2.     
imeti neomejen dostop do informacij in podatkov funkcije upravljanja
tveganja upravljavca AIS in drugih funkcij sistema notranjih kontrol;
3.     
zagotoviti ustrezno vključitev notranje revizije in drugih relevantnih
funkcij upravljavca AIS v postopek vzpostavitve in izvajanje politik prejemkov;
4.     
nadzornemu svetu in, če je relevantno, skupščini upravljavca AIS,
posredovati informacije o izvajanju svojih nalog.
(4) Upravljavec AIS zagotovi, da imajo zaposleni v
sistemu notranjih kontrol ustrezno vlogo in pristojnosti pri oblikovanju, nadzoru
in pregledovanju ustreznosti politik prejemkov za poslovna področja, ki jih ti
zaposleni nadzirajo.
(5) Upravljavec AIS v politikah prejemkov zagotovi, da
se prejemki zaposlenih v sistemu notranjih kontrol oblikujejo na podlagi
doseženih ciljev notranjih kontrol, v okviru katerih delujejo, in ne v celoti
na podlagi uspešnosti upravljavca AIS.
9. člen
(splošne zahteve glede prilagajanja prejemkov tveganjem)
(1) Sistem prejemkov upravljavca AIS mora biti zasnovan
tako, da je skladen s profili tveganja in pravili upravljanja ali akti o
ustanoviti AIS, ki jih upravlja, ter cilji iz strategije upravljavca AIS in
AIS, ki jih upravlja, hkrati pa upošteva tudi spremembe teh strategij.
(2) Sistem prejemkov mora zagotavljati:
1.     
ustrezno razmerje med fiksnimi in variabilnimi prejemki različnih
kategorij zaposlenih;
2.     
merila za merjenje uspešnosti zaposlenih, organizacijskih enot oziroma
določenega AIS in uspešnosti upravljavca AIS;
3.     
prilagajanje variabilnih prejemkov tveganjem.
(3) Upravljavec AIS pri oblikovanju politik prejemkov
ustrezno upošteva, kako bi prejemki vplivali na omejevanje prevzemanja
prekomernih tveganj, učinkovitost poslovanja upravljavca AIS in AIS, ki jih
upravlja, ter skladnost politik prejemkov z učinkovitim upravljanjem tveganj.
(4) Če politike prejemkov predvidevajo posebne
pokojninske ugodnosti za zaposlene s posebno naravo dela, se te lahko izplačajo
samo v obliki instrumentov, z obdobjem zadržanja pet let, od dneva upokojitve.
V primeru, da zaposleni prekine delovno razmerje pred upokojitvijo, se
izplačilo prejemkov iz naslova pokojninskih ugodnosti odloži za obdobje pet
let, šteto od dneva prekinitve delovnega razmerja.
(5) Upravljavec AIS v politikah prejemkov določi, da
izplačila v povezavi s predčasno prekinitvijo pogodbe o zaposlitvi oziroma
druge pogodbe temeljijo na uspešnosti, doseženi v določenem obdobju, pri čemer
ne dopuščajo nagrajevanja zaposlenega za neuspešno delo.
(6) Upravljavec AIS od zaposlenih zahteva, da ti ne
uporabljajo osebnih zavarovanj pred tveganji z namenom oslabitve ali izničenja
učinkov prilagoditve variabilnih prejemkov tveganjem, ki jo omogočajo njihove
pogodbe o zaposlitvi oziroma druge pogodbe. Osebna zavarovanja pred tveganji za
namen tega sklepa vključujejo zavarovalne police za zavarovanje osebnih
prejemkov ali za zavarovanje odgovornosti (v nadaljnjem besedilu: pogodbe o
zavarovanju pred tveganji). Šteje se, da zaposleni uporablja osebna zavarovanja
pred tveganji če:
1.     
ima s tretjo osebo sklenjeno osebno pogodbo o zavarovanju pred tveganji,
2.     
pogodba o zavarovanju pred tveganji predvideva neposredne ali posredne
povrnitve iz naslova zavarovanja pred tveganji v imenu in za račun zaposlenega
in
3.     
so plačila po pogodbi o zavarovanju pred tveganji povezana ali
sorazmerna z višino zmanjšanja variabilnih prejemkov zaposlenega zaradi
prilagajanja prejemkov tveganjem.
10. člen
(popolna prilagodljivost variabilnih prejemkov tveganjem)
(1) Upravljavca AIS zagotovi, da politike prejemkov
zagotavljajo popolno prilagodljivost variabilnih prejemkov tako, da se v
primeru neuspešnosti, variabilni prejemki znižajo oziroma se ne izplačajo.
(2) Upravljavec AIS zagotovi, da je razmerje med
fiksnimi in variabilnimi prejemki različnih kategorij zaposlenih s posebno naravo
dela ustrezno uravnoteženo, kar pomeni, da višina celotnih prejemkov
zaposlenega ni pomembno odvisna od variabilnega dela prejemkov, hkrati pa še
vedno predstavlja učinkovit način spodbujanja zaposlenega za doseganje ali
preseganje načrtovanih rezultatov dela.
(3) Fiksni prejemki morajo predstavljati dovolj visok
delež v celotnih prejemkih zaposlenega, tako da upravljavec AIS lahko izvaja politiko
popolne prilagodljivosti variabilnih prejemkov tveganjem.
11. člen
(prilagajanje variabilnih prejemkov tveganjem)
(1) Politike prejemkov morajo zagotavljati, da
variabilni prejemki, z namenom omejevanja prevzemanja prevelikih tveganj, temeljijo
na uspešnosti in so prilagojeni glede na prevzeta tveganja.
(2) Proces prilagajanja variabilnih prejemkov tveganjem
sestavljajo:
1.     
merjenje tveganj in uspešnosti: na podlagi opredeljenih ciljev
upravljavca AIS, posamezne organizacijske enote in zaposlenih ter naložbenih
strategij AIS, upravljavec AIS določi merila uspešnosti, ki predstavljajo
podlago za ocenjevanje uspešnosti zaposlenega v določenem obračunskem obdobju.
Pravica do variabilnih prejemkov se dodeli na koncu obračunskega obdobja ali za
obdobje znotraj obračunskega obdobja, ki pa ne sme biti krajše od enega leta;
2.     
nagrajevanje: na podlagi politik prejemkov v zvezi z nagrajevanjem upravljavec
AIS na koncu obračunskega obdobja, v skladu z ugotovljeno uspešnostjo,
posameznemu zaposlenemu dodeli znesek variabilnih prejemkov;
3.     
izplačevanje variabilnih prejemkov: upravljavec AIS mora izplačevanje
variabilnih prejemkov prilagoditi poslovnim ciklom in politiki izplačil AIS, ki
jih upravlja ter njihovim tveganjem, zato mora zagotoviti, da se del
variabilnih prejemkov izplača vnaprej (v nadaljnjem besedilu: kratkoročni
prejemki), izplačilo preostalega dela pa se odloži (v nadaljnjem besedilu: dolgoročni
prejemki). Pred izplačilom odloženega dela se ponovno preveri uspešnost
poslovanja in po potrebi izvede prilagajanje prejemkov tveganjem.
(3) Skupne zahteve v zvezi s prilagajanjem variabilnih
prejemkov tveganjem:
1.     
obdobje: upravljavec AIS mora dolžino obdobja za merjenje tveganj in
uspešnosti prilagoditi poslovnim ciklom in politiki izplačil AIS, ki jih
upravlja ter njihovim naložbenim tveganjem, tako da obračunsko obdobje ter
izplačilno obdobje za kratkoročne in dolgoročne prejemke skupaj zajamejo
primerno obdobje;
2.     
ravni merjenja tveganj in uspešnosti: variabilni prejemki posameznega
zaposlenega morajo biti odvisni od njegove individualne uspešnosti, uspešnosti
organizacijske enote, v kateri je zaposlen oziroma določenega AIS in uspešnosti
upravljavca AIS. Relativni deleži posamezne ravni za določeno delovno mesto
morajo biti določeni vnaprej in sorazmerni glede na pomembnost delovnega mesta
in odgovornost posameznika;
3.     
kvantitativna in kvalitativna merila: upravljavec AIS mora pri izvajanju
prilagajanja variabilnih prejemkov tveganjem uporabljati kvantitativna in
kvalitativna merila (kot na primer merjenje uspešnosti ali tveganj, določitev
višine skupnih sredstev namenjenih izplačilu variabilnih prejemkov in
prilagoditev zaradi tveganj);
4.     
presojanje: če upravljavec AIS pri merjenju tveganj in uspešnosti ali
prilagajanju variabilnih prejemkov tveganjem, presoja določene parametre in
ključne dejavnike, v zvezi s tem:
a)   
sprejme politiko, ki določa parametre in ključne dejavnike, ki
predstavljajo podlago za presojo;
b)   
vodi jasno in popolno dokumentacijo v zvezi s sprejeto odločitvijo;
c)   
vključi relevantne zaposlene v sistemu notranjih kontrol;
d)   
pridobi ustrezne odobritve (uprave, nadzornega sveta ali komisije za
prejemke);
e)   
upošteva osebne spodbude vodje, ki izvaja presojo.
12. člen
(merjenje tveganj in uspešnosti)
(1) Upravljavec AIS pri merjenju tveganj upošteva vsa
tveganja, ki so ali bi lahko nastala pri poslovanju, pri čemer mora razmejiti
tveganja, ki se nanašajo na upravljavca AIS, AIS, ki jih upravlja,
organizacijske enote in posamezne zaposlene.
(2) Za merjenje tveganj upravljavec AIS uporablja metode
merjenj tveganj iz politik upravljanja tveganj AIS, ki jih upravlja.
(3) Pri merjenju tveganj mora upravljavec AIS upoštevati
tudi tveganja, ki izhajajo iz opravljanja storitev upravljanja KNPVP, opravljanja
storitev gospodarjenja in pomožnih storitev ter morebitna tveganja poklicne
odgovornosti, ki jih mora upravljavec AIS kriti z dodatnim kapitalom ali
zavarovanjem poklicne odgovornosti.
(4) Upravljavec AIS za merjenje uspešnosti posameznega
zaposlenega uporabi kvantitativna (finančna) in kvalitativna (nefinančna)
merila, katerih pomembnost je odvisna od nalog in odgovornosti posameznika.
(5) Upravljavec AIS za merjenje uspešnosti lahko
uporablja absolutna merila (merila, ki jih upravljavec AIS vzpostavi na podlagi
lastne strategije) ali relativna merila (kot na primer primerjava zaposlenih
znotraj upravljavca AIS ali primerjava z drugimi upravljavci AIS).
13. člen
(nagrajevanje)
Upravljavec AIS v zvezi z nagrajevanjem med drugim upošteva,
da se:
1.     
pri določitvi skupne višine variabilnih prejemkov in pri dodeljevanju
prejemkov posameznim zaposlenim, upoštevajo vsa obstoječa tveganja in tveganja,
ki bi lahko nastala;
2.     
izvede vnaprejšnja prilagoditev variabilnih prejemkov tveganjem, zaradi
možnosti, da merila uspešnosti, uporabljena za določitev skupne višine
variabilnih prejemkov, niso zajela vseh tveganj oziroma jih niso zajela v
celoti;
3.     
za prilagajanje prejemkov tveganjem uporabi več različnih kvantitativnih
meril, hkrati pa uporabi tudi kvalitativna merila.
14. člen
(izplačevanje variabilnih prejemkov)
(1) Upravljavec AIS v politikah prejemkov zagotovi, da
se izplačilo dela variabilnih prejemkov odloži.
(2) Načrt odloženih izplačil določa:
1.     
obdobje odložitve: upravljavec AIS določi obdobje odložitve, na podlagi
poslovnega cikla in politike izplačil AIS ter glede na možnost vplivanja zaposlenih
na profil tveganja AIS. Najkrajše obdobje odložitve je od tri do pet let, razen
če upravljavec AIS lahko dokaže, da je poslovni cikel določenega AIS krajši.
Dejansko obdobje odložitve mora upravljavec AIS nato prilagoditi odgovornostim
in nalogam zaposlenih ter pričakovanim nihanjem vrednosti premoženja AIS;
2.     
delež variabilnih prejemkov, katerih izplačilo je odloženo: delež mora
znašati od 40 do 60 odstotkov variabilnih prejemkov, odvisno od možnosti
vplivanja zaposlenega (ali kategorije zaposlenih) na profil tveganja AIS,
odgovornosti in izvajanih nalog ter zneska variabilnih prejemkov;
3.     
dospelost odloženih izplačil: upravljavec AIS določi kdaj, prejemki
dospejo v plačilo in postanejo last zaposlenega. Naknadna prilagoditev
prejemkov po njihovem dospetju je mogoča samo z uporabo dogovora o vračilu
prejemkov;
4.     
obdobje od obračuna do izplačila prvega dela odloženih prejemkov: za
namen zagotavljanja ustrezne ocene rezultatov uspešnosti in ustrezne izvedbe
naknadne prilagoditve tveganjem, prvi del odloženih prejemkov ne sme biti
izplačan prezgodaj po koncu obračunskega obdobja. Obdobje od obračuna do
izplačila prvega dela odloženih prejemkov praviloma traja vsaj 12 mesecev, od
dneva izvedbe obračuna;
5.     
oblika izplačila odloženih variabilnih prejemkov: upravljavec AIS lahko
izplača variabilne prejemke v obliki instrumentov, le če to ne vodi v
nastajanje konflikta interesov pri zaposlenih in ne vzpodbuja prevzemanje
tveganj v nasprotju z določili pravil upravljanja ali akta o ustanovitvi AIS,
hkrati pa ne sme voditi v preveliko koncentracijo lastništva AIS.
(3) Politike prejemkov morajo vsebovati tudi politiko
zadržanja, s katero upravljavec AIS določi obdobje zadržanja, to je obdobje, v
katerem variabilnih prejemkov, ki so že dospeli in bili izplačani v obliki instrumentov,
ni mogoče prodati.
(4) Minimalni delež izplačila v instrumentih iz 5. točke
prvega odstavka 65. člena ZUAIS se nanaša na celotni znesek variabilnih
prejemkov, in sicer na del plačan vnaprej in na del z odloženim izplačilom.
(5) Politike prejemkov morajo omogočati tudi
prilagajanje variabilnih prejemkov tveganjem za nazaj, kar pomeni, da
upravljavec AIS lahko po dodelitvi variabilnih prejemkov in izplačilu dela
le-teh, izvede dodatno prilagoditev prejemkov tveganjem in uspešnosti z uporabo
malusov in dogovorov o vračilu prejemkov.
15. člen
(razkritja)
(1) Upravljavec AIS vsaj enkrat letno objavi poročilo o
izvajanju politik prejemkov, ki obsega najmanj:
1.     
opis postopka priprave in sprejetja politik prejemkov in, če je
relevantno, podatke o komisiji za prejemke, zunanjih svetovalcih, ki so
sodelovali pri oblikovanju politik prejemkov in vlogi ostalih deležnikov;
2.     
informacije o povezavi med nagrajevanjem in uspešnostjo;
3.     
informacijo o merilih, uporabljenih za merjenje uspešnosti in
prilagajanje variabilnih prejemkov tveganjem;
4.     
informacije o merilih uporabljenih za dodeljevanje variabilnih prejemkov,
vključno s podatkom o obliki izplačila variabilnih prejemkov.
(2) Upravljavec AIS lahko poročilo o izvajanju politik
prejemkov objavi kot samostojen dokument ali pa ga vključi v svoje letno
poročilo.
(3) Upravljavec AIS zagotovi, da so politike prejemkov
dostopne vsem zaposlenim upravljavca AIS, pri čemer zaposlene vnaprej seznani z
merili, na podlagi katerih se bodo določali njihovi prejemki.
(4) Zaposleni pri upravljavcu AIS morajo biti seznanjeni
s postopkom ocenjevanja in nagrajevanja njihove uspešnosti, postopek sam pa
mora biti ustrezno dokumentiran.
KONČNA DOLOČBA
16. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-3/2016-4
Ljubljana, dne 10. februarja 2016
EVA 2016-1611-0034
Predsednik sveta
Agencije za trg vrednostnih papirjev
mag. Miloš Čas l.r.