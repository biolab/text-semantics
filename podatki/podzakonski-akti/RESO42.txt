1. UVOD
Slovenija kot proizvajalka radioaktivnih odpadkov potrebuje
jasno izdelano politiko o vseh vprašanjih v zvezi z obstojem in dolgoročnim
ravnanjem z radioaktivnimi odpadki ter izrabljenim jedrskim gorivom, saj je
učinkovito reševanje te problematike mogoče le z dolgoročno načrtovanim delom.
Na podlagi sedanjega stanja, izkušenj, prihodnjih načrtov in predvidevanj je
nujno treba opredeliti cilje dolgoročnega ravnanja z radioaktivnimi odpadki in
izrabljenim jedrskim gorivom ter načine za dosego teh ciljev, ki morajo
izražati širši strokovni, upravni, politični in javni konsenz o izbranem
pristopu. 
Skladno z 98. členom Zakona o varstvu pred ionizirajočimi
sevanji in jedrski varnosti (Uradni list RS, št. 102/04 – ZVISJV-UPB2) je treba
izdelati Resolucijo o nacionalnem programu ravnanja z radioaktivnimi odpadki in
izrabljenim jedrskim gorivom (v nadaljevanju besedila: nacionalni program
ravnanja z RAO in IJG), ki ga mora vlada oziroma njeno resorno ministrstvo
predložiti državnemu zboru. Nacionalni program ravnanja z RAO in IJG je
samostojen podprogram Resolucije o nacionalnem programu varstva okolja, ki ga
je vlada predložila v obravnavo državnemu zboru v letu 2005. Za pripravo
strokovnih podlag za izdelavo nacionalnega programa ravnanja z RAO in IJG je
bil imenovan javni gospodarski zavod Agencija za radioaktivne odpadke (ARAO). 
V očeh splošne in tudi strokovne javnosti je ravnanje z
radioaktivnimi odpadki (RAO) in izrabljenim jedrskim gorivom (IJG) predvsem z
družbenega stališča zahtevno in zelo občutljivo področje, medtem ko so mnoge
tehnološke rešitve za varno odlaganje že znane, za izrabljeno jedrsko gorivo pa
še poteka intenziven razvoj. IJG večina držav obravnava kot odpadek, nekatere
kot sekundarno surovino nekatere pa kot možno surovino za izdelavo goriva.
Najpomembnejša dejavnika ustreznega ravnanja sta zagotavljanje varstva pred
sevanji za ljudi in zagotavljanje okoljske sprejemljivosti. Zaradi sevanja, ki
ga oddajajo, so RAO in IJG potencialno nevarni za zdravje ljudi in za okolje.
Ravnanja z RAO in IJG je torej smotrno obravnavati v širšem kontekstu varovanja
okolja. V primerjavi z drugimi nevarnimi snovmi pa imajo ti odpadki dovolj
specifičnih lastnosti, tako da ravnanje z radioaktivnimi odpadki ni določeno z
zakonodajo, ki ureja ravnanje z drugimi nevarnimi odpadki, temveč ga ureja
posebna zakonodaja. Podobno je ravnanje z RAO in IJG urejeno tudi v drugih
državah EU. 
Nacionalni program ravnanja z RAO in IJG opredeljuje potrebne
naloge, ki zagotavljajo trajno in varno rešitev problematike ravnanja z RAO in
IJG ne glede na to, ali bo Republika Slovenija po izteku življenjske dobe NEK
še ostala jedrska država ali ne. Gradnjo odlagališča NSRAO je treba obravnavati
kot ključni okoljski projekt programa, saj pravočasno pridobljena lokacija in
gradnja odlagališča zagotavljata učinkovito varovanje naravnega okolja pred
nekontroliranimi emisijami radioaktivnih snovi. Za izvajanje dejavnosti,
vezanih na dolgoročno ravnanje z RAO in IJG, je odgovoren izvajalec gospodarske
javne službe – ARAO. Sredstva za ravnanje z RAO in IJG so zagotovljena predvsem
iz proračuna Republike Slovenije, Sklada za financiranje razgradnje NEK in
odlaganje RAO iz NEK, plačila proizvajalcev radioaktivnih odpadkov po ceniku
javne službe in lastnih virov NEK. Skupna proračunska sredstva za izvajanje
celotnega ravnanja z RAO in IJG znašajo v obdobju od 2005–2014 skupaj malo več
kot 41 mio EUR (oziroma 9846 mio SIT), od tega zneska se večina teh sredstev
porabi za zapiranje Rudnika urana Žirovski Vrh v obdobju od 2005 do 2009.
1.1 O RADIOAKTIVNIH ODPADKIH
Nizko, srednje in visoko radioaktivni odpadki
Zakon o varstvu okolja (Uradni list RS, št. 41/04 – ZVO-1)
radioaktivne odpadke opredeljuje kot odpadke, ki so zaradi določenih
radioaktivnih lastnosti po predpisih o varstvu pred ionizirajočimi sevanji
uvrščeni med radioaktivne odpadke. Opredeljuje tudi, da je odpadek določena
snov ali predmet, ki ga njegov povzročitelj ali druga oseba, ki ima snov ali
predmet v posesti, zavrže, namerava ali mora zavreči. 
Radioaktivni odpadki so po določbah ZVISJV-UPB2 snovi v
plinasti, tekoči ali trdni obliki, predmeti in oprema, ki so odpadek sevalnih
dejavnosti ali intervencijskih ukrepov in zanje ni predvidena nadaljnja
uporaba, vsebujejo pa radioaktivne snovi ali so radioaktivno kontaminirani
tako, da presegajo ravni opustitve. Po najbolj splošno uveljavljeni
klasifikaciji delimo radioaktivne odpadke glede na stopnjo njihove specifične
aktivnosti v tri skupine: nizko, srednje in visoko radioaktivne odpadke. Za te
skupine je zelo razširjena uporaba kratic NRAO, SRAO in VRAO, za nizko in
srednje radioaktivne odpadke skupaj pa tudi NSRAO. 
Med VRAO uvrščamo izrabljeno jedrsko gorivo in ostanke
predelave izrabljenega goriva. Pri tem je treba omeniti, da izrabljeno jedrsko
gorivo lahko obravnavamo tudi kot potencialen vir energije in ne zgolj kot
odpadek, saj s predelavo iz njega lahko še pridobimo uran in plutonij.
Dolgoživi in kratkoživi radioaktivni odpadki
Pri nizko in srednje radioaktivnih odpadkih je poleg
aktivnosti pomembna tudi življenjska doba radionuklidov, ki jih odpadki
vsebujejo, saj le-ta pogojuje, koliko časa bodo odpadki radioaktivni, s tem pa
določa tudi ravnanje z njimi in pogoje za trajno shranjevanje. Glede na
razpolovni čas1 vsebovanih radionuklidov razdelimo nizko in srednje
radioaktivne odpadke na kratkožive in dolgožive NSRAO. Pri prvih razpolovni čas
radionuklidov ne presega 30 let2. Ker se po preteku vsake dobe
razpolovnega časa aktivnost vzorca zmanjša za polovico, običajno že po preteku
10 razpolovnih časov najbolj dolgoživega vsebovanega izotopa aktivnost odpadkov
upade pod spodnjo mejo za radioaktivne odpadke. Za kratkožive NSRAO to pomeni,
da po približno 300–500 letih postanejo nenevarni. Dolgoživi NSRAO pa vsebujejo
tudi izotope, katerih razpolovni časi so bistveno daljši od 30 let. Zato
njihova aktivnost upada bistveno počasneje (več deset tisoč let ali celo dlje).
Zato zahtevajo ostrejša merila za izvedbo odlagališča in uporabo zahtevnejših
tehnoloških rešitev za njihovo obdelavo in pripravo.
1.2 NAČELA RAVNANJA Z RADIOAKTIVNIMI ODPADKI IN IZRABLJENIM
JEDRSKIM GORIVOM
Ionizirajoče sevanje je škodljivo za živa bitja, zato moramo
z radioaktivnimi odpadki ravnati tako, da preprečimo čezmerno obsevanje ljudi.
Poskrbeti moramo, da radioaktivni odpadki ne povzročajo neposrednega obsevanja
in preprečiti onesnaženje okolja z radionuklidi. Prvo dosežemo s shranjevanjem
radioaktivnih odpadkov za primerno debelim biološkim ščitom oziroma pod njim, npr.
beton, plasti zemlje ali voda. Uhajanje radioaktivnih snovi v življenjsko
okolje pa preprečimo tako, da odpadke shranjujemo kot suhe in trdne snovi ter z
večkratnimi pregradami preprečimo dostop vode do njih. Voda je namreč medij, ki
bi lahko radioaktivne odpadke "raztopil" in radioaktivne snovi
prinesel prek rastlin in živali v človeško telo. 
Ker je življenjska doba nizko in srednje radioaktivnih
odpadkov 300–500 let, moramo poskrbeti, da odpadki ne bodo ogrožali sedanjih
niti prihodnjih generacij. Zato morajo biti vse trajne rešitve skrbno izbrane
in dobro preverjene. Ravnanje z IJG zahteva v primeru, da se obravnavajo kot
odpadki, še večjo pozornost, ker so obdobja, v katerem so ti odpadki nevarni,
neprimerno daljša. V svetu trenutno še ne obstaja odlagališče za IJG, so pa
nekatere države (Švedska, Finska) uspele razviti sprejemljive koncepte za
odlagališča IJG, ki zagotavljajo ustrezno varnost ljudi in okolja. 
Med državami z jedrskim programom ostaja Republika Slovenija
ena izmed redkih, ki za nobeno vrsto radioaktivnih odpadkov nima urejenega
končnega odlaganja in še vedno išče lokacijo za odlagališče NSRAO.
2. NAČELA IN STRATEŠKE USMERITVE
Cilji nacionalnega programa ravnanja z RAO in IJG so: 
-       
zagotoviti varno ravnanje z vsemi radioaktivnimi odpadki in izrabljenim
jedrskim gorivom v vseh fazah njihovega obstoja, 
-       
čim prej zagotoviti trajne rešitve, 
-       
vse postopke izpeljati pregledno in demokratično. 
Izhodišče za pripravo nacionalnega programa ravnanja z RAO in
IJG predstavljajo sedanji sprejeti in pripravljeni strateški dokumenti ravnanja
z radioaktivnimi odpadki v Republiki Sloveniji. Med prvimi je bila leta 1996
pripravljena in sprejeta Strategija ravnanja z IJG, ki je pregledala nekaj
tehničnih opcij ravnanja z izrabljenim jedrskim gorivom in določila časovne
vidike odločanja o IJG. Strategija je predvidela izbor trajne rešitve za
odlaganje izrabljenega jedrskega goriva do leta 2020, gradnjo in odprtje
odlagališča pa do leta 2050. Predvidena je bila možnost gradnje odlagališča v
Sloveniji in/ali na Hrvaškem, odlaganje izrabljenega jedrskega goriva in
jedrskih odpadkov pa je mogoče na podlagi meddržavnega dogovora s tretjo
državo. Do takrat bo IJG uskladiščen v bazenu na lokaciji NEK. 
Istega leta je bil sprejet tudi prvi Plan razgradnje NEK, ki
določa način razgradnje NEK s finančnim ovrednotenjem predvsem razgradnje,
dodana pa je tudi ocena stroškov odlaganja NSRAO in IJG. Leta 1999 je ARAO
pripravil predlog strategije ravnanja z NSRAO, ki je obravnaval vse vidike
reševanja ravnanja z NSRAO in določil tudi akcijske načrte pomembnih
aktivnosti, ki so predstavljale predpogoj za doseganje ciljev. Predlog
strategije je bil leta 2001 vzet iz postopka sprejemanja, saj je bil v tistem
letu podpisan sporazum med Republiko Slovenijo in Republiko Hrvaško glede
solastništva NEK, kar je bistveno posegalo v vsebino strategije. Čeprav je bil
predlog strategije umaknjen iz postopka sprejemanja, predstavlja dobro
izhodišče za pripravo programa ravnanja z NSRAO. Marca 2004 je ARAO skupaj s
hrvaško agencijo za posebni odpad pripravila novi Program razgradnje NEK in
odlaganja NSRAO in IJG, ki predstavlja celovit načrt ravnanja z radioaktivnimi
odpadki in izrabljenim jedrskim gorivom iz jedrske elektrarne v Krškem, tudi
finančne ocene in terminski načrt razgradnje, gradnjo odlagališča NSRAO in
ravnanje z IJG. 
Radioaktivne odpadke na kratko obravnava tudi nova Strategija
prostorskega razvoja Slovenije (SPRS), (Uradni list RS, št. 76/04), ki navaja,
da se zagotovi trajno odlaganje NSRAO na območju države pred iztekom življenjske
dobe NEK, skladno s pozitivno zakonodajo s področja varstva pred ionizirajočimi
sevanji, jedrsko varnostjo in mednarodnimi konvencijami ter pogodbami, katerih
podpisnica je Republika Slovenija. Izbor lokacije se izvede s kombiniranim
postopkom, strategija pa navaja tudi način vrednotenja lokacij znotraj
izhodiščnih območij, kjer se zagotavlja visoka stopnja vključevanja javnosti ob
stalnem zagotavljanju varnosti. Rešitve za trajno odlaganje VRAO se poiščejo v
sodelovanju s širšo mednarodno skupnostjo. 
Nosilec urejanja prostora za odlaganje radioaktivnih odpadkov
mora poskrbeti za pravočasno določitev lokacije odlagališča za NSRAO,
opredeliti vse tehnične pogoje za izvedbo odlagališča NSRAO kakor tudi za
delovanje, saniranje in zapiranje lokacij že obstoječih odlagališč oziroma
skladišč. 
Nova Resolucija o Nacionalnem energetskem programu (ReNEP,
Uradni list RS, št. 57/04) navaja jedrsko energijo kot potencialno pomembno pri
oskrbi z električno energijo tudi v prihodnosti zaradi njene stabilnosti in zato,
ker ne sprošča toplogrednih plinov in ne proizvaja strupenih izpustov v okolje.
Dokument navaja, da je treba s sistematičnimi analizami preučiti možnost za
podaljšanje življenjske dobe NEK in odločitev sprejeti do leta 2012. Navaja pa
tudi odločitev Republike Slovenije, da bo podprla skupno gradnjo nuklearne
elektrarne na ozemlju Republike Hrvaške do leta 2015 na temelju in po načelih,
ki veljajo za NEK. ReNEP določa spodbujanje domačega razvoja in raziskav za
učinkovito ravnanje z energijo ter vključevanje v mednarodni prostor z ukrepi,
kar zajema tudi nadaljevanje raziskav na področju prihodnjih generacij
reaktorjev, jedrske fuzije in ravnanja z RAO in IJG, pri čemer je treba IJG
obravnavati tudi kot sekundarno surovino. 
Nacionalni program ravnanja z RAO in IJG predstavlja celovit
program ravnanja z NSRAO in IJG, zato zajema ravnanje s kratkoživimi,
dolgoživimi in zelo kratkoživimi radioaktivnimi odpadki ter odpadki, ki se
običajno ne obravnavajo kot radioaktivni, vendar vsebujejo naravno prisotne radionuklide
vseh slovenskih proizvajalcev odpadkov (NEK, mali proizvajalci). Predstavljeni
so različni vidiki ravnanja z RAO in IJG v vseh jedrskih objektih v Sloveniji,
torej v NEK, Centralnem skladišču radioaktivnih odpadkov (CSRAO) v Brinju,
raziskovalnemu reaktorju TRIGA, v shrambah pri povzročiteljih ter v Rudniku
urana Žirovski Vrh, ki je v postopku zapiranja. Predlogi ravnanja obravnavajo
današnje stanje (količine odpadkov, sedanje ravnanje z RAO in IJG), načrtovane
postopke, ravnanje in ocene nastajanja odpadkov do leta 2014 ob upoštevanju, da
bo NEK obratovala do 2023, načine reševanja ravnanja z odpadki, finančne ocene
za doseganje zastavljenih ciljev s terminskimi načrti ter zakonske podlage.
3. ZAKONODAJNI OKVIRI
3.1 ZAKONODAJA EVROPSKE UNIJE
1. maja 2004 je Republika Slovenija postala polnopravna
članica Evropske unije. S tem datumom je začela veljati Pogodba o pristopu, ki
jo je Državni zbor Republike Slovenije ratificiral 28. 1. 2004, (Uradni list RS
– MP, št. 3/04). Dokument o pogojih pristopa, ki je sestavni del Pogodbe o
pristopu, opredeljuje tudi finančno pomoč novim članicam na področju okrepitve,
učinkovitosti in sposobnosti upravnih organov za jedrsko varnost in organizacij
za tehnično podporo ter javnih agencij za ravnanje z odpadki, in sicer v
obdobju od dneva pristopa do konca leta 2006. 
Prilagajanje slovenskih zakonov in drugih predpisov pravnim
aktom Evropske skupnosti je izjemno zahteven proces, ki mora zagotoviti, da bo
pravni red skladen z Ustavo Republike Slovenije in z zahtevami prava Evropske
unije. Republika Slovenija je v času približevanja prilagodila slovensko
zakonodajo in z vstopom v Evropsko unijo (1. 5. 2004) prevzela celotno evropsko
zakonodajo, ki je razdeljena v 20 poglavij. Pravni red določajo direktive in
uredbe, ki so obvezujoče, pa tudi odločbe, če so naslovljene na domače pravne
subjekte. Za ravnanje z RAO in IJG je pomembno predvsem poglavje 12: Energija
ter poglavje 15: Okolje, potrošniki in varovanje zdravja. Prvo obravnava
jedrsko energijo z vseh vidikov, tudi dobavo goriva, fizično varovanje in
delovanje jedrskih elektrarn. Drugo področje vključuje jedrsko varnost in
radioaktivne odpadke, varovanje potrošnikov ter varovanje zdravja. 
Vsa določila na področju jedrske proizvodnje in jedrske
varnosti temeljijo na Pogodbi o ustanovitvi Evropske skupnosti za atomsko
energijo (EURATOM) iz leta 1957, ki določa, da morajo članice Evropske
skupnosti vzpostavljati in zagotavljati uporabo enotnih varnostnih normativov
za zaščito zdravja delavcev in prebivalstva na področju jedrskih tehnologij,
zagotavljati razvoj raziskovalnega področja, spodbujati investicije,
zagotavljati redno dobavo rud in jedrskega goriva ter uporabljati jedrske
materiale le za vnaprej določene namene in spodbujati druge države in
mednarodne organizacije k mirni uporabi jedrske energije. 
Države članice Evropske unije morajo spoštovati določila
pogodbe EURATOM, zlasti tista, ki se nanašajo na preskrbo z jedrskim gorivom,
varovalne mehanizme, zdravje in varnost ter mednarodne sporazume in drugo
zakonodajo, povezano z jedrsko proizvodnjo in jedrsko varnostjo. V ta namen je
Evropska unija sprejela številne predpise v obliki direktiv, smernic, uredb,
odločb, priporočil ali mnenj, ki natančneje določajo vsebino pogodbe EURATOM.
Za področje ravnanja z RAO in IJG so širše vzeto najpomembnejše: 
-       
direktiva o presoji vplivov nekaterih javnih in zasebnih projektov na
okolje, vključno s tistimi, ki obravnavajo odlaganje in dolgoročno shranjevanje
radioaktivnih odpadkov Direktiva 85/337/EGS, Direktiva 97/11/ES), 
-       
direktiva o obveščanju splošne javnosti o ukrepih zdravstvene zaščite,
ki jih je treba izvesti, in o ravnanju v primeru radiološkega izrednega dogodka
(Direktiva 89/618/Euratom), 
-       
direktiva o operativni zaščiti zunanjih delavcev, ki so med svojimi
dejavnostmi na kontroliranih področjih izpostavljeni nevarnosti ionizirajočega
sevanja (Direktiva 90/641/Euratom), 
-       
direktiva o nadzoru in kontroli pošiljk radioaktivnih odpadkov med
državami članicami in v Skupnost ter iz nje, vključno s postopki obveznega
obveščanja v primeru takih pošiljk in strogih omejitev ter meril glede izvoza v
tretje države (Direktiva 92/3/Euratom), 
-       
direktiva o temeljnih varnostnih standardih za varstvo zdravja delavcev
in prebivalstva pred nevarnostmi, ki izhajajo iz ionizirajočega sevanja (Direktiva
96/29/Euratom), 
-       
direktiva o nadzoru visokoaktivnih zaprtih radioaktivnih virov in virov
neznanega izvora (Direktiva 2003/122/Euratom). 
Med pomembnimi dokumenti Evropske skupnosti, ki so povezani z
ravnanjem z RAO in IJG ter z odprtostjo javnega postopka, je tudi tako
imenovana Zelena knjiga o evropski strategiji za varnost oskrbe z energijo, ki
poudarja, da mora biti sprejemljiva rešitev problema ravnanja z RAO določena
kar najbolj pregledno.
3.2 MEDNARODNA PRIPOROČILA, KONVENCIJE IN POGODBE
Poleg zakonodajnih standardov Evropske unije pa mora
Republika Slovenija pri reševanju problematike radioaktivnih odpadkov in
izrabljenega jedrskega goriva upoštevati tudi mednarodne konvencije, ki jih je
ratificirala Republika Slovenija, in priporočila Mednarodne agencije za atomsko
energijo. Najpomembnejši pravni akti s tega področja so: 
-       
Konvencija o fizičnem varovanju jedrskega materiala, 1979 
-       
Konvencija o zgodnjem obveščanju o jedrskih nesrečah, 1986 
-       
Konvencija o pomoči v primeru jedrskih nesreč ali radiološke nevarnosti,
1986 
-       
Konvencija o jedrski varnosti, 1994 
-       
Evropski sporazum o mednarodnem cestnem prevozu nevarnega blaga, (ADR),
2000 
-       
Skupna konvencija o varnosti ravnanja z izrabljenim jedrskim gorivom in
varnosti ravnanja z radioaktivnimi odpadki, 1997 (Uradni list RS – MP, št. 3/99
– MKVIGRO). 
V Konvenciji o varnosti ravnanja z IJG in varnosti ravnanja z
RAO (v nadaljevanju besedila: konvencija) je poudarjeno, da je za zagotavljanje
varnosti najodgovornejša država, ki mora poskrbeti za varno odložitev RAO v
državi. Konvencija tudi dopušča, da se v določenih okoliščinah varno in
učinkovito ravnanje z IJG in RAO lahko pospeši s sporazumom med državami z
uporabo objektov v eni od njih v korist drugih, posebno kadar so odpadki
rezultat skupnih projektov. Konvencija predvideva tudi sistematično varnostno
in okoljsko presojo pred gradnjo objekta za ravnanje z RAO ter izdajo
dovoljenja za obratovanje na primernih presojah tudi ob upoštevanju končnega
programa razgradnje, ki mora dokazati, da je objekt, tako, kakor je zgrajen,
skladen s projektom in varnostnimi zahtevami. Vsaka pogodbenica mora
zagotoviti, da je za varnost ravnanja z RAO in IJG odgovoren imetnik dovoljenja
in da sprejme primerne ukrepe, s katerimi zagotavlja izpolnjevanje svojih
obveznosti. V konvenciji je poudarjeno, da se nanaša tudi na izpuste oziroma na
nenadzorovane izpuste. 
Skupni cilji naštetih pravnih aktov so doseči in obdržati
visoko raven varnosti pri ravnanju z radioaktivnimi odpadki in izrabljenim
jedrskim gorivom, zagotoviti učinkovito zaščito posameznika in celotne družbe
pred škodljivimi učinki ionizirajočega sevanja ter preprečevati nesreče z
radiološkimi posledicami ali ublažiti njihove posledice. 
Posebno pomembna je tudi mednarodna Pogodba med Vlado
Republike Slovenije in Vlado Republike Hrvaške o ureditvi statusnih in drugih
pravnih razmerij, povezanih z vlaganjem v Nuklearno elektrarno Krško, njenim
izkoriščanjem in razgradnjo (pogodba BHRNEK), ki je bila ratificirana v
Državnem zboru Republike Slovenije februarja 2003. V 10. členu te pogodbe
pogodbenici izjavljata, da je razgradnja NEK, odlaganje RAO in IJG skupna
obveznost ter da bosta zagotovili učinkovito skupno rešitev za razgradnjo in
odlaganje RAO in IJG z gospodarskega stališča in stališča varstva okolja. V 11.
členu se pogodbenici tudi obvezujeta, da bosta v enakih delih zagotovili
financiranje stroškov za izdelavo programa razgradnje, stroškov za njegovo
izvajanje in tudi stroškov za izdelavo programa odlaganja RAO in IJG.
3.3 SLOVENSKA ZAKONODAJA
S podpisom sporazuma o pridružitvi Republike Slovenije
Evropskim skupnostim se je začel postopek prilagajanja in usklajevanja
nacionalne zakonodaje novim zahtevam. Takrat veljavna zakonodaja je zaradi
zgodovinskih razlogov nastala na podlagi zvezne zakonodaje nekdanje Jugoslavije
ter domače zakonodaje, ki je veljala v času, ko je bila Slovenija del nekdanje
zvezne države. Republika Slovenija je ob razglasitvi neodvisnosti prevzela
tisti del nekdanje zvezne zakonodaje, ki ni bila v nasprotju z Ustavo Republike
Slovenije, in s tem zagotovila pravno kontinuiteto. 
Leta 2002 je bil zaradi približevanja Evropski uniji ter
zaradi uskladitve z novejšimi mednarodnimi priporočili sprejet nov temeljni
Zakon o varstvu pred sevanji in jedrski varnosti (Uradni list RS, št. 102/04 –
ZVISJV-UPB2), ki je prilagojen evropskemu pravnemu redu na področju varstva
pred ionizirajočimi sevanji in jedrski varnosti. Ta zakon ureja varstvo pred
ionizirajočimi sevanji z namenom, da se kar najbolj zmanjša škoda za zdravje
ljudi in radioaktivna kontaminacija življenjskega okolja zaradi uporabe virov
ionizirajočih sevanj in se hkrati omogočijo razvoj, proizvodnja in uporaba
virov sevanj ter izvajanje sevalnih dejavnosti. Za vir sevanja, ki je namenjen
pridobivanju jedrske energije, zakon ureja izvajanje ukrepov jedrske varnosti
in, če gre za uporabo jedrskega blaga, tudi posebnih ukrepov varovanja. 
Zakon dodatno določa tudi organizacijo pristojnih upravnih
organov in inšpektorjev ministrstva, pristojnega za zdravje, in ministrstva,
pristojnega za okolje. Zakon predvideva pripravo podzakonskih predpisov (uredb
in pravilnikov) v različnih rokih (od 9 do 18 mesecev od sprejetja zakona), ki
podrobneje določajo izpolnjevanje zakonskih zahtev. Zdaj se nekateri pravilniki
in uredbe še pripravljajo, zato je zakonodaja v prilagajanju. Nekateri
pravilniki veljajo še po stari zakonodaji, za nekatera področja pa so sprejeti
novi podzakonski akti. V Zakonu o dopolnitvi zakona o varstvu pred
ionizirajočimi sevanji in jedrski varnosti, ki je bil sprejet marca 2003,
(Uradni list RS, št. 24/03 – ZVISJV-A), so določeni roki za izdelavo
nacionalnega programa ravnanja z RAO in IJG (do konca 2004) ter roka za izbor
in odobritev lokacije (do 2008) ter za pridobitev dovoljenja za obratovanje (do
2013) odlagališča NSRAO. 
Med preostalo zakonodajo, ki širše določa ravnanje z RAO in
IJG, sodijo tudi Zakon o skladu za financiranje razgradnje NEK in odlaganje RAO
iz NEK (Uradni list RS, št. 75/94, 24/03), Zakon o državni upravi (Uradni list
RS, št. 52/02 – ZDU-1), Zakon o gospodarskih javnih službah (Uradni list RS,
št. 32/93 – ZGJS), Zakon o varstvu okolja (Uradni list RS, št. 41/04 – ZVO-1),
Zakon o prevozu nevarnega blaga (Uradni list RS, št. 79/99), Energetski zakon
(Uradni list RS, št. 79/99, št. 8/00) in drugi. Številni podzakonski predpisi,
ki natančneje določajo zakonodajne zahteve, so navedeni v poglavju 13.
3.3.1 Slovenska zakonodaja o ravnanju z radioaktivnimi
odpadki in izrabljenim jedrskim gorivom
Zakon o varstvu pred ionizirajočimi sevanji in jedrski
varnosti (ZVISJV)
Navedeni zakon opredeljuje ravnanje z radioaktivnimi odpadki
kot zbiranje, obdelavo, pripravo, začasno skladiščenje in odstranjevanje
radioaktivnih odpadkov. Objekt za skladiščenje, predelavo, obdelavo,
skladiščenje in odlaganje radioaktivnih odpadkov je jedrski objekt. Za
odlaganje radioaktivnih odpadkov se šteje tudi odobreno izpuščanje odpadnih radioaktivnih
snovi v okolje, ki se pozneje razredčijo. 
V poglavju o ukrepih za varstvo pred ionizirajočimi sevanji
je v ZVISJV-UPB2 določeno, da se smejo radioaktivne snovi zbirati,
evidentirati, obdelovati, hraniti in dokončno odlagati ter izpuščati v človekovo
okolje samo na način in pod pogoji, ki jih določajo predpisi na podlagi tega
zakona. Po zakonu mora imetnik RAO in IJG podatke o nastajanju RAO in IJG
poslati v centralno evidenco, ki jo vodi URSJV. Minister, pristojen za okolje,
razvrsti RAO glede na stopnjo in vrsto radioaktivnosti, določi ravnanje z RAO
in IJG ter obseg poročanja o njihovem nastajanju, način in obseg vodenja
centralne evidence ter vodenja evidenc skladiščenih in odloženih RAO in IJG.
Podzakonski predpisi
Podzakonski predpisi izdani na podlagi ZVISJV se
pripravljajo, zato so v veljavi še nekateri pravilniki po stari zakonodaji. 
Za ravnanje z radioaktivnimi odpadki je pomembna že sprejeta
Uredba o sevalnih dejavnostih, (Uradni list RS, št. 48/04), kjer so določene
ravni opustitve nadzora za posamezne radionuklide in ravni izvzetja. 
Pravilnik o načinu zbiranja, evidentiranja, obdelave, hrambe,
dokončne odložitve in izpuščanja radioaktivnih snovi v človekovo okolje (Uradni
list SFRJ, št. 40/86) ureja način zbiranja, evidentiranja, obdelave, hrambe,
odlaganja in izpuščanja radioaktivnih odpadnih snovi v okolje. 
Način izvajanja gospodarske javne službe opredeljuje Uredba o
načinu, predmetu in pogojih opravljanja gospodarske javne službe ravnanja z
radioaktivnimi odpadki (Uradni list RS, št. 32/99), ki jo upravlja ARAO.
3.3.2 Slovenska zakonodaja o pristojnostih in
odgovornostih za ravnanje z RAO
Zakon o varstvu okolja (ZVO-1) določa, da je ravnanje z
radioaktivnimi odpadki in njihovo odlaganje obvezna državna gospodarska javna
služba varstva okolja, katere dejavnosti zagotavlja država skladno s predpisi o
gospodarskih javnih službah. 
Natančneje o načinu izvajanja gospodarske javne službe govori
Uredba o načinu, predmetu in pogojih opravljanja gospodarske javne službe
ravnanja z radioaktivnimi odpadki (Uradni list RS, št. 32/99). Zakon o varstvu
pred ionizirajočimi sevanji in jedrski varnosti (ZVISJV) pa dodatno določa, da
ARAO opravlja državno gospodarsko javno službo ravnanja z radioaktivnimi
odpadki. Ta vključuje prevzemanje, zbiranje, prevažanje, predhodno obdelavo,
skladiščenje pred odlaganjem in odlaganje RAO in IJG, ki niso odpadki, in IJG
iz jedrskih objektov za proizvodnjo energije, ter obdelavo RAO in IJG pred
odlaganjem ter odlaganje RAO in IJG iz jedrskih objektov za proizvodnjo energije.
Po 96. členu ZVISJV sodi med obveznosti ARAO tudi dolgoročni nadzor in
vzdrževanje odlagališč rudarske in hidrometalurške jalovine iz pridobivanja in
izkoriščanja jedrskih mineralnih surovin. Kljub obsegu obveznosti gospodarske
javne službe pa ZVISJV dovoljuje povzročitelju skladiščenje in obdelovanje RAO
in IJG na kraju nastanka za določen čas ob izdanem dovoljenju.
3.3.3 Slovenska zakonodaja o uvozu, izvozu in tranzitu
odpadkov
ZVISJV določa, da je treba za uvoz, izvoz in tranzit jedrskih
in radioaktivnih snovi, tudi radioaktivnih odpadkov, pridobiti dovoljenje
ministrstva, pristojnega za okolje. V postopku izdaje dovoljenja se presojajo
ukrepi sevalne in jedrske varnosti v celotnem postopku od kraja izvora do kraja
prejema pošiljke, RAO in IJG pa se pošiljajo v embalaži, kot jo določajo
predpisi o prevozu nevarnega blaga. Pravilnik o vnosu in iznosu v države
članice Evropske unije ter uvozu in izvozu radioaktivnih odpadkov (Uradni list
RS, št. 60/04 in 80/05) določa način prijave pošiljk RAO in IJG, način
obveščanja, poročanja, ravnanja in pogoje glede jedrske in sevalne varnosti.
3.3.4 Slovenska zakonodaja o financiranju in
odškodninski odgovornosti
Z Odlokom o preoblikovanju javnega podjetja Agencija za
radioaktivne odpadke, p.o., Hajdrihova 2, Ljubljana v javni gospodarski zavod
je Vlada Republike Slovenije določila, da ARAO svojo dejavnost opravlja v
statusno pravni obliki javnega gospodarskega zavoda, torej kot neprofitno
dejavnost. Za financiranje dejavnosti ARAO so v odloku predvideni trije viri
financiranja: poleg državnega proračuna še Sklad za financiranje razgradnje NEK
in odlaganje odpadkov iz NEK in plačila uporabnikov javne službe malih
proizvajalcev (vključno s skladiščenjem) in bodočega odlagališča radioaktivnih
odpadkov. Odlaganje RAO in IJG iz jedrskih objektov za proizvodnjo energije
(torej iz NEK) se financira izključno iz sredstev namenskega sklada. Prav tako
ZVISJV določa, da stroške ravnanja z RAO in IJG plača povzročitelj RAO oziroma
njihov imetnik, če jih je od povzročitelja prevzel ali kako drugače pridobil. 
Zakon o varstvu okolja (ZVO-1) vpeljuje načelo odgovornosti
povzročitelja čezmerne obremenitve in načelo plačila za obremenjevanje, po
katerem povzročitelj obremenitve krije vse stroške predpisanih ukrepov za
preprečevanje in zmanjševanje onesnaževanja in tveganja za okolje ter za
odpravo posledic obremenjevanja okolja. 
Če povzročitelj radioaktivnih odpadkov ali izrabljenega
goriva ni znan, prevzame odgovornost za ravnanje država.
3.3.5 Slovenska zakonodaja o nadzoru
Pristojni upravni organ za sevalno in jedrsko varnost je
Uprava RS za jedrsko varnost v okviru ministrstva, pristojnega za okolje, za
varstvo delavcev pred ionizirajočimi sevanji pa je pristojna Uprava RS za
varstvo pred sevanji v okviru ministrstva, pristojnega za zdravje. Uprava RS za
jedrsko varnost skrbi predvsem za jedrsko in radiološko varnost jedrskih
objektov, nadzoruje njihovo fizično zaščito, promet, prevoz ter ravnanje z
jedrskimi in radioaktivnimi materiali. Nadzoruje tudi izvajanje zakonov, drugih
predpisov in splošnih aktov, ki urejajo področje jedrske varnosti. Nadzor nad
fizičnim varovanjem jedrskega objekta, sevalnega objekta in jedrskih snovi
opravlja ministrstvo za notranje zadeve v sodelovanju z inšpektorji Uprave RS
za jedrsko varnost.
4. STANJE NA PODROČJU RAVNANJA Z NSRAO
Daleč najpomembnejši proizvajalec nizko in srednje
radioaktivnih odpadkov v Sloveniji je Nuklearna elektrarna Krško (NEK), ki je
odgovorna za skladiščenje vseh svojih NSRAO na lokaciji elektrarne. Le manjši
del NSRAO proizvedejo mali proizvajalci v medicini, industriji in raziskovalnih
ustanovah, vštevši raziskovalni reaktor. Večina teh odpadkov je skladiščena v
centralnem skladišču radioaktivnih odpadkov v Brinju, ki ga v sklopu izvajanja
gospodarske javne službe ravnanja z RAO malih proizvajalcev upravlja ARAO. Za
določen čas lahko radioaktivne odpadke shranjuje tudi povzročitelj, če za to
pridobi dovoljenje ministrstva, pristojnega za okolje. Kot odlaganje
radioaktivnih odpadkov se štejejo tudi nadzorovani izpusti radioaktivnih snovi
v okolje, ki jih odobri pristojno ministrstvo. V preteklosti so nizko
radioaktivni odpadki nastajali tudi pri odkopavanju in predelavi uranove rude v
rudniku Žirovski Vrh. Ti odpadki so odloženi na dveh odlagališčih (Jazbec –
rudarska jalovina in Boršt – hidrometalurška jalovina) na sami lokaciji rudnika
in so obravnavani v posebnem poglavju.
4.1 NUKLEARNA ELEKTRARNA KRŠKO
4.1.1 Dosedanje količine
Od začetka obratovanja elektrarne v letu 1981 pa do konca
leta 2004 so v NEK uskladiščili 2289 m3 trdnih NSRAO, torej je v
povprečju v tem obdobju nastalo vsako leto dobrih 100 m3 odpadkov.
Vendar povprečje ne prikazuje realnega stanja, saj so količine na novo nastalih
odpadkov v zadnjih letih občutno manjše in znašajo okoli 50 m3 na
leto, v začetnem obdobju pa jih je na leto nastalo tudi več kakor 200 m3.
Odpadki v skladišču vsebujejo predvsem radioaktivne izotope, kot so Co-60,
Fe-55, Sr-90, Cs-134 in Cs-137, katerih razpolovna doba je največ 30 let in jih
zato uvrščamo med kratkožive. 
Vsi radioaktivni odpadki nizke in srednje aktivnosti, ki so
nastali od začetka obratovanja elektrarne, so shranjeni na lokaciji NEK.
Količina NSRAO v začasnem skladišču v NEK ob koncu leta 2004 je prikazana v
tabeli 1. 
Poleg skladišča NSRAO je bila leta 1999 zgrajena stavba za
dekontaminacijo, kamor so leta 2000 shranili zamenjana uparjalnika,
radioaktivne odpadke, nastale pri zamenjavi, in še nekatere druge kosovne
odpadke. Skupna prostornina vseh odpadkov v stavbi za dekontaminacijo je
ocenjena na okoli 920 m3 in maso okoli 730 ton. Inventar skladišča
je razvrščen v več kategorij glede na vir ter način obdelave in priprave. 
Poleg navedenih odpadkov so v NEK še trenutno neobdelani
radioaktivni odpadki iz tehnološkega procesa, ki bodo obdelani in pripravljeni
do oblike, primerne za skladiščenje. Količina neobdelanih odpadkov obsega okoli
12 m3 izrabljenih ionskih izmenjevalnikov in okoli 2 m3
usedlin procesnih zbiralnikov.

4.1.2 Ravnanje z odpadki
Pri obratovanju NEK nastajajo trdni, tekoči in plinasti
NSRAO. Tekoči odpadki predstavljajo dominanten delež celotne količine
proizvedenih odpadkov. Odpadki so pred skladiščenjem glede na njihovo agregatno
stanje ustrezno obdelani in pripravljeni. 
Obratovalno dovoljenje NEK, izdano v letu 1984, elektrarni
dovoljuje izpuste radioaktivnih snovi v ozračje in vodne tokove, ki se štejejo
kot način odlaganja radioaktivnih odpadkov. Tekoči radioaktivni izpusti se
izlivajo v Savo. Večino aktivnosti prispevajo H-3, Xe-133, Xe-135, Xe-131m,
Xe-133m, Kr-85, Co-60, Fe-59, manjši del pa še Cs-134, Cs-137, Co-58 in Sb-125
(Tabela 2a). Plinasti izpusti se izpuščajo v ozračje in vsebujejo izotope
žlahtnih plinov (Ar, Kr, Xe), ogljik C-14, tritij H-3, izotope kobalta, cezija,
stroncija in joda (Tabela 2b). Za izpuste v vodo velja omejitev 200 x109
Bq/leto za vse radionuklide brez H-3 in žlahtnih plinov. Omejitev za H-3 je
stokrat višja in znaša 20000 x 109, za žlahtne pline pa omejitev ni
predpisana. Za izpuste v ozračje veljajo naslednje omejitve: žlahtni plini 110
000 x 109, izotopi joda 18,5 x 109, aerosoli 18,5 x 109.
Za H-3 in C-14 omejitev ni predpisana. Konzervativna ocena efektivne doze, ki
jo prejme posameznik zaradi izpustov radioaktivnih snovi iz NEK v okolje, je 1
μSv/leto in torej veliko pod zakonsko določeno mejo.
Tehnologije obdelave in priprave vseh oblik NSRAO, ki so
vpeljane v proizvodni proces v NEK, so primerljive z uveljavljenimi
tehnologijami v svetu. Z obstoječimi postopki obdelave zmanjšajo prostornino,
izločajo radioaktivne izotope in spreminjajo sestavo odpadkov ter minimizirajo
izpust radioaktivnih snovi v okolico. 
Trdni odpadki nastajajo kot rezultat obdelave plinastih in
tekočih odpadkov, del pa nastaja neposredno pri vzdrževalnih delih in čiščenju.
Razdelimo jih v pet skupin: koncentrat izparilnika, pripravljen po tehnologiji
sušenja v sodu, izrabljene smole ionskih izmenjevalnikov, izrabljeni filtri,
stisljivi odpadki in drugi odpadki. Odpadki so vloženi v različne oblike
embalaže: v 210-litrske standardne sode, 320-litrske površnike in 864-litrske
cevaste površnike (TTC). Glavne metode obdelave trdnih odpadkov so sortiranje,
stiskanje in sežig. 
Med stisljivimi odpadki se ločeno zbirajo gorljivi in
negorljivi odpadki. Gorljive odpadke pošiljajo na sežig, za kar morajo
izpolnjevati še nekatera druga merila sežigalnice (omejitev aktivnosti,
vsebnost PVC in teža soda). Sežig kampanjsko izvaja zunanji izvajalec na svoji
lokaciji. Poglavitni razlog za uporabo tega servisa je redukcija prostornine
radioaktivnih odpadkov. Pepel od sežiga gorljivih odpadkov se vrne imetniku v
manjšem vsebniku s pepelom, ki je imobiliziran v standardnem sodu. 
Negorljive odpadke stisnejo v visokotlačni stiskalnici
(superkompaktorju). Stiskance vstavijo v cevaste površnike. Doslej so tako
pakirani produkti druge kampanje, enako bodo ravnali tudi pri
superkompaktiranju v prihodnje. Nestisljive odpadke razkosajo in pakirajo v
standardne sode. Načrtujejo tudi tehnologijo taljenja kovinskih odpadkov, ki
jih že zdaj zbirajo ločeno. Njihova količina pa ni tolikšna, da bi taljenje
znatno vplivalo na stanje v skladišču. 
Med postopke obdelave tekočih odpadkov prištevamo:
izparevanje, ionsko izmenjavo in ločevanje s posedanjem. Izparevanje se uporablja
za večje količine tekočih radioaktivnih snovi. Pri tem nastajata voda in
koncentrat izparilnika. Koncentrat izparilnika se pripravi po tehnologiji
sušenja v sodu. Sodi so iz nerjavne pločevine s prostornino 210 l. Ta
tehnologija je bila uvedena leta 1998 in je izredno učinkovita za zmanjšanje
prostornine odpadka. Solidifikacija s cementno vermikulitno mešanico prav
zaradi večje prostornine produkta ni več v uporabi, ohranjena je kot rezervna
tehnologija. 
Pri pretakanju tekočih odpadkov skozi naprave za ionsko
izmenjavo se na površino ionskega izmenjevalnika vežejo radioaktivne snovi. Po
daljši uporabi postanejo ionski izmenjevalniki neučinkoviti. Treba jih je
zamenjati, ionske izmenjevalnike pa shraniti kot radioaktiven odpadek.
Izrabljeni ionski izmenjevalniki iz primarnih sistemov in iz sistema za
ravnanje s kalužo uparjalnikov se sušijo ter pakirajo v sode iz nerjavne
pločevine. Iz primarnih sistemov pa se pakirajo v sode, narejene iz nerjavne
pločevine z biološkim ščitom na notranji strani soda. Izrabljeni filtrski
vložki tekočinskih sistemov se po nasičenju in zamenjavi pakirajo v 210-litrske
standardne sode. Na nekaterih mestih v tehnološkem sistemu je mogoče
uporabljati filtrske vložke, ki so primerni za sežig. 
Sode s produkti iz sistema za sušenje vstavijo v cevaste
površnike, in sicer po tri sode v en cevasti površnik. 
Plinaste radioaktivne odpadke po obdelavi v sistemu za
ravnanje s plinastimi radioaktivnimi odpadki hranijo v tankih za radioaktivni
razpad plinov, kontaminiran zrak pa vodijo skozi filtre, ki zadržijo nastale
trdne delce in aerosole, in nato očiščene spuščajo v ozračje. Ko filtri niso
več uporabni, postanejo radioaktiven odpadek. 
Zgoraj opisane vrste radioaktivnih odpadkov so rezultat
sedanje tehnologije obdelave in priprave, poleg njih pa so v skladišču tudi
vrste radioaktivnih odpadkov, ki izhajajo iz tehnologij in postopkov, ki so
bili v uporabi v preteklosti in ki več ne nastajajo. To so koncentrat
izparilnika, solidificiran s cementno vermikulitno mešanico, solidificirani izrabljeni
ionski izmenjevalniki, superkompaktirani radioaktivni odpadki iz prve kampanje
superkompaktiranja v 320-litrskih sodih. Z uporabo novih tehnologij v
prihodnosti pa se bodo pojavile dodatne nove vrste radioaktivnih odpadkov.
4.1.3 Zmogljivosti skladiščenja in pričakovane količine
odpadkov do 2008 in 2014
Vsi proizvedeni NSRAO iz NEK, ki so predhodno obdelani in
nato pripravljeni za skladiščenje, se shranjujejo v skladišču NSRAO v NEK. To
je protipotresno grajena armiranobetonska stavba s površino 1470 m2,
ki je s pregradnimi stenami razdeljena na šest ločenih prekatov. Zmogljivost
skladišča je okoli 3000 cevastih vsebnikov oziroma ekvivalentno število drugih
pakiranih enot. Cevasti vsebnik je vse bolj prevladujoča pakirana enota v
skladišču, in sicer kot osnovna embalaža (za stiskance superkompaktiranja) ali
kot površnik (sod v cevastem vsebniku). 
Prvotna zmogljivost skladišča NSRAO v NEK, skladno z
lokacijskih dovoljenjem iz leta 1978, je bila 5000 sodov (standardnih).
Skladišče je bilo namenjeno prehodnemu petletnemu skladiščenju. Z novim
lokacijskim dovoljenjem iz leta 1988 so bile administrativne omejitve
zmogljivosti sproščene, in sicer znotraj obstoječih gabaritov ter z omejitvijo,
da ne bo presežena ekvivalentna doza 0,2 mSv/leto, merjeno na ograji NEK. 
Ob koncu leta 2004 je bilo v skladišču okoli 2289 m3
trdnih NSRAO, tako da je bilo skladišče z manipulativnima prostoroma zasedeno
več kakor 85-odstotno. Zaradi pomanjkanja prostora v skladišču si v NEK
prizadevajo čim bolj omejiti nastajanje novih količin radioaktivnih odpadkov in
z različnimi postopki zmanjšati prostornino obstoječih odpadkov. V preteklosti
sta bili že izvedeni dve kampanji stiskanja in superkompaktiranja odpadkov, da
so količino že obstoječih odpadkov zmanjšali. 
Na podlagi zasedenosti skladišča NSRAO v NEK ob koncu leta
2004 in predpostavljeni hitrosti zapolnjevanja v prihodnje, je ocenjena
pričakovana zasedenost skladišča NSRAO (slika 2). Poleg hitrosti nastajanja za
posamezne vrste radioaktivnih odpadkov so upoštevani tudi periodični kampanjski
posegi obdelave, s katerimi se bo zmanjševala prostornina odpadkov. Do leta
2008 sta načrtovani dve kampanji sežiga in ena kampanja superkompaktiranja, ki
bo predvidoma zadnja. Po letu 2005 se bo superkompaktiranje izvajalo sprotno z lastno
opremo, ker za kopičenje večjega števila sodov in kampanjsko obdelavo ne bo
prostora. Več kampanj, organiziranih za manjše število sodov, pa je ekonomsko
in organizacijsko neracionalno. Za obdobje 2008–2014 sta predvideni še dve
kampanji sežiga. 
Po ocenah NEK bo zasedenost skladišča ob koncu leta 2008
okoli 90-odstotna. Po izračunanih napovedih dosežemo polno zasedenost
skladiščnega prostora že ob koncu leta 2010, oziroma 95% vsega prostora.
Skladno z internimi dokumenti NEK je 95-odstotna zasedenost najvišja
sprejemljiva meja, ki še zagotavlja zadostno varnost pri ravnanju z RAO, v
smislu rezerve za nenačrtovane količine RAO in delovanje skladišča
(manipulacije pri kampanjskih obdelavah ipd.).
4.2 RAZISKOVALNI REAKTOR TRIGA MARK II
4.2.1 Dosedanje količine
Odpadki, ki nastanejo pri delu, povezanem z raziskovalnim
reaktorjem, so predvsem kontaminiran čistilni material, papir, plastični
predmeti, steklovina in aktiviran material zaradi obsevanja v raziskovalnem
reaktorju TRIGA. V svoji dejavnosti na IJS uporabljajo tudi zaprte, ki po
prenehanju uporabe postanejo radioaktivni odpadek, vendar je njihova
prostornina zanemarljivo majhna. Pri delu z reaktorjem nastane na leto
približno 50 l NSRAO s celotno aktivnostjo 0,01 GBq. Občasno pri delu v
laboratoriju z aktiviranimi vzorci nastajajo tudi tekoči radioaktivni odpadki,
ki odležijo v posebnem 20 m3 tanku in se po doseženih nivojih za
opustitev nadzora izpuščajo v Savo.
4.2.2 Ravnanje z odpadki
Radioaktivni odpadki, ki nastanejo pri uporabi radioaktivnih
snovi in obratovanju raziskovalnega reaktorja, se od začetka obratovanja
skladišča hranijo v CSRAO v Brinju, ki je v njegovi neposredni bližini. Material
je shranjen v sodih, večji kontaminirani kovinski kosi pa so shranjeni kot
posebni odpadki. Okoli 3 m3 radioaktivnih odpadkov se začasno hrani
tudi v prostorih vroče celice in bodo premeščeni v CSRAO. Nekaj radioaktivnih
snovi se izpušča tudi v okolje, vendar so količine zelo majhne (Tabela 3).
Ocena letne doze, ki jo zaradi teh izpustov prejme okoliški prebivalec, je
približno 0,3 μSv/leto in je posledica izpustov Ar-41 in tekočih izpustov, v
katerih so izmerili prisotnost Na-22 in Cs-137, oba v velikostnem razredu po
0,1 MBq/leto.
4.2.3 Zmogljivosti skladiščenja in pričakovane količine
odpadkov do 2008 in 2014
Količina NSRAO, ki nastanejo med obratovanjem raziskovalnega
reaktorja in pri laboratorijskem delu, ni velika in se lahko skladišči v CSRAO
v Brinju. Po najbolj konservativni oceni nastane okoli 200 l stisljivih
odpadkov na leto. Ob razgradnji reaktorja bo nastalo po prvih ocenah približno
50 m3 NSRAO, ki bodo odloženi v odlagališče NSRAO, ko bo potekala
razgradnja.
4.3 NSRAO MALIH PROIZVAJALCEV
4.3.1 Dosedanje količine
Delež NSRAO, ki v Sloveniji nastanejo izven jedrske
elektrarne in rudnika urana Žirovski vrh, je le približno 3%. Ti NSRAO se
morajo skladiščiti v CSRAO v Brinju. Ob koncu leta 2004 je skupna prostornina
odpadkov v skladišču znašala 70 m3, njihova skupna aktivnost pa
okoli 3900 GBq [25]. Večino aktivnosti, ki je uskladiščena v CSRAO v Brinju,
predstavljajo zaprti viri in posebni odpadki. Skoraj dve tretjini aktivnosti
pripada enemu teleterapevtskemu kobaltovemu viru, ki je shranjen kot posebni
odpadek. Ena tretjina aktivnosti pripada zaprtim virom, preostalo, približno 2%
skupne aktivnosti, pa predstavljajo NSRAO, pakirani v sode, vključno s
prepakiranimi kobaltovimi in radijevimi viri. V skladišču je tudi približno
12000 ionizacijskih javljalnikov požara. Tri četrtine do zdaj uskladiščenih
odpadkov vsebujejo kratkožive izotope, ena četrtina pa jih vsebuje dolgožive
izotope (Ra-226, Am-241). 
Uporabniki virov sevanja so razpršeni po vsej Sloveniji. V
gospodarstvu uporablja zaprte vire približno 130 organizacij, ki imajo okoli
700 zaprtih virov. Ti zaprti viri vsebuje naslednje radionuklide: Cs-137,
Am-241, Cs-137/Am-241, Am-241/Be, Kr-85, Ir-192/vsebniki iz osiromašenega
urana, Sr-90, Sr-90/Am-241, Cm, Fe/Cm, Tl/Pm, Pm-147, Ra-226, Pu-238, Co-60.
Kobaltovi zaprti viri, ki se ne uporabljajo več, so bili v letu 2003 sprejeti v
Centralno skladišče radioaktivnih odpadkov v Brinju in skupaj z že
skladiščenimi viri ustrezno prepakirani. Preostali zaprti viri so delno še v
uporabi, del pa jih ne uporabljajo. Prej ali slej bodo ti viri odpadek, ki ga
bo treba skladiščiti oziroma odložiti, če jih imetnik ne bo vrnil proizvajalcu
vira.
V Sloveniji sedem bolnišnic ali klinik uporablja odprte in
zaprte vire sevanja. Kot odprte vire uporabljajo radioizotope s kratkimi
razpolovnimi dobami Tc-99m, I-131, zato kot NSRAO ne predstavljajo posebnega
problema. V manjših količinah se v bolnišnicah uporabljajo tudi I-125, I-123,
Cr-51, Tl-201, Ga-67, F-18, Re-186, In-111, Sr-89, Y-90, S-153, Xe-133, H-3 in
Co-57. Kontaminiran material je mogoče pustiti na odležanju, dokler njegova
aktivnost ne pade pod mejo opustitve nadzora. V radioterapiji uporabljajo tudi
zaprte vire z daljšimi razpolovnimi časi (Cs-137, Co-60, Ir-192 in Sr-90),
vendar so količine teh virov v primerjavi z viri v industriji bistveno manjše. 
Nekaj radioaktivnih odpadkov nastaja tudi v okviru Slovenske
vojske, ki jih po prenehanju uporabe oddajajo v CSRAO v Brinju. 
Posebna skupina radioaktivnih odpadkov so ionizacijski
javljalniki požara, ki so zelo številčni (okoli 30.000) in so nameščeni v
raznih objektih, ter ionizacijski strelovodi, katerih število pa ni veliko.
4.3.2 Ravnanje z radioaktivnimi odpadki
Za celovito ravnanje z RAO, razen za odpadke, ki nastanejo v
jedrski elektrarni Krško in Rudniku Žirovski Vrh, je v Republiki Sloveniji
zadolžena ARAO kot izvajalka gospodarske javne službe. ARAO je leta 1999 od
Instituta Jožef Stefan prevzela v upravljanje skladišče radioaktivnih odpadkov
v Brinju pri Ljubljani. S posebno pogodbo je bilo tudi določeno, da IJS
zagotovi ARAO tudi uporabo celotnega tehnološkega sklopa opreme in prostorov za
obdelavo radioaktivnih odpadkov (vroče celice), kolikor jo ARAO potrebuje za
potrebe javne službe ravnanja z radioaktivnimi odpadki. ARAO je tudi sovlagatelj
v modernizacijo tehnološkega sklopa vroče celice, ki poteka v sklopu projekta
PHARE. S tem postane ARAO lastnik opreme vroče celice v proporcionalnem deležu,
upravitelj pa ostane IJS. V letih 2003–2004 je bila izvedena rekonstrukcija
skladišča. Skladišče je s tem pripravljeno za redno sprejemanje odpadkov in je
leta 2005 pridobilo dovoljenje za poskusno obratovanje. 
Nekateri proizvajalci odpadkov iz industrije in raziskav
svoje radioaktivne odpadke shranjujejo v shrambah na mestu nastanka. Na
približno 30 lokacijah se začasno hrani okoli 100 virov sevanja. Vsebujejo
predvsem izotope Co-60, Cs-137, Ra-226, Am-241, Eu-152/154, Sr-90, Kr-85.
Radioaktivni odpadki iz zdravstva, ki jih po določenem času ni mogoče spustiti
v okolje, so shranjeni na lastnih lokacijah, ki so pod nadzorom Zavoda za
varstvo pri delu, pri nadzoru odpadkov na Onkološkem inštitutu pa sodeluje tudi
Institut Jožef Stefan. Onkološki inštitut ima za odpadke, ki vsebujejo I-131,
urejen zadrževalnik, v katerem odpadki ostanejo 4 mesece, preden jih izpustijo
v okolje. Druge zdravstvene enote v Sloveniji, ki uporabljajo radioaktivne
izotope, nimajo zadrževalnikov. Skupni letni izpusti I-131 v okolje znašajo 0,3
TBq [14.4.-25]. 
Onkološki inštitut hrani izrabljene vire v lastni shrambi.
Terapevtski zaprti viri, ki imajo daljše razpolovne čase in večje aktivnosti,
se večinoma vračajo proizvajalcu, tako da za Republiko Slovenijo ne
predstavljajo problema. Nekaj virov z Onkološkega inštituta, ki jih
proizvajalec ne sprejema več, bo še predanih v CSRAO v Brinju. Po prostornini
je količina teh virov sicer majhna (do 0,5 m3), je pa njihova
aktivnost precejšnja. Vse bolnišnice, ki za diagnostiko uporabljajo Tc-99m,
imajo generatorje Mo-99/Tc-99m. Kolona, ki je v generatorju, po prenehanju dobe
odležanja, ki jo določi proizvajalec, postane neradioaktivni odpadek in jo
proizvajalec odlaga kot druge odpadke. V zdravstvu le od pacientov nastajajo
tekoči odpadki, ki zaradi kratkih razpolovnih časov in redčenja v
kanalizacijskih sistemih neznatno radioaktivno obremenjujejo okolje. 
Iz Centralnega skladišča radioaktivnih odpadkov stalno izhaja
radon, v povprečju je izpust v okolje 52 Bq/s, kar znaša na leto 1,64 GBq.
Ocena doze, ki jo zaradi teh izpustov prejme kmetovalec v okolici skladišča, je
največ 15 μSv/leto. 
Delovanje javne službe se financira iz plačila uporabnikov za
storitve in iz sredstev državnega proračuna. ARAO tudi vodi evidenco malih
proizvajalcev NSRAO v Republiki Sloveniji ter evidenco o vrsti in količini
obstoječih NSRAO. Mali proizvajalci NSRAO lahko svoje trdne radioaktivne
odpadke predajo v Centralno skladišče radioaktivnih odpadkov v Brinju pri
Ljubljani. S tem ko proizvajalec odpadka plača po ceniku storitev javne službe
ravnanja z radioaktivnimi odpadki, se obveznosti in stroški končnega odlaganja
odpadka prenesejo na izvajalca javne službe. 
V zadnjih letih se pogosto dogaja, da viri ionizirajočih
sevanj med odpadno kovino iz tretjih držav prek Republike Slovenije potujejo v
druge države EU, te pa jih zaznajo na meji in vrnejo v Republiko Slovenijo.
Večkrat se je tudi zgodilo, da tako najdenih virov, radioaktivnih odpadkov, ni
bilo možno vrniti v državo porekla in so morali biti uskladiščeni v našem
Centralnem skladišču radioaktivnih odpadkov. Zato bi bilo smiselno z državami
jugovzhodne evropske regije skleniti bilateralne sporazume o sprejemanju
radioaktivnih in jedrskih snovi v primeru zavrnitve v državah EU, vzpostaviti
medsebojno obveščanje pristojnih organov mejne kontrole in organov, pristojnih
za nadzor prometa radioaktivnih ali jedrskih snovi oziroma materialov ter vedno
ugotavljati izvor takih snovi. Republika Slovenija naj tudi čim prej ratificira
Mednarodno konvencijo o zatiranju jedrskega terorizma, v kateri je tudi del, ki
se nanaša na skladiščenje in vračanje zaseženih virov ionizirajočih sevanj in
jedrskih snovi kot predmeta kaznivega dejanja v izvorno državo.
4.3.3 Zmogljivosti skladiščenja in pričakovane količine
odpadkov do 2008 in 2014
Trdni NSRAO malih proizvajalcev se skladiščijo v CSRAO v
Brinju. Površina, namenjena za skladiščenje, je 250 m2, uporabne
prostornine pa je 500 m3. Prostor je razdeljen na 9 prekatov, zadnji
del skladišča je poglobljen in je namenjen posebnim radioaktivnim odpadkom.
Trenutno je v skladišču okoli 70 m3 odpadkov, tako da njegova
prostornina zadošča za skladiščenje NSRAO malih proizvajalcev do zgraditve
skupnega odlagališča NSRAO, ki bo sprejemalo kratkožive NSRAO jedrske
elektrarne in malih proizvajalcev. Zmogljivosti so trenutno še omejene, ker so
odpadki zloženi po tleh, problem pa bo rešen s prepakiranjem in zlaganjem v
nadstropja. Po zgraditvi odlagališča NSRAO bo približno 75% odpadkov iz CSRAO v
Brinju premeščenih v odlagališče. Dolgoživi radioaktivni odpadki se
uskladiščijo na lokaciji odlagališča NSRAO, njihova problematika se bo reševala
skupaj z IJG in VRAO. 
Iz zdravstva pričakujemo v letih do 2014 približno 0,5–1,0 m3
odpadkov na leto. Poleg tega predvidevamo še sprejem okoli 2 m3 na
leto NSRAO od drugih malih proizvajalcev. Dodatno predvidevamo v obdobju do
2008 sprejem 40–50 zaprtih virov na leto, kar sta po ustrezni obdelavi odpadkov
dva 210-litrska soda. V obdobju 2008–2014 se bo količina sprejetih zaprtih
virov predvidoma zmanjšala za polovico. Do leta 2008 bo v CSRAO predvideno
sprejeta večina ionizacijskih javljalnikov požara, kar bo po obdelavi
predstavljalo največ po en sod na leto. V obdobju 2008–2014 se bo količina
sprejetih javljalnikov požara zmanjšala na en sod na tri leta.
5. STANJE NA PODROČJU RAVNANJA Z IZRABLJENIM JEDRSKIM GORIVOM
Izrabljeno jedrsko gorivo nastaja pri nas le v Nuklearni
elektrarni Krško in na raziskovalnem reaktorju TRIGA Mark II. Sedanja količina
IJG je majhna (okrog 312 ton urana). V primerjavi z drugimi jedrskimi državami
bodo te količine izredno majhne tudi po končanem obratovanju obeh reaktorjev. IJG
ima trenutno le Nuklearna elektrarna Krško, saj je bilo vse izrabljeno gorivo
iz reaktorja TRIGA leta 1999 vrnjeno v ZDA. Oba jedrska objekta imata ustrezna
skladišča za IJG z zadostnimi zmogljivostmi za celotno obratovalno obdobje
objektov. 
Leta 2002 sta se Slovenija in Hrvaška medsebojno sporazumeli
o lastništvu in izrabi NEK in sklenili sporazum, ki je stopil v veljavo marca
2003. Po tem sporazumu je tudi skrb in odgovornost za ravnanje z radioaktivnimi
odpadki in izrabljenim jedrskim gorivom iz NEK naloga obeh pogodbenic. Skladno
z zahtevo tega sporazuma je bil v letu 2004 izdelan Program razgradnje NEK in
odlaganja NSRAO in IJG, ki obravnava in analizira različne scenarije razgradnje
in odlaganja NSRAO in IJG. Program je sprejet v obeh državah in pomeni novo
usmeritev za dolgoročno ravnanje z izrabljenim gorivom pri nas. Četudi se
program nanaša le na NEK, bo hkrati zaradi izredno majhnih količin goriva iz
raziskovalnega reaktorja TRIGA vplival tudi na ravnanje s tem gorivom. 
Za ravnanje z izrabljenim jedrskim gorivom znotraj območja
jedrskega objekta v obratovanju je pristojen in odgovoren upravljavec jedrskega
objekta. Tako za skladiščenje izrabljenega jedrskega goriva iz NEK v bazenu za
izrabljeno gorivo skrbi Nuklearna elektrarna Krško, za skladiščenje IJG z
raziskovalnega reaktorja pa Institut Jožef Stefan. ARAO je pristojna za
načrtovanje in zagotavljanje trajnih rešitev za visoko radioaktivne odpadke in
izrabljeno jedrsko gorivo, po zgraditvi odlagališča pa tudi za njegovo
obratovanje in upravljanje.
5.1 NUKLEARNA ELEKTRARNA KRŠKO
5.1.1 Dosedanje količine
Sredico reaktorja v jedrski elektrarni Krško sestavlja 121
gorivnih elementov, katerih zunanje dimenzije so 20 cm x 20 cm x 376 cm.
Gorivni element je sestavljen iz 235 gorivnih palic, napolnjenih s keramičnimi
tabletami iz uranovega dioksida in oblečenih v srajčke iz cirkonijeve litine.
Obogatitev urana je nekaj procentov (med 2–5%). 
Ob vsaki menjavi goriva nadomestijo približno tretjino
izrabljenih gorivnih elementov z novimi. Menjava goriva poteka enkrat na 18
mesecev. Po odstranitvi iz sredice so izrabljeni gorivni elementi shranjeni v
posebnem bazenu za izrabljeno gorivo v elektrarni. 
Ob koncu leta 2004 je bilo v bazenu izrabljenega goriva 763
izrabljenih gorivnih elementov, od teh se 31 elementov lahko znova uporabi za
sestavljanje sredice. Vseh zasedenih lokacij pa je 770.
5.1.2 Zmogljivosti skladiščenja in pričakovane količine
do 2008 in 2014
Zmogljivost bazena je bila leta 2003 povečana. Po izvedeni
modifikaciji bazena za izrabljeno gorivo je število razpoložljivih lokacij v
bazenu 1694. Ker mora biti v vsakem trenutku v bazenu zagotovljen prostor za
celotno sredico reaktorja, mora biti 121 mest ali 7% razpoložljivih lokacij
rezerviranih za nujno izpraznitev sredice. Preostale lokacije so na voljo za
skladiščenje izrabljenih gorivnih elementov. 
770 zasedenih lokacij v bazenu za izrabljeno gorivo
predstavlja 46% razpoložljivih lokacij. Prostih lokacij, primernih za
skladiščenje, je 924 ali 54%. 
Do konca leta 2008 sta načrtovani še dve menjavi goriva, in
sicer leta 2006 in 2007. Pri tem bo zamenjanih predvidoma 108 gorivnih elementov
(52, 56). Takrat se pričakuje 52-odstotna zasedenost lokacij v bazenu za
izrabljeno gorivo. 
Ob uporabi enakih predpostavk, tj. 18-mesečnih ciklusov, bi
bile v letih 2009–2014 še štiri menjave goriva oziroma bi bilo zamenjanih
okvirno 216 gorivnih elementov. Po teh menjavah bo zasedenost bazena predvidoma
65-odstotna.
5.2 RAZISKOVALNI REAKTOR TRIGA MARK II
5.2.1 Dosedanje količine
V sredici raziskovalnega reaktorja TRIGA je 91 mest, ki jih
lahko zapolnimo z gorivnimi elementi ali drugimi komponentami (kontrolnimi
palicami, slepimi elementi, obsevalnimi kanali ...). Gorivni element s
podporami je 71 cm dolga palica s premerom 3,8 cm, oblečena v srajčko iz
nerjavnega jekla. Dolžina gorivne palice je 38 cm, palica pa se spodaj in
zgoraj zaključuje s 6,6 cm dolgim grafitnim vložkom. Gorivo je homogena
mešanica cirkonijevega hidrida in obogatenega urana (U-ZrH, 12 ut.% U z
20-odstotno obogatitvijo in 20 ut.% U z 20-odstotno obogatitvijo). 
Kljub skoraj 40-letnemu delovanju raziskovalni reaktor TRIGA
Mark II trenutno nima izrabljenega jedrskega goriva. Leta 1999 je Institut
Jožef Stefan kot upravljavec raziskovalnega reaktorja v okviru posebnega
programa vračanja izrabljenega jedrskega goriva iz raziskovalnih reaktorjev vse
izrabljeno gorivo (219 izrabljenih elementov od celotnega inventarja 313
gorivnih elementov) vrnil v ZDA.
5.2.2 Zmogljivosti skladiščenja in pričakovane količine
odpadkov do 2008 in 2014
Po vračilu izrabljenega jedrskega goriva v ZDA obsega sedanji
inventar na raziskovalnem reaktorju TRIGA 94 svežih ali delno zgorelih gorivnih
elementov, fisijsko ploščo in fisijski števec s celotno maso urana 29,5 kg. Vsi
gorivni elementi so še vedno v rabi, zato sta oba bazena za skladiščenje
izrabljenega jedrskega goriva v kleti reaktorske zgradbe trenutno prazna. Njuna
zmogljivost zadošča za skladiščenje celotnega inventarja. 
a) Količine IJG v prihodnje so odvisne od odločitve
operaterja reaktorja (Institut J. Stefan) in njegovega lastnika (država) glede
nadaljnjega obratovanja ali prenehanja obratovanja in razgradnje reaktorja.
Reaktor TRIGA obratuje že od leta 1966. Leta 1991 je bil temeljito pregledan in
rekonstruiran. Zaloga goriva v reaktorju zadošča za vsaj še 10 let obratovanja.
Na odločitev bo vsekakor vplivala odločitev Vlade ZDA, ki je
decembra 2004 ponudbo za sprejem goriva iz raziskovalnih reaktorjev, prvotno
veljavno do maja 2009, podaljšala za 10 let. Po novem je skrajni rok za vračilo
goriva v ZDA maj 2019, pri čemer mora biti gorivo odstranjeno iz reaktorja
najpozneje do maja 2016. To je novi skrajni rok za izvoz izrabljenega jedrskega
goriva iz raziskovalnih reaktorjev v ZDA. 
Obstoječi inventar gorivnih elementov bo po oceni zadoščal za
10-letno obratovalno obdobje.
6. STANJE NA PODROČJU RAZGRADNJE JEDRSKIH OBJEKTOV
Razgradnja pomeni vsa dela po izteku življenjske dobe
jedrskih objektov in naprav zaradi dokončne ustavitve obratovanja reaktorja
oziroma prenehanja uporabe jedrskega objekta, vendar z ustrezno skrbjo za
zdravje in varnost zaposlenih in javnosti ter zaščito okolja. Končni cilj razgradnje
je razstavitev oziroma dekontaminacija celotne opreme oziroma objekta s
povišano stopnjo radioaktivnosti, tako da je lokacijo mogoče izpustiti iz
upravnega nadzora, po tem pa je mogoča uporaba lokacije v druge namene brez
radioloških omejitev. Razgradnja vključuje tudi odstranitev IJG, nastalega pri
zadnjem gorivnem ciklusu ob razgradnji jedrskega reaktorja. 
ZVISJV določa v 79. členu posebno dovoljenje za prenehanje
obratovanja jedrskega objekta ter dovoljenje za začetek in konec razgradnje. V
podzakonskih aktih so dane zahteve, ki določajo, da mora obratovalec jedrskega
objekta po njegovem zagonu sprejeti in uporabljati program ukrepov in postopke,
ki zagotavljajo možnosti trajnega prenehanja obratovanja objekta v skladu s
predpisanim varstvom pred ionizirajočimi sevanji. Prav tako izhaja iz
pravilnikov, da je treba v tem primeru za trajno prekinitev obratovanja
izdelati program trajnega prenehanja obratovanja oziroma program zapiranja, ki
ga potrdi pristojni organ in opisuje vse dejavnosti in roke, ki so potrebni za
trajno prenehanje obratovanja jedrskega objekta. Prav tako pristojni upravni
organ izda odločbo o primernosti lokacije za neomejeno rabo po trajnem
prenehanju obratovanja jedrskega objekta. 
V Republiki Sloveniji so trije jedrski objekti (NEK,
raziskovalni reaktor TRIGA in Centralno skladišče radioaktivnih odpadkov v
Brinju), od katerih noben ni v razgradnji, poteka pa zapiranje Rudnika Žirovski
Vrh (glej poglavje 7).
6.1 RAZGRADNJA NUKLEARNE ELEKTRARNE KRŠKO
Na podlagi zahtev 10. člena Pogodbe med Vlado Republike
Slovenije in Vlado Republike Hrvaške o ureditvi statusnih in drugih pravnih
razmerij, povezanih z vlaganjem v NEK, njenim izkoriščanjem in razgradnjo je
bil v letu 2004 sprejet Program razgradnje NEK in odlaganja NSRAO in IJG [14.1.-11].
Izdelala ga je mešana slovensko-hrvaška delovna skupina, v kateri so sodelovali
strokovnjaki ARAO in Agencije za posebni odpad. Ob predpostavki, da bo NEK v
normalnih okoliščinah obratovala neprekinjeno, je začetek razgradnje predviden
v letu 2023. 
Program razgradnje NEK in odlaganja NSRAO in IJG daje 7
osnovnih scenarijev razgradnje in ravnanja z RAO in IJG. Dva od njih imata
hkrati dve potrebni lastnosti: nizek strošek in zadovoljivo prilagodljivost
možnim spremembam skrajnih razmer. Označeni sta kot SID-30 (SID – Strategy
immediate dismantling), ena je izvozna, druga pa je naravnana k odlaganju
IJG. V obeh primerih se po prenehanju obratovanja elektrarne predvideva še suho
skladiščenje IJG za obdobje 30 let. Ta dva scenarija sta dodatno tehnološko
predelana in finančno optimizirana – označena sta kot SID-45 z odlaganjem in
SID-45 z izvozom, s suhim skladiščenjem IJG v vsebnikih približno 45 let. 
Oba scenarija SID-45 izhajata iz strategije takojšnje
razgradnje, v kateri se nuklearna elektrarna razgradi v čim krajšem času po
ustavitvi. Ker načrtovani tip suhega skladiščenja nima visokih stroškov
vzdrževanja in se lahko dovoli za obdobje hranjenja IJG do 50 let, se izkoristi
možnost daljšega skladiščenja goriva (okoli 45 let, da se pusti še nekaj let za
nepredvidljive dogodke) in uvedeta modificirana scenarija, v katerih je
predvideno odlaganje oziroma izvoz IJG v obdobju med 2066–2069. Tako se znatno
zmanjšajo diskontirani stroški scenarijev, kar pri lokalnem odlaganju IJG
omogoča načrtovanje in financiranje raziskovanj in razvoja za veliko daljše
obdobje (od 2023 do 2043). Hkrati se optimizira tudi obdobje obratovanja
odlagališča NSRAO, kjer se odlagališče zapre po dokončani razgradnji
elektrarne, torej leta 2037. 
Sama razgradnja je razdeljena na več faz in bo potekala od
2023 do 2037. Razgradnja se začne s pripravo načrtov in vseh potrebnih
dokumentov še pred koncem življenjskega obdobja (od leta 2021–2023). Takoj po
ustavitvi elektrarne se začne faza po trajni ustavitvi skupaj s pripravami (POP),
v kateri se elektrarna začne pripravljati na razstavljanje, sistemi in
komponente se najprej hladijo, aktivnosti obsevanih komponent pa se sčasoma
manjšajo. Tri leta po ustavitvi elektrarne se začnejo razstavljati komponente,
ki niso bile obsevane in ne služijo za varnostne ter hladilne sisteme
elektrarne. Na koncu se razstavlja reaktorska posoda in deli reaktorja, ki
imajo največjo aktivnost. Večji del razstavljenih komponent se odloži v
odlagališče NSRAO, ki med razgradnjo obratuje, manjši del, kot so npr.
kontrolne palice ter razrezana reaktorska posoda, ki je kontaminirana z
dolgoživimi radionuklidi, se odloži skupaj z IJG. IJG se iz sredice prestavi v
bazen, kjer se toliko ohladi, da se lahko nato skladišči v suhem skladišču za
IJG. Sama razgradnja elektrarne pa je predvidena od 2027 dalje in traja do
2037. Podroben časovni načrt je podan na sliki 4. 
Pri scenariju takojšnje razgradnje (SID) bo predvidoma
nastalo 5540 t oziroma 13130 m3 NSRAO, ki jih bo treba odložiti. Vsi
radioaktivni odpadki iz razgradnje se pripravijo in obdelajo v 210-litrskih
sodih, cevastih in betonskih vsebnikih. Delež dolgoživih NSRAO je odvisen
predvsem od količine odpadkov, ki bodo nastali pri razrezu reaktorske posode.
Specifična aktivnost reaktorske posode bo nad 108 Bq/m3
še okoli 830.000 let predvsem zaradi Ni-59. Količina dolgoživih NSRAO, ki bodo
nastali z razrezom 300 tonske reaktorske posode, bo po oceni 200 m3.
6.2 RAZGRADNJA RAZISKOVALNEGA REAKTORJA TRIGA MARK II V BRINJU
Po podaljšanju veljavnosti programa za sprejem izrabljenega
jedrskega goriva ameriškega izvora v ZDA do leta 2019 je treba do konca leta
2007 sprejeti odločitev o času, do katerega bo reaktor obratoval. Ob tem je
treba pripraviti programa razgradnje reaktorja TRIGA. Le če se izkaže, da bi
bila prenova reaktorja, zaradi ugotovljenega staranja opreme in komponent
reaktorja, nujno potrebna in predraga, se lahko upravljavec in lastnik
reaktorja odločita za takojšnje zaprtje reaktorja. V tem primeru se začnejo
priprave na razgradnjo takoj po letu 2005. Razgradnja lahko poteka po dveh
scenarijih, pri obeh pa je predpogoj za začetek razgradnje odstranitev goriva z
lokacije: 
1)    
Izvoz IJG v ZDA se pospeši. Po triletnem obdobju hlajenja se IJG odpelje
v ZDA leta 2009 ali 2010. Po tem obdobju se začne razgradnja objekta. Stroški
odvoza goriva so ocenjeni na 2,5 milijona dolarjev, ki jih je za izvedbo tega
scenarija treba zagotoviti do leta 2008 oziroma 2009. 
2)    
Izvoz IJG se izvede leta 2019. Do tedaj je gorivo uskladiščeno v bazenu
v kleti reaktorja. Razgradnja se začne šele po letu 2019. V tem primeru stroški
v obdobju do leta 2014 obsegajo le stroške vzdrževanja nujno potrebnih sistemov
reaktorja in bazena, stroške priprav na razgradnjo in stroške radiološkega
nadzora.
6.3 RAZGRADNJA CSRAO V BRINJU
Vsi kratkoživi radioaktivni odpadki iz Centralnega skladišča
NSRAO v Brinju (po ocenah 75% vseh uskladiščenih odpadkov v Brinju) bodo
odloženi v odlagališče NSRAO. Dolgoživi NSRAO iz Centralnega skladišča RAO v
Brinju se po izgradnji odlagališča NSRAO uskladiščijo na lokaciji bodočega
odlagališča. Dolgoživi radioaktivni odpadki bodo odloženi skupaj z izrabljenim
jedrskim gorivom pozneje, ko bo na voljo trajna rešitev za odlaganje visoko
radioaktivnih odpadkov. Zato se predvideva obratovanje CSRAO najmanj do začetka
obratovanja odlagališča NSRAO, potem se objekt dekontaminira in preda v uporabo
za druge namene.
7. STANJE V RUDNIKU ŽIROVSKI VRH V ZAPIRANJU
V Rudniku urana Žirovski vrh (RŽV) se je začelo odkopavanje
uranove rude leta 1982, leta 1984 pa je stekla proizvodnja uranovega
koncentrata »rumene pogače«. Proizvodnja je bila ustavljena junija 1990. 
Obveznosti rudnika v fazi zapiranja določata Zakon o trajnem
prenehanju izkoriščanja uranove rude in preprečevanja posledic rudarjenja v
Rudniku urana Žirovski vrh (Uradni list RS, št. 36/92) in Zakon o spremembah in
dopolnitvah zakona o trajnem prenehanju izkoriščanja uranove rude in
preprečevanja posledic rudarjenja v Rudniku urana Žirovski vrh (Uradni list RS,
št. 28/00). Z uredbo iz leta 2001 je bilo ustanovljeno javno podjetje za
zapiranje rudnika urana, d.o.o. (Uradni list RS, št. 79/01). Zapiranje rudnika
se izvaja po dolgoročnem programu trajnega prenehanja izkoriščanja uranove rude
in preprečevanju posledic rudarjenja v rudniku urana Žirovski vrh, ki ga je
vlada sprejela leta 1994 in je bil nazadnje noveliran leta 2001. Po noveliranem
programu iz leta 2001 je v petletnem obdobju predvideno trajno zaprtje jame ter
trajna sanacija odlagališč jamske jalovine Jazbec in hidrometalurške jalovine
Boršt. 
Med obratovanjem Rudnika urana Žirovski vrh so nastale
naslednje radioaktivne odpadne snovi, ki vsebujejo poleg naravne
radioaktivnosti še povišano radioaktivnost zaradi uranove razpadne vrste: 
-       
radioaktivne odpadne snovi, ki so nastale v postopku pridobivanja
uranove rude, njene predelave v uranov koncentrat, 
-       
nasutja in zemljine, ki so bila kontaminirana kot posledica izvajanja
rudarskih in predelovalnih aktivnosti v Žirovskem vrhu, 
-       
ruševine nekdanjih rudniških objektov in kontaminirana tehnološka
oprema. 
V okviru RŽV sta dve odlagališči: 
-       
odlagališče rudarske jalovine Jazbec, kjer je odložen material, ki je
nastal pri odkopavanju rude, zapiranju obrata za proizvodnjo uranovega
koncentrata in pri dekontaminaciji, skupaj s 1200 ton tehnološke opreme obrata,
ter material, ki je nastal pri razgradnji jamskega obrata in dekontaminaciji
objektov; 
-       
odlagališče hidrometalurške jalovine Boršt, kjer je odložena
hidrometalurška in v manjši meri rudarska jalovina. 
Odlagališči Jazbec in Boršt sta trajni lokaciji odloženih
radioaktivnih snovi in ju glede na ZVISJV uvrščamo med sevalne objekte. Odvoz
na drugo izbrano lokacijo izven RŽV ni načrtovan.
7.1 KOLIČINE RADIOAKTIVNIH ODPADKOV V RŽV
Končne količine odloženih odpadnih snovi na odlagališčih
Jazbec in Boršt ter njihova aktivnost bodo znane konec leta 2005, ocenjene
količine pa so navedene v tabelah 6 in 7.
Na odlagališču jamske jalovine Jazbec je odložena predvsem
jamska jalovina in revna ruda. V odlagališču je v horizontalnih plasteh med
plastmi jamske jalovine odložena tudi rdeča oborina (ostanek nevtralizacije
kisle lužnice iz tehnološkega postopka pridobivanja uranovega koncentrata,
okrog 48.000 t), ki vsebuje samo nekaj deset g urana/tono, pač pa 60 kBq
torija-230/kg. Debelina vmesnih plasti rdeče oborine je bila do 0,5 m, debelina
jamske jalovine pa do 1,5 m. Na posebno mesto v spodnjem delu odlagališča je
bilo v letih 1984–1986 odloženih skupaj 44.000 t revne rude s povprečno
koncentracijo 180 g U-238 /t (2,2 kBq U-238 /kg). 
Po končani proizvodnji so se na odlagališču jalovine Jazbec
odlagale ruševine zidanih rudniških površinskih objektov, kontaminirana nasutja
in zemljine, kontaminirani ostanki tehnoloških sklopov, jamska jalovina,
prepeljana iz vseh treh začasnih lokacij, ruda iz poskusnih odkopov in jedra
raziskovalnih vrtin ter material, ki je nastal pri razgradnji jamskega obrata
in dekontaminaciji objektov predelave. 
Razen manjšega dela jamske jalovine, ki bo ostala na območju
platoja P-10 ob spodnjem robu odlagališča Jazbec, bo vsa jamska jalovina s
povišanim sevanjem zbrana na enem mestu, to je na odlagališču Jazbec.
Na odlagališču hidrometalurške jalovine Boršt se je odlagal
tehnološki ostanek iz predelave rude, to je hidrometalurška jalovina. Odlaganje
je potekalo v plasteh od spodaj navzgor. V hidrometalurški jalovini od
radionuklidov razpadne vrste urana-238 manjka 90% aktivnosti urana (izlužen za
pridobivanje uranovega koncentrata) in 60% torija-230 (v postopku
nevtralizacije lužnice prešel v nevtralizat t.i. rdečo oborino, ki je odložena
na Jazbecu. 
Na odlagališču Boršt je bilo odloženih okrog 600.000 ton
hidrometalurške jalovine, ki vsebuje 68 g U-238/t (0,9 kBq U/kg), okrog 4 kBq
torija-230/kg in pa okrog 8,6 kBq preostalih potomcev razpadne vrste
urana-238/kg in 73.000 t jamske jalovine, ki se je uporabila za izdelavo
jaloviščnih transportnih poti, in 25.000 t jamske jalovine, ki se bo uporabila
za končno ureditev odlagališča Boršt. 
Uranova ruda, ki je ostala na presipališču uranove rude na
platoju nad drobilnico ob prekinitvi redne proizvodnje leta 1990, in uranova
ruda, ki je bila ugotovljena z meritvami ob transportu jamske jalovine z
začasnih odlagališč preko radiometričnih vrat na odlagališče Jazbec, je bila
odpeljana v jamo in trajno odložena v zato primerne jamske objekte. Del jamske
izkopanine z obeh začasnih odlagališč se bo uporabil za zasip jamskih prostorov
večje prostornine, kot so zračilni jaški in odkopi uranove rude. 
S končno ureditvijo obeh odlagališč ne bo več novih
radioaktivnih odpadnih snovi s povišanim sevanjem, nastalih med uranskim
rudarjenjem v Žirovskem Vrhu, ki bi jih bilo treba posebej odlagati.
7.2 STANJE DO LETA 2008 IN 2014
Do konca leta 2005 bo jama trajno zaprta. Leta 2007 bo
sanirano in dokončno urejeno odlagališče Jazbec, do konca leta 2009 pa bo
zaključena ureditev odlagališča Boršt. Po ureditvi obeh odlagališč bo sledilo
petletno prehodno obdobje, v katerem se bosta obe odlagališči pripravili na
dolgoročni nadzor odlagališča, z meritvami in nadzorom stanja pa se bo
ugotovila uspešnost načrtovanih in izvedenih del. Odlagališči bo v upravljanje
in izvajanje dolgoročnega nadzora od RŽV prevzela Agencija za radioaktivne
odpadke.
8. SNOVI S TEHNOLOŠKO POVEČANO NARAVNO RADIOAKTIVNOSTJO
8.1 KOLIČINE ODPADKOV S TEHNOLOŠKO POVEČANO NARAVNO
RADIOAKTIVNOSTJO
Snovi s tehnološko povečano naravno radioaktivnostjo so
odpadki ali materiali, ki se običajno ne obravnavajo kot radioaktivni, vendar
vsebujejo naravno prisotne radionuklide, ki se med tehnološkim procesom
akumulirajo. Ti materiali ali odpadki lahko povzročajo obsevanost delavcev in
okoliškega prebivalstva. Podobno kakor v drugih državah so tudi v Sloveniji
količine odpadkov s tehnološko povečano naravno radioaktivnostjo v primerjavi s
količinami radioaktivnih odpadkov zelo velike. 
Najpomembnejše gospodarske dejavnosti v Republiki Sloveniji,
pri katerih nastajajo odpadki s tehnološko povečano naravno radioaktivnostjo,
so: 
-       
rudarjenje in pridelava kovin, 
-       
fosfatna industrija, 
-       
rudarjenje premoga in sežiganje v termoelektrarnah, 
-       
pridobivanje zemeljskega plina in nafte, 
-       
industrija titanovega oksida in pridobivanje ter uporaba redkih zemelj, 
-       
industrija cirkonija in keramična industrija, 
-       
izdelava gradbenega materiala (opeka, cement), 
-       
čistilne naprave za odpadne vode. 
Največji proizvajalec odpadkov s tehnološko povečano naravno
radioaktivnostjo so termoelektrarne na fosilna trdna goriva: Termoelektrarna
Trbovlje, Termoelektrarna Šoštanj in Termoelektrarna toplarna Ljubljana. Vsako
leto v teh treh objektih nastane okoli 1,3 milijona ton elektrofiltrskega
pepela, žlindre in vlažne sadre, v katerih so skoncentrirani naravni
radionuklidi (Ra-226, U-238). Več kakor 80% odpadkov iz termoelektrarn nastane
v TE Šoštanj, ki prispeva tudi največji del aktivnosti odpadkov s povečano
naravno radioaktivnostjo. Del elektrofiltrskega pepela se v Sloveniji uporablja
kot dodatek za gradbeni material, za vzdrževanje cest in sanacijo ugreznin, ki
nastanejo zaradi rudarjenja, preostalo pa se odloži na deponijah v bližini
termoelektrarn. 
Odpadki s tehnološko povečano naravno radioaktivnostjo nastajajo
tudi pri proizvodnji TiO2 v Cinkarni Celje. Cinkarna Celje posebej
shranjuje vso industrijsko opremo, ki je postala radioaktivna (Ra-226, Ra-228
in drugi radionuklidi) med proizvodnim procesom. V letu 2005 imajo na lastni
lokaciji shranjenih okoli 270 210-litrskih sodov z izrabljeno kontaminirano
opremo. Ta vsebuje veliko kontaminirane gume. Odpadno sadro iz proizvodnje
odlagajo na lastnih deponijah. 
Med odpadki, ki izvirajo iz rudarske industrije in predelave
kovin, so kot odpadki s tehnološko povečano naravno radioaktivnostjo lokalno
pomembni jalovina in žgalniški ostanki, nastali pri pridobivanju živega srebra
v Idriji, ki vsebujejo Ra-226 in U-238 v tolikšni količini, da je sevalna
obremenjenost prebivalstva povečana. Vsebujejo od 4 do 40-krat več urana v
primerjavi z navadnimi tlemi, njihova specifična aktivnost pa znaša do 1200
Bq/kg [25]. Ti odpadki so raztreseni po 25% površine naseljenega ozemlja mesta
Idrije in na njih je zgrajenih okoli 90 objektov. Na novo ne nastajajo več, ker
je rudnik v zapiranju in bo dokončno zaprt leta 2006.
8.2 RAVNANJE Z ODPADKI S TEHNOLOŠKO POVEČANO NARAVNO
RADIOAKTIVNOSTJO
Pri ravnanju z odpadki s tehnološko povečano naravno
radioaktivnostjo se je največkrat najbolj smotrno pragmatično lotiti vsakega
primera posebej. Z njimi lahko ravnamo kot z nizko radioaktivnimi odpadki:
uporablja se začasno skladiščenje, imobilizacija in dekontaminacija. V
določenih razmerah jih je dovoljeno izpuščati v okolje, dovoljeno je tudi
redčenje in recikliranje. 
9. NACIONALNI PROGRAM RAVNANJA Z RADIOAKTIVNIMI ODPADKI IN
IZRABLJENIM JEDRSKIM GORIVOM
Na podlagi ciljev nacionalnega programa ravnanja z
radioaktivnimi odpadki, podatkov o vrstah in količinah RAO in IJG, gibanj
njihovega nastajanja ter z upoštevanjem potrebe po pravočasnem zagotavljanju
pogojev za reševanje problemov, povezanih z radioaktivnimi odpadki, je bil z
Programom razgradnje NEK in odlaganja NSRAO in IJG (2004) ter s tem programom
pripravljen referenčni scenarij za ravnanje z RAO in IJG. Na njegovi podlagi je
izdelan predlog ukrepov, določeni so roki za pravočasno zagotavljanje pogojev
za varno ravnanje z radioaktivnimi odpadki in narejena ocena finančnih
sredstev, potrebnih za realizacijo. 
Osrednje točke dolgoročnega nacionalnega programa ravnanja z
radioaktivnimi odpadki so ravnanje z nizko in srednje radioaktivnimi odpadki iz
NEK, razgradnja NEK ter odlaganje izrabljenega goriva iz NEK. Vsakršno drugo
ravnanje z radioaktivnimi odpadki se časovno in tehnološko prilagaja temu
programu. 
NEK je bila načrtovana in grajena na podlagi predpostavke, da
bo obratovala 40 let. Ker je komercialno začela obratovati 1983, bi se njena
življenjska doba končala v letu 2023. V praksi se taka življenjska doba lahko
podaljša tudi za 20 let. Seveda pa je podaljšanje možno odobriti le na podlagi
obsežnih tehničnih pregledov in varnostnih analiz, zato Resolucija o
Nacionalnem energetskem programu (ReNEP, Uradni list RS, št. 57/04), ki navaja
jedrsko energijo kot potencialno pomembno pri oskrbi z električno energijo tudi
v prihodnosti, zahteva, da je treba s sistematičnimi analizami preučiti možnost
za podaljšanje življenjske dobe NEK in odločitev sprejeti do leta 2012. 
Na podlagi predpostavke, da bo NEK prenehala obratovati leta
2023, je na podlagi pogodbe med Slovenijo in Hrvaško pripravljen že omenjeni
program razgradnje NEK in odlaganja NSRAO in IJG. Izbrana inačica razgradnje in
ravnanja z RAO in IJG, ki jo je potrdila meddržavna komisija za spremljanje
izvajanja BHRNEK, je upoštevana v tem nacionalnem programu. 
Pomemben dejavnik pri načrtovanju razgradnje NEK je pogodba z
Republiko Hrvaško. Ta predvideva, da bosta pogodbenici sporazumno iskali
rešitve in jih financirali v enakih deležih. Če pogodbenici ne bi dosegli
sporazuma o skupnem projektu, bosta vsaka zase na svoje stroške poskrbeli za
končno odlaganje svojega dela radioaktivnih odpadkov in izrabljenega goriva, ki
bodo nastali zaradi obratovanja in razgradnje NEK, bodisi na svojem ozemlju
bodisi v tretjih državah. Program razgradnje NEK in odlaganja NSRAO in IJG je
bil pripravljen na podlagi določil pogodbe med Slovenijo in Hrvaško. Materialni
interes obeh pogodbenic za skupno ravnanje je v tem, da stane, na primer,
zaradi relativno majhnih količin v NEK nastalih nizko in srednje radioaktivnih
odpadkov, ločeno ravnanje s posamezni pogodbenici pripadajočo polovico odpadkov
le slab odstotek manj kakor ravnanje z vsemi odpadki. 
Kot osnovni scenarij pri pripravi dolgoročnega nacionalnega
programa ravnanja z radioaktivnimi odpadki in izrabljenim jedrskim gorivom je
predvidena izgradnja odlagališč RAO in IJG v Republiki Sloveniji. Nacionalni
program, predložen za obdobje 2006–2015, predvideva v tem okviru gradnjo
odlagališča NSRAO polovične zmogljivosti, ki bi pokrila potrebe samo
slovenskega dela NSRAO, nastalih zaradi delovanja in razgradnje NEK, ter
odlaganje vseh preostalih slovenskih NSRAO drugih proizvajalcev. Hkrati pa
program omogoča tehnično zasnovo in gradnjo odlagališča z zmogljivostjo,
primerno za odlaganje vseh NSRAO iz NEK, če bi nastal ustrezen dogovor z
Republiko Hrvaško o skupnem reševanju tega problema.
9.1 RAVNANJE Z RADIOAKTIVNIMI ODPADKI MED OBRATOVANJEM
JEDRSKIH OBJEKTOV
Z radioaktivnimi odpadki (NSRAO, VRAO in IJG), ki nastajajo v
jedrskih objektih, se ravna tako kakor doslej, tj. v skladu s potrjenimi
varnostnimi poročili za obratovanje posameznih jedrskih objektov. Ko bo
zagotovljeno obratovanje ustreznih odlagališč, se radioaktivni odpadki odložijo
v njih.
9.2 RAVNANJE Z RAO, NASTALIMI ZARADI RABE RADIOAKTIVNIH VIROV
V INDUSTRIJI IN RAZISKAVAH
Z radioaktivnimi odpadki, ki nastajajo zaradi uporabe
radioaktivnih virov v industriji in raziskavah, se ravna v skladu z dosedanjo
prakso. Po prenehanju uporabe se radioaktivni viri predajo gospodarski javni
službi za ravnanje z radioaktivnimi odpadki ali pa se vrnejo dobavitelju.
Uporabniki virov si prizadevajo, da radioaktivni odpadki ne nastajajo v večjem
obsegu, kakor je nujno potrebno za izvajanje dejavnosti. Viri naj se po
možnosti nabavljajo pri dobaviteljih, ki so po uporabi pripravljeni izrabljene
vire prevzeti nazaj. 
Finančna sredstva za ravnanje z RAO zagotavljajo
povzročitelji.
9.3 RAVNANJE Z NSRAO V MEDICINI
V Kliničnem centru Ljubljana, ki uporablja odprte vire
sevanja pri bolnišničnem zdravljenju, se predvidoma do leta 2007 zgradi
zbiralnik za zadrževanje fekalij, kontaminiranih z radioaktivnimi snovmi.
Uredijo se shrambe za staranje trdnih odpadkov, kontaminiranih s kratkoživimi
terapevtskimi in diagnostičnimi radionuklidi. Uvedejo se postopki, ki
zagotovijo odležanje fekalij in trdnih kratkoživih radioaktivnih odpadkov do
takrat, ko pade radioaktivnost pod zakonsko določene meje. Zaprti viri, ki se
ne uporabljajo več, se predajo gospodarski javni službi za ravnanje z
radioaktivnimi odpadki.
9.4 ODLAGANJE NSRAO, IJG IN VRAO V SLOVENIJI
Ne glede na uspešnost sporazumevanja z Republiko Hrvaško
glede uresničevanja skupnega programa razgradnje in ravnanja z radioaktivnimi
odpadki, ki nastanejo zaradi obratovanja NEK, se predvidi gradnja odlagališča
NSRAO in kot podlaga za vrednotenje možnih rešitev z izvozom IJG v tretjo
državo ali z odlaganjem IJG v multinacionalno oziroma regionalno odlagališče
prouči tudi možnost za gradnjo odlagališč NSRAO in IJG oziroma VRAO v Republiki
Sloveniji. Če se sklene sporazum z Republiko Hrvaško, se vsi odpadki odložijo v
odlagališčih v Republiki Sloveniji. Če pa sporazum z Republiko Hrvaško do leta
2023 ne bo sklenjen, Republika Slovenija poskrbi za svoj delež odpadkov, drugo
polovico odpadkov pa skladno s pogodbo prevzame Republika Hrvaška in sama
poskrbi zanje.
9.5 GRADNJA IN OBRATOVANJE ODLAGALIŠČA NSRAO
V skladu z Zakonom o varstvu pred ionizirajočimi sevanji in
jedrsko varnostjo moramo izbrati in odobriti lokacijo odlagališča za nizko- in
srednje radioaktivne odpadke najpozneje do leta 2008, odlagališče pa mora
dobiti dovoljenje za obratovanje najpozneje do leta 2013. Odlagališče z vso
potrebno infrastrukturo mora obratovati vsaj do leta 2038, ko bo končana glavna
faza razgradnje NEK. V projektnih pogojih za gradnjo odlagališča NSRAO se
upoštevajo: 
-       
družbena in okoljska sprejemljivost lokacije odlagališča, 
-       
ob odlagališču radioaktivnih odpadkov se zgradi tudi infrastruktura, ki
je potrebna za sprejem, obdelavo in začasno skladiščenje radioaktivnih
odpadkov, 
-       
lokacija in način gradnje naj omogočata fleksibilnost glede zmogljivosti
in časa obratovanja odlagališča. Zaradi negotovosti potrebnih zmogljivosti naj
se predvidi modularna gradnja, ki bo omogočala tudi ponovno obratovanje
(polnjenje) odlagališča po obdobju mirovanja, 
-       
pri odločanju o izbiri tipa odlagališča NSRAO se v letu 2006 napravi
primerjalna študija za sprejem odločitve o površinskem, podzemnem ali pri
površinskem odlaganju NSRAO. Študija naj upošteva med drugim sprejemljivost
javnosti, tuje izkušnje, naravne danosti in stroške gradnje ter obratovanja. 
Gradnja in obratovanje odlagališča NSRAO se financirata iz
sredstev, zbranih v Skladu za financiranje razgradnje NEK in, če bo šlo za
odlagališče vseh NSRAO iz NEK, tudi iz sredstev pogodbene partnerice Republike
Hrvaške. Odlaganje odpadkov drugih povzročiteljev radioaktivnih odpadkov se
obračuna skozi investicijski vložek države, izražen v ustrezno revaloriziranih
sredstvih, s katerimi ta že vse od ustanovitve leta 1991 financira delovanje
Agencije za radioaktivne odpadke (ARAO) za potrebe načrtovanja in gradnje
odlagališča NSRAO.
9.6 GRADNJA IN OBRATOVANJE SUHEGA SKLADIŠČA IZRABLJENEGA
GORIVA
Izbrani scenarij razgradnje NEK predvideva suho skladiščenje
IJG. Suho skladišče se zaradi koncentracije tehnoloških aktivnosti zgradi na
lokaciji NEK ali na drugi primerni lokaciji. Suho skladišče se zgradi med
letoma 2024–2037 in obratuje predvidoma do leta 2070, ko bo izrabljeno gorivo
odloženo ali trajno izvoženo v kako drugo državo. 
Gradnja in obratovanje suhega skladišča IJG se financirata iz
sredstev, zbranih v Skladu za financiranje razgradnje NEK in, pri dogovoru z
Republiko Hrvaško, iz sredstev pogodbene partnerice Republike Hrvaške.
9.7 ODLAGANJE IJG IN VRAO
Ker je odlaganje IJG in VRAO iz samo ene jedrske elektrarne v
lastno odlagališče IJG in VRAO že na podlagi hitrih preliminarnih analiz
neracionalna rešitev, je smiselno poiskati ugodnejšo možnost z mednarodnim
povezovanjem. Do gradnje lastnega odlagališče IJG in VRAO pride, če ne bo
mogoče najti tovrstnih rešitev. Pri načrtovanju je treba upoštevati tudi druge
odpadke, ki jih ni mogoče odložiti v odlagališču NSRAO. 
Z državami srednje in vzhodne Evrope, ki imajo podobne
jedrske programe oziroma probleme z neodloženim IJG (Bolgarija, Češka, Hrvaška,
Italija, Slovaška, Madžarska, Romunija), je treba iskati možnost za regionalno
rešitev na lastnih ozemljih za skupno odlagališče IJG in VRAO, najverjetneje ne
prej kakor po letu 2030. 
Proučiti je treba možnost, da se v Evropski uniji sproži
podoben proces iskanja skupne rešitve odlaganja IJG in VRAO. 
Upoštevati je treba morebitne možnosti izvoza IJG in VRAO za
odlaganje v tretjo državo. Pri tem je treba upoštevati ekonomske posledice in
pa ustreznost infrastrukturne razvitosti države prejemnice. 
Morebitno lastno odlagališče IJG in VRAO se načrtuje in
zgradi v globokih geoloških formacijah. Geološke formacije in inženirski ukrepi
morajo zagotoviti varnost odlaganja IJG za časovno obdobje deset tisoč let ali
več. Odlagališče IJG in VRAO začne obratovati leta 2065. Zaradi dolgotrajnih
raziskav primernosti lokacije odlagališča je treba pridobiti lokacije, ki so
primerne za raziskave, do leta 2035 in do leta 2055 pridobiti lokacijo, ki je
primerna in družbeno sprejemljiva za gradnjo. V obdobju do leta 2035 se zaradi
načrtovanja izvedbe izvajajo primerjalne študije, idejni projekti in pripravijo
kadri za izvedbo projekta. V operativnih programih ravnanja z radioaktivnimi
odpadki za leta 2006–2015 je treba predvideti le dela, ki so nujna priprava za
povečano aktiviranje tega programa v naslednji dekadi, in dejavnosti, ki jih za
reševanje tega problema od Republike Slovenije pričakuje oziroma zahteva
Evropska unija. 
Vse dejavnosti pri iskanju rešitve za odlaganje IJG in VRAO,
pripravljalna dela za morebitno lastno gradnjo, gradnja in obratovanje
odlagališča, se financirajo iz sredstev, zbranih v Skladu za financiranje
razgradnje NEK in, pri dogovoru z Republiko Hrvaško, iz sredstev pogodbene
partnerice Republike Hrvaške.
9.8 RAZGRADNJA NEK
Razgradnja se začne s pripravo načrtov in vseh potrebnih
dokumentov še pred koncem življenjskega obdobja od leta 2021–2023. Tri leta po
ustavitvi elektrarne se začnejo razstavljati komponente, ki niso bile obsevane
in ne služijo za varnostne ter hladilne sisteme elektrarne. Na koncu se
razstavljajo reaktorska posoda in deli reaktorja, ki imajo največjo aktivnost.
Večji del razstavljenih komponent se odloži v odlagališče NSRAO, ki med
razgradnjo obratuje, manjši del, kot so npr. regulacijske palice in razrezana
reaktorska posoda, ki je kontaminirana z dolgoživimi radionuklidi, se odloži
skupaj z IJG. IJG se iz sredice prestavi v bazen in se po ohlajanju leta 2030
prestavi v suho skladišče. Sama razgradnja elektrarne pa je predvidena od leta
2027 naprej in traja do leta 2037. V nacionalnem programu za leta 2006–2015 so
v tem okviru predvidena dela, povezana z novelacijo programa razgradnje NEK in
ravnanja z NSRAO in IJG, ki jo je treba izvesti najmanj vsakih pet let. 
Razgradnja NEK se financira iz sredstev, zbranih v Skladu za
financiranje razgradnje NEK in iz sredstev pogodbene partnerice Republike
Hrvaške.
9.9 RAVNANJE Z NSRAO, IJG IN VRAO IZ RAZISKOVALNEGA REAKTORJA
TRIGA
Upravljavec raziskovalnega reaktorja TRIGA mora do konca leta
2007 sprejeti odločitev o tem, do kdaj bo reaktor obratoval. Pri tem mora
upoštevati dejstvo, da ima Republika Slovenija ponudbo Združenih držav Amerike
o prevzemu izrabljenega goriva iz tega reaktorja do maja leta 2019, kar pomeni,
da mora reaktor prenehati obratovati do leta 2016. V tem primeru bodo potrebna
finančna sredstva okoli 2.500.000 EUR, ki jih mora zagotoviti ministrstvo, ki
financira obratovanje raziskovalnega reaktorja. 
Če se upravljavec odloči za obratovanje TRIGE po letu 2016,
mora predlagati rešitev ravnanja z IJG in VRAO ter poskrbeti, da bo predlagana
rešitev vključena v bodoče revizije nacionalnega programa ravnanja z
radioaktivnimi odpadki in izrabljenim jedrskim gorivom, ter zagotoviti potrebna
finančna sredstva. 
Finančna sredstva za ravnanje z NSRAO, IJG in VRAO oziroma za
vračilo izrabljenega jedrskega goriva v ZDA zagotovi ministrstvo, ki financira
obratovanje raziskovalnega reaktorja.
9.10 RAZGRADNJA RAZISKOVALNEGA REAKTORJA TRIGA
Upravljavec raziskovalnega reaktorja TRIGA mora do konca leta
2007 sprejeti odločitev o tem, do kdaj bo reaktor obratoval. Ob tem mora
pripraviti tudi program razgradnje tega objekta. Vsi NSRAO od razgradnje
raziskovalnega reaktorja TRIGA bodo odloženi v odlagališče NSRAO. 
Potrebna finančna sredstva zagotovi ministrstvo, ki financira
obratovanje raziskovalnega reaktorja.
9.11 OBRATOVANJE CSRAO
Centralno skladišče NSRAO v Brinju obratuje najmanj do
zgraditve odlagališča NSRAO. Po zgraditvi odlagališča NSRAO se inventar iz
CSRAO delno odloži v odlagališču NSRAO delno pa, po predhodnem dogovoru z
lokalno skupnostjo, uskladišči pri infrastrukturnem centru odlagališča NSRAO.
CSRAO se takrat dekontaminira in da na razpolago v druge namene ali pa
razgradi. 
Finančna sredstva za obratovanje CSRAO in njegovo
dekontaminacijo zagotovijo ministrstvo, ki financira delovanje javne
gospodarske službe (ARAO) kot posrednega uporabnika državnega proračuna, in
povzročitelji radioaktivnih odpadkov.
9.12 SANACIJSKA DELA ZA ODPRAVO POSLEDIC RUDARJENJA NA RUDNIKU
URANA ŽIROVSKI VRH
Predelovalni obrat je razgrajen, pripadajoče zemljišče pa je
že vrnjeno v neomejeno uporabo. Z zaprtjem jame, razgradnjo površinskih jamskih
objektov ter zaprtjem odlagališč Jazbec in Boršt bodo dokončana rudarska dela
za odpravo posledic rudarjenja na rudniku urana Žirovski Vrh. Izdana bodo
ustrezna dovoljenja za končanje rudarskih del za opustitev pridobivanja
jedrskih mineralnih surovin ter dovoljenja za zaprtje odlagališč rudarske in
hidrometalurške jalovine. Večina ozemlja bo takoj po tehničnem prevzemu
sanirana, odlagališča pa bodo vrnjena v neomejeno uporabo. Omejena uporaba je
predvidena le za območja odlagališča rudarske in hidrometalurške jalovine. Dela
se končajo v letu 2009, nato pa se javno podjetje RŽV ukine, institucionalni
nadzor nad objekti RŽV, ki se ne morejo dati v neomejeno uporabo, pa izvaja
ARAO. 
Dela se financirajo iz proračuna ministrstva za okolje in
prostor.
9.13 RAVNANJE Z RADIOAKTIVNIMI ODPADKI Z NARAVNIMI
RADIONUKLIDI
Redno je treba spremljati vpliv radioaktivnih odpadkov z
naravnimi radionuklidi na zdravje ljudi in okolje. Če pride do prekoračitve
dopustnih vplivov, se izvedejo ukrepi za sanacijo stanja, z odpadki pa se ravna
skladno z ugotovljeno stopnjo radioaktivnosti.
10. OPERATIVNI PROGRAMI NACIONALNEGA PROGRAMA RAVNANJA Z
RADIOAKTIVNIMI ODPADKI IN IZRABLJENIM JEDRSKIM GORIVOM
Cilji, ki jih zastavlja nacionalni program ravnanja z RAO in
IJG, se uresničujejo v operativnih programih, katerih zasnove so predstavljene
v nadaljevanju. 
Programi obsegajo vse relevantne vidike ravnanja z RAO in
IJG: 
-       
Gospodarska javna služba ravnanja z RAO malih proizvajalcev: zagotovitev
pogojev za lastni prevoz, karakterizacija odpadkov v CSRAO v Brinju, pilotna
obdelava in priprava odpadkov, posodobitev vroče celice, zagotovitev
skladiščnih zmogljivosti – nosilec je Agencija za radioaktivne odpadke in IJS. 
-       
Zagotovitev ustreznega zadrževalnika na Kliniki za nuklearno medicino –
nosilec je Klinični center Ljubljana. 
-       
NSRAO v NEK: kar največje zmanjšanje prostornine nastajajočih NSRAO –
superkompaktiranje, sežig, prepakiranje in posodobitev opreme – nosilec je
Nuklearna elektrarna Krško. 
-       
Zgraditev odlagališča NSRAO: pridobitev lokacije v kombiniranem postopku
in umeščanje objekta v prostor, priprava potrebne dokumentacije za začetek
gradnje, izdelava meril sprejemljivosti za odlagališče – nosilec je Agencija za
radioaktivne odpadke. 
-       
Zaprtje Rudnika Žirovski Vrh: sanacija jame, ureditev odlagališč –
jalovišč Jazbec in Boršt – nosilec je javno podjetje za zapiranje rudnika urana
Rudnik Žirovski Vrh, prenos upravljanja na ARAO, ki izvaja dolgoročen
monitoring in vzdrževanje odlagališč. 
-       
Ravnanje z IJG: odločitev o nadaljnjem obratovanju raziskovalnega
reaktorja TRIGA, pri ustavitvi izvoz goriva v ZDA – nosilec je IJS; mokro
skladiščenje IJG iz NEK – nosilec je NEK; začetne načrtovalske in razvojne
aktivnosti za zagotovitev začasnega suhega skladiščenja in trajnega odlaganja
IJG iz NEK in VRAO iz raziskovalnega reaktorja TRIGA in iz NEK v Republiki
Sloveniji ali v tujini – nosilec je ARAO. 
-       
Razgradnja jedrskih objektov: razgradnja NEK predvidoma najprej 2023 po
Programu razgradnje NEK in ravnanja z RAO in IJG, priprava revizije tega
programa z nosilcema ARAO v Republiki Sloveniji in APO v Republiki Hrvaški, ter
priprava programa razgradnje raziskovalnega reaktorja TRIGA – nosilec je IJS. 
-       
Nacionalni program ravnanja z RAO in IJG: priprava štiriletnih
operativnih programov nacionalnega programa ravnanja z RAO in IJG ter revizija
nacionalnega programa ravnanja z RAO in IJG – nosilec je ARAO.
10.1 GOSPODARSKA JAVNA SLUŽBA RAVNANJA Z RAO MALIH
PROIZVAJALCEV
CILJ: Zagotoviti nemoteno delovanje gospodarske javne službe
ravnanja z vsemi NSRAO malih proizvajalcev 
Medicina, industrija in raziskovalne dejavnosti s stališča
proizvodnje radioaktivnih odpadkov predstavljajo najbolj razpršen vir
radioaktivnih snovi v okolju. Vsi radioaktivni viri so evidentirani in pod
nadzorom med uporabo kakor tudi potem, ko postanejo odpadki. V medicini po
količini prevladujejo zelo kratkoživi RAO, ki glede ravnanja niso
problematični, saj je pri vseh proizvajalcih teh odpadkov poskrbljeno za
primerne prostore, v katerih se ti odpadki začasno skladiščijo, dokler se
njihova aktivnost ne zmanjša toliko, da je možna odprava njihovega nadzora. V
bolnišnicah, ki uporabljajo odprte vire za terapijo, je treba zagotoviti
ustrezne zadrževalnike pred izpustom odplak v okolje. Industrija uporablja
predvsem zaprte vire, v raziskovalni dejavnosti pa se kaže izrazito upadanje
uporabe radioaktivnih izotopov. Količine odpadkov s (tehnološko) povečano
naravno radioaktivnostjo so velike, njihova problematika pa se podobno kakor v
drugih državah že zdaj rešuje od primera do primera. 
Ravnanje z radioaktivnimi odpadki malih proizvajalcev je v
pristojnosti ARAO. Sprejemanje teh odpadkov v Centralno skladišče radioaktivnih
odpadkov v Brinju je bilo do leta 2004 omejeno zaradi neustreznega stanja
skladišča. Po končani sanaciji in rekonstrukciji v letu 2004 so ovire za redni
sprejem odpravljene. Mali proizvajalci NSRAO v Republiki Sloveniji so o
obveznosti oddaje odpadkov obveščeni in zanjo zainteresirani. ARAO jih obvešča
tudi o načinu ravnanja z odpadki, tako da odpadki ustrezajo zahtevam za sprejem
v skladišče. Za izvajanje javne službe ravnanja z RAO malih proizvajalcev je v
uporabi cenik storitev (Uradni list RS, št. 102/00), ki določa cene storitev
skladiščenja, obdelave in priprave odpadkov ter prevoza za vse male
proizvajalce. S tem je že v uporabi zakonska zahteva, ki določa, da stroške
ravnanja z RAO plača povzročitelj odpadka. Z ureditvijo inventarja in
preureditvijo načina skladiščenja je treba zagotoviti skladiščne zmogljivosti
do začetka obratovanja odlagališča NSRAO. 
Prednostna usmeritev pri ravnanju z odpadki na splošno je
zmanjševanje njihove količine in velja tudi za ravnanje z radioaktivnimi
odpadki. Pri malih proizvajalcih NSRAO je gibanje zmanjševanja količine že
opazno, saj precejšen del virov sevanja, ki jih ne uporabljajo več, vračajo
proizvajalcu, hkrati je opazno tudi naraščanje uporabe radionuklidov s čim
krajšim razpolovnim časom in zamenjevanje virov sevanja z drugimi napravami.
Glede na ta splošna gibanja se bo količina NSRAO malih proizvajalcev
zmanjševala, nujno pa bo treba sprejeti v skladišče t.i. »stara bremena«, to so
radioaktivni odpadki, ki se začasno hranijo v shrambah pri proizvajalcih. 
Naslednje pomembno načelo ravnanja z RAO je zagotavljanje
varnosti ljudi in okolja. Zaradi tega je nujno poznati lastnosti odpadkov in
zadostiti vsem predpisom v zvezi s prevozom, skladiščenjem, obdelavo in
pripravo odpadkov. Delno se izvaja priprava in obdelava zahtevnejših odpadkov v
vroči celici Reaktorskega centra IJS, ki jo je treba urediti in bo del sistema
priprave in obdelave odpadkov malih proizvajalcev. 
Večina pogojev za doseganje zastavljenega cilja je do zdaj že
izpolnjena. Do leta 2008 bo treba izvesti še naslednje ukrepe, da bi omogočili
doseganje ustrezne ravni varnega in okoljsko sprejemljivega ravnanja z NSRAO
malih proizvajalcev ter izboljšanje delovanja gospodarske javne službe ravnanja
z NSRAO malih proizvajalcev:
Nosilec ukrepov je izvajalec državne gospodarske javne službe
– ARAO, za ureditev vroče celice v sklopu Reaktorskega centra IJS pa je nosilec
IJS.
10.2 RAVNANJE Z RADIOAKTIVNIMI ODPADKI V MEDICINI
CILJ: Zagotoviti ustrezen zadrževalnik na Kliniki za
nuklearno medicino in shrambe za staranje trdnih radioaktivnih odpadkov 
Klinika uredi zadrževalnik in shrambo skladno s predpisi in
tako omeji radioaktivno obremenjevanje okolja.
10.3 NSRAO V NEK
CILJI: V okviru obstoječega obratovalnega dovoljenja za NEK
zagotoviti varno skladiščenje NSRAO z vidika vplivov na okolje in varnosti
obratovalnega osebja. 
Obstoječe skladiščne zmogljivosti za radioaktivne odpadke v
NEK so zelo omejene. Treba je nadaljevati racionalizacijo izrabe skladiščnega
prostora. Administrativne, organizacijske in tehnološke spremembe zagotavljajo
bistveno nižje letne količine NSRAO v primerjavi s preteklostjo. Omejen je vnos
snovi, ki se kaže v količini nastajanja radioaktivnih odpadkov, prednostno se
uporablja tehnologija sušenja, sežig in superkompaktiranje je ustaljena praksa.
Iščejo se nove tehnike za redukcijo prostornine. Ob striktnem izvajanju vseh
naštetih ukrepov se pričakuje, da bo skladišče konec 2010 polno zasedeno. 
Zaradi sprostitve manipulacijskega prostora bo treba v letu
2005 še dodatno stisniti del že nastalih RAO. Tretja načrtovana kampanja
stiskanja se načrtuje v letu 2005, ko se bo količina odpadkov, ki je primerna
za superkompaktiranje, povečala na 1250 sodov. Po tretji kampanji
superkompaktiranja bo nastalo 200 cevastih vsebnikov s produkti
superkompaktiranja. 
Dodatne skladiščne zmogljivosti se bodo sprostile po
naslednjem sežiganju (2005), naslednji kampanji superkompaktiranja stisljivih
odpadkov ter prepakiranju stisnjenih odpadkov, ki so nastali med prvo kampanjo
supekompaktiranja leta 1988 in 1989. Skladiščne zmogljivosti se izrabljajo bolj
učinkovito s sušenjem usedlin izparilnika in izrabljenih ionskih
izmenjevalnikov. Gorljive odpadke NEK pošilja na sežig v Studsvik na Švedsko.
Zadnja pošiljka v Studsvik je bila leta 2002, ko so odpeljali 250 standardnih
208-litrskih l sodov z gorljivimi odpadki. Nazaj se je vrnilo 16 sodov s
produkti sežiganja (pepel in filtrski ostanki), pripravljenih po predvidenem
postopku. Za vsa nadaljnja sežiganja se predvideva enak postopek s pričakovano
končno količino sežganih in uskladiščenih RAO okoli 20 sodov. Za sežiganje se
pripravlja vsaka 3 leta okvirno 250 sodov z gorljivimi odpadki. Po dosedanjem
gibanju bo naslednja pošiljka sodov, namenjenih sežigu v Studsviku, poslana
leta 2005, po njej pa leta 2008. 
Nekatere kovinske komponente in jeklene konstrukcije, ki so
bile med vzdrževanjem elektrarne zamenjane, bodo z rezanjem, dekontaminacijo in
taljenjem obdelane in nato skladiščene v skladišču RAO. S tem se bo še dodatno
sprostil prostor v skladišču. 
Večina aktivnosti, katerih nosilec je NEK, poteka
neprekinjeno in z uporabo lastnih virov NEK, tako človeških kakor materialnih,
skladno z internimi postopki. Te aktivnosti so prilagojene dinamiki nastajanja
odpadkov in zmogljivosti opreme za obdelavo. 
Dejavnosti, ki potekajo kampanjsko in so običajno vezane na
zunanjega izvajalca, so terminsko opredeljene z naslednjimi časovnimi mejniki: 
-       
sežig je načrtovan v letih 2005 in 2008, 
-       
superkompaktiranje 2005, poslej redno z lastnim superkompaktorjem, 
-       
obdelava obstoječe količine izrabljenih ionskih izmenjevalnikov iz
primarnega kroga postopno do konca 2005.

10.4 IZBOR LOKACIJE ZA ODLAGALIŠČE NSRAO
CILJ: 
-       
Pridobiti ustrezno lokacijo za odlagališče NSRAO s kombiniranim
postopkom ob vključevanju javnosti skladno z Aarchuško konvencijo; 
-       
pripraviti vso potrebno dokumentacijo (PGD, PZI, VP, PVO …) za
pridobitev gradbenega dovoljenja. 
Na podlagi temeljite analize ravnanja v drugih državah je
gradnja odlagališča priporočena kot najprimernejša trajna rešitev dolgoročnega
ravnanja za nizko in srednje radioaktivne odpadke iz delovanja in razgradnje
NEK ter iz medicine, industrije in raziskovalnih dejavnosti. Možna je izvedba
tako površinskega kakor podzemnega odlagališča. Izbira tipa je odvisna od
izbrane lokacije in zahtev lokalne skupnosti, ki bo sprejela odlagališče. 
Osnovna zahteva pri načrtovanju odlagališča NSRAO je
zagotovitev varnega dokončnega odlaganja. Odlagališče mora biti tehnično in
varnostno neoporečno, skladno z okoljskimi zahtevami in izvedljivo z
ekonomskega vidika. Predvsem pa mora biti družbeno sprejemljivo. Z varnostnega
in ekonomskega vidika je za NSRAO najbolj smiselno čim prej zagotoviti trajno
rešitev. Z zgraditvijo in obratovanjem odlagališča bi se razbremenili obe
sedanji skladišči za NSRAO: skladišče v NEK in Centralno skladišče za
radioaktivne odpadke v Brinju. Zamuda pri gradnji odlagališča je posebno pereča
pri NEK, tako z varnostnega vidika kakor z vidika nemotenega obratovanja
elektrarne. 
V okviru iskanja trajne rešitve za nizko in srednje
radioaktivne odpadke, ki nastajajo v Republiki Sloveniji, je ARAO zasnovala
kombinirani postopek iskanja lokacije za odlagališče za te odpadke, temelječ na
vključevanju, sodelovanju in soodločanju javnosti. Postopek zahteva pred
začetkom vključevanja javnosti v postopek za pripravo ustreznih strokovnih
podlag ugotovitev, kje na ozemlju Republike Slovenije so ugodnejša in kje manj
ugodna mesta za postavitev takega objekta. ARAO je v začetku leta 2002
predstavila javnosti in predstavnikom lokalnih skupnosti (vabljeni so bili
predstavniki vseh slovenskih občin) Karto izhodiščnih potencialnih območij za
iskanje lokacije za odlagališče, ki je bila izdelana na podlagi kabinetnega
vrednotenja. Karta temelji izključno na geoloških lastnostih, ki zagotavljajo
varno naravno okolje za odlaganje (to so za vodo slabo prepustne kamnine) in
tehnično enostavnejšo gradnjo takega objekta. Temno obarvana območja
prikazujejo prednostna območja pri iskanju lokacij za odlagališče NSRAO.
Območja, ki se razen v petih nahajajo v vseh ostalih
slovenskih občinah, so bila identificirana ob enakovrednem obravnavanju
celotnega ozemlja Republike Slovenije, zgolj na podlagi obstoječih podatkov.
Dejanska geološka primernost morebitnih lokacij znotraj teh območij pa bi
morala biti šele dokazana in potrjena s poznejšimi terenskimi raziskavami. S
karto so torej prikazana izključno izhodiščna območja in ne potencialne
lokacije. Karta izhodiščnih območij, ki je eno izmed izhodišč za navezovanje
stikov, je izdelana zgolj na osnovi geologije, ključni pa bodo vidiki javnega
interesa. Te bo pri nadaljnjem obravnavanju območij treba upoštevati ob
sodelovanju in vključevanju javnosti. Zagotavljanje vključevanja in obveščanja
javnosti v kombiniranem postopku izvaja tudi poseben institut – mediator, ki
olajšuje pogajanja z lokalnimi skupnostmi. Naloga mediatorja je, da čim bolj
nevtralno zagotavlja sodelovanje lokalnih skupnosti in izvajalca postopka ARAO
pri doseganju soglasja o lokaciji odlagališča NSRAO. 
Izjemnega pomena za nadaljnje dejavnosti pri vključevanju
javnosti v postopek izbora lokacije in pridobivanje ponudb je bilo sprejetje
podzakonskega akta – Uredbe o merilih za določitev višine nadomestila zaradi
omejene rabe prostora na območju jedrskega objekta. Letno nadomestilo zaradi
omejene rabe prostora za odlagališče NSRAO znaša po tej uredbi tolarsko
protivrednost zneska 2.331.180,00 EUR. Lokalna skupnost pridobi nadomestilo v
višini 10% celotnega nadomestila tudi med izvajanjem terenskih raziskav in
gradnje odlagališča. 
Količine NSRAO v skladišču NEK, Centralnem skladišču
radioaktivnih odpadkov v Brinju in v skladiščih pri malih proizvajalcih so ob
koncu leta 2004 znašale okrog 2360 m3. Celotna količina NSRAO, ki bo
nastala v Republiki Sloveniji do konca obratovanja in razgradnje obstoječih
jedrskih objektov, ocenjena na podlagi sedanjih količin in projekcije
naraščanja NSRAO iz obratovanja NEK, odpadkov malih proizvajalcev (medicina,
industrija in raziskave) in predvidene količine odpadkov iz razgradnje teh
objektov, ocenjena v okviru priprave Programa razgradnje NEK in odlaganja
radioaktivnih odpadkov ter izrabljenega jedrskega goriva, znaša 17.650 m3.
Zasnova tehnične rešitve odlagališča NSRAO je pripravljena tako za možnost površinskega
kot podzemnega odlagališča. Za obe možnosti sta bili variantno obdelani
odložitev vseh NSRAO, ki bodo nastali v NEK, in polovice teh odpadkov. Pri
nadaljnji optimizaciji tehničnih rešitev odlagališča in projektiranju objekta
pa bo treba upoštevati določila meddržavne pogodbe med Republiko Slovenijo in
Republiko Hrvaško glede lastništva odpadkov. 
Terminski načrt dejavnosti izbora in gradnje odlagališča
izhaja iz zakonskih določil in je prikazan na diagramu 1 (str. 54). Zaradi
kompleksnosti in povezanosti je prikazano širše obdobje od leta 2000 naprej ob
predpostavki, da so nekatere dejavnosti že izvedene. Upoštevani so optimistični
terminski načrti, ki predvidevajo, da bo lokacija za tako odlagališče izbrana
do leta 2008 (zakonska zahteva), odlagališče pa bo zgrajeno in bo začelo
obratovati do konca leta 2010 (zakonska zahteva določa, da do 2013). Načrt je
terminsko zelo optimističen in ne upošteva nobenih zamud pri izvajanju
posameznih dejavnosti, čeprav so nekateri roki zelo tesni. Dejavnosti za izbor
lokacije in gradnjo odlagališča so razdeljene na šest glavnih skupin: 
1.     
izbor lokacije odlagališča NSRAO z nakupom zemljišča, 
2.     
komunikacijske dejavnosti (pridobivanje soglasja lokalnih skupnosti), 
3.     
načrtovanje in pridobivanje dovoljenj, 
4.     
tehnologija odlaganja in varnostne ocene, 
5.     
gradnja odlagališča in gradnja infrastrukture do odlagališča, 
6.     
nadomestila. 
Nekatere dejavnosti se izvajajo sočasno, nekatere pa si
sledijo. Pri izboru lokacije se po izkušnjah iz preteklih let pričakuje odpor
javnosti, zato je najbolj kritičen termin v letih med 2004 in 2006, ko so
predvidena pogajanja z lokalnimi skupnostmi v okviru komunikacijskih
dejavnosti. 
ARAO je od leta 1996, ko je začela novi postopek za izbor
lokacije za odlagališče NSRAO, izpolnila večino pogojev za doseganje
zastavljenih ciljev. Postopek za izbor lokacije je zastavljen demokratično,
zagotavlja vključevanje in sodelovanje javnosti od vsega začetka ter predvideva
vse ukrepe za določitev varne lokacije. Do leta 2004 so bili pripravljeni vsi
dokumenti za generično lokacijo, ki predstavljajo izhodišča za pripravo
projektne in druge tehnične dokumentacije. Do leta 2008 bo treba izvesti še
naslednje ukrepe, da bi omogočili ob soglasju javnosti legalno in demokratično
pridobiti ustrezno lokacijo za odlagališče NSRAO ter pripraviti potrebno
dokumentacijo za pridobitev gradbenega dovoljenja:
Nosilec vseh aktivnosti je izvajalec državne gospodarske
javne službe, to je Agencija za radioaktivne odpadke, projekt se financira iz
državnega proračuna in Sklada za razgradnjo Nuklearne elektrarne Krško. Glavni
finančni vir je Sklad za razgradnjo NEK, saj pokriva večinski delež predvidenih
stroškov. Proračun pokriva le stroške, ki jih ARAO potrebuje za opravljanje
svojih dejavnosti v zvezi s tem projektom.
10.5 ZAPIRANJE RUDNIKA ŽIROVSKI VRH IN PRENOS NA ARAO
CILJ: Zaprtje Rudnika Žirovski vrh z zagotovitvijo okoljske
sanacije 
Rudnik urana Žirovski vrh je objekt v zapiranju, kjer so na
dveh odlagališčih dolgoročno odložene precejšnje količine nizko radioaktivnega
materiala. Ta material ostane na lokaciji odlagališč, ki jih je treba ustrezno
urediti, da se radionuklidi ne razpršijo v okolje, predvsem ne v vodo, prek
katere bi vstopili v prehranjevalno verigo in bi se kopičili v organizmih. 
Pri sanaciji jame je treba zasuti višje ležeče opuščene
odkope rude, da se prepreči posedanje površine. Preprečiti je treba
raztapljanje urana iz rude, kar bi onesnažilo jamsko vodo, ki izteka iz
rudnika. Pri sanaciji odlagališč je predvideno preoblikovanje telesa odlagališč
zaradi povečanja stabilnosti brežin in ureditev sistema odvajanja padavinske
vode. 
Izvajanje programa zapiranja že teče, za doseganje cilja pa
je treba izvesti še naslednje ukrepe:
Nosilec izvajanja vseh ukrepov do začetka institucionalnega
nadzora je javno podjetje za zapiranje rudnika urana Rudnik Žirovski vrh,
dolgoročni nadzor in vzdrževanje odlagališča rudarske in hidrometalurške
jalovine pa izvaja ARAO.
10.6 RAVNANJE Z IJG
CILJ: Zagotovitev dolgoročne rešitve ravnanja z IJG iz NEK in
z VRAO iz NEK ter iz raziskovalnega reaktorja TRIGA 
Skladno z določbami v meddržavni pogodbi med slovensko in
hrvaško vlado o ureditvi statusnih in drugih pravnih razmerij, povezanih z
vlaganji v NEK, njenim izkoriščanjem in razgradnjo, bosta pogodbenici reševanje
vprašanja dolgoročnega ravnanja z IJG in VRAO iz NEK obravnavali po možnosti
skupno. Reševanje dolgoročnega ravnanja z VRAO iz raziskovalnega reaktorja
TRIGA pa je problem Republike Slovenije. Ker tudi skupno reševanje vprašanja
dolgoročnega ravnanja obeh pogodbenic z IJG in VRAO iz NEK ni vnaprej gotovo,
mora Republika Slovenija izvajati vsaj začetne načrtovalske in razvojne ukrepe
za zagotovitev dolgoročne rešitve ravnanja z IJG in VRAO iz obeh jedrskih
objektov. Dolgoročna rešitev se išče prvenstveno z mednarodnimi povezavami,
vendar morajo biti nekatere dejavnosti zaradi gotovosti dolgoročne rešitve in
zagotovitve ustreznih pogajalskih pozicij v mednarodnem okolju usmerjene tudi v
ozemlje Republike Slovenije. Dejavnosti v mednarodnem okolju so usmerjene v
proučevanje možnosti za gradnjo regionalnega odlagališča. Dejavnosti za gradnjo
lastnega odlagališča so usmerjene v mednarodno sodelovanje pri pripravi IJG in
VRAO za odlaganje, v proučevanje možnosti za odlaganje v Republiki Sloveniji in
v formiranje slovenskih kadrov v okviru raziskovalno-razvojnih programov EU.
Nosilec vseh aktivnosti je ARAO.
10.7 RAZGRADNJA JEDRSKIH OBJEKTOV
CILJ: Revizija Programa razgradnje NEK in odlaganja NSRAO in
IJG 
Skladno z določbami v meddržavni pogodbi med Vlado Republike
Slovenije in Vlado Republike Hrvaške o ureditvi statusnih in drugih pravnih
razmerij, povezanih z vlaganji v NEK, njenim izkoriščanjem in razgradnjo, je
zahtevana revizija Programa razgradnje NEK in odlaganja NSRAO in IJG, ki je bil
pripravljen v letu 2004. Revizija mora biti izdelana najpozneje v petih letih.
Zato je projektna skupina, ki je pripravila program razgradnje, izdelala tudi
načrt, ki opredeljuje nabor ukrepov za izdelavo nove revizije do leta 2008.
Nosilec vseh dejavnosti po dvostranski pogodbi sta strokovni organizaciji ARAO
v Republiki Sloveniji in Agencija za posebni odpad v Republiki Hrvaški.
CILJ: Priprava programa razgradnje raziskovalnega reaktorja
TRIGA Mark II 
Za raziskovalni reaktor TRIGA Mark II je treba pripraviti
program razgradnje. Priprava programa razgradnje je nujna, če se lastnik in
upravljavec odločita za zaprtje reaktorja. Nosilec vseh ukrepov je IJS.
10.8 REVIZIJA OPERATIVNIH PROGRAMOV IN PROGRAM RAVNANJA Z RAO
IN IJG PO LETU 2015
CILJ: Pripraviti natančnejše operativne programe za obdobje
2010–2015 in program ravnanja z RAO in IJG po letu 2015 
V nacionalnem programu ravnanja z RAO in IJG so operativni
programi podrobneje predstavljeni največ za štiriletno obdobje. Doseženi
rezultati in razvoj dejavnosti bodo narekovali, kakšni bodo podrobnejši
operativni programi v naslednjem štiriletnem obdobju. Operativne programe bo
zato nujno treba pregledati in dopolniti pred iztekom prvega štiriletnega
obdobja. Nosilec izvedbe priprave novega predloga ukrepov je ARAO.

11. POMEMBNI AKTERJI RAVNANJA Z RAO IN IJG
11.1 DRŽAVNA UPRAVA
Osrednje naloge državne uprave, ki so povezane z ravnanjem z
RAO in IJG, se nanašajo na izvajanje nalog na področju varstva pred sevanji in
na jedrsko varnost. Pristojnosti za izvajanje teh nalog so podeljene organom v
sestavi ministrstev: Upravi RS za jedrsko varnost, ki je organ v sestavi
Ministrstva za okolje in prostor Republike Slovenije, in Upravi RS za varstvo
pred sevanji, ki je organ v sestavi Ministrstva za zdravje Republike Slovenije.
Za nadzor vseh dejavnosti v zvezi s prevozom radioaktivnih snovi, tudi
radioaktivnih odpadkov, je pristojno Ministrstvo za notranje zadeve Republike
Slovenije v sodelovanju z inšpekcijo Uprave RS za jedrsko varnost, za
načrtovanje ukrepov sevalne in jedrske varnosti ob izrednih dogodkih pa je
pristojna Uprava za zaščito in reševanje pri Ministrstvu za obrambo Republike
Slovenije. 
Uredba o organih v sestavi (Uradni list RS, št. 58/03, 45/04,
138/04 in 52/05) določa, da Uprava Republike Slovenije za jedrsko varnost
(URSJV) opravlja specializirane strokovne in razvojne upravne naloge ter naloge
inšpekcijskega nadzora na področjih: 
-       
sevalne in jedrske varnosti, 
-       
izvajanja sevalnih dejavnosti in uporabe virov sevanja, razen v
zdravstvu ali veterinarstvu, 
-       
varstva okolja pred ionizirajočimi sevanji, 
-       
fizičnega varovanja jedrskih snovi in objektov, 
-       
neširjenja jedrskega orožja in varovanja jedrskega blaga, 
-       
spremljanja stanja radioaktivnosti okolja in 
-       
odgovornosti za jedrsko škodo. 
Uprava Republike Slovenije za varstvo pred sevanji (URSVS)
opravlja strokovne, upravne, nadzorne in razvojne naloge na področjih: 
-       
izvajanja dejavnosti in uporabe virov ionizirajočih sevanj v zdravstvu
in veterinarstvu, 
-       
varovanja zdravja ljudi pred škodljivimi vplivi ionizirajočih sevanj, 
-       
nadzora delovnega in bivalnega okolja zaradi izpostavljenosti ljudi
naravnim virom ionizirajočih sevanj, 
-       
izvajanja monitoringa radioaktivne kontaminacije živil in pitne vode, 
-       
omejevanja, zmanjševanja in preprečevanja zdravju škodljivih vplivov
neionizirajočih sevanj, 
-       
presojanja ustreznosti in pooblaščanja izvedencev varstva pred sevanji. 
Kot posebna organizacijska enota znotraj URSVS deluje
inšpekcija za varstvo pred sevanji, ki je pristojna za nadzor virov
ionizirajočih sevanj v medicini in veterini ter izvajanja predpisov na področju
varstva ljudi pred ionizirajočimi sevanji. 
URSVS za varstvo pred sevanji vodi centralno evidenco
prejetih doz sevanja, v katero pooblaščeni izvajalci dozimetrije poročajo za
vse izpostavljene delavce izmerjene zunanje doze mesečno, izmerjene interne
doze zaradi izpostavljenosti radonu pa polletno oziroma letno. Pooblaščena
izvajalca osebne dozimetrije sta Zavod za varstvo pri delu (ZVD) in Institut
Jožef Stefan (IJS). Posebni pooblastili imata še NEK (za zunanje sevanje) in
Rudnik Žirovski Vrh (za meritve v delovnem okolju rudnikov). 
Formiran je tudi strokovni svet za sevalno in jedrsko
varnost, ki daje strokovno pomoč ministrstvu, pristojnemu za okolje in prostor,
ter URSJV na področju sevalne in jedrske varnosti, fizičnega varovanja jedrskih
snovi in objektov, varovanja jedrskega blaga, stanja radioaktivnosti okolja,
varstva okolja pred ionizirajočimi sevanji, intervencijskega ukrepanja ter
sanacije posledic izrednih dogodkov in virov sevanja, ki se ne uporabljajo v
zdravstvu in veterini. 
Za nadzor cestnega prevoza radioaktivnih snovi in
radioaktivnih odpadkov, je pristojna Policija kot organ v sestavi Ministrstva
za notranje zadeve, za nadzor prevoza teh snovi na železnici, po zraku in vodah
inšpekcija Ministrstva za promet, načrtovanje ukrepov sevalne in jedrske
varnosti v primeru izrednih dogodkov pa je v pristojnosti Uprave za zaščito in
reševanje Ministrstva za obrambo.
11.2 IZVAJALEC GOSPODARSKE JAVNE SLUŽBE
Za opravljanje javne gospodarske službe ravnanja z
radioaktivnimi odpadki v Republiki Sloveniji je pristojna Agencija za
radioaktivne odpadke (ARAO), ki je bila ustanovljena z vladnim odlokom (Uradni
list RS, št. 5/91) februarja 1991. Naloge ARAO se nanašajo na zagotovitev
pogojev za trajno in varno odlaganje radioaktivnih odpadkov. Prvotno je bila
organizirana kot javno podjetje, leta 1996 pa se je v skladu z novo zakonodajo
preoblikovala v javni gospodarski zavod (Uradni list RS št. 45/96). Dejavnosti
ARAO so se s tem razširile tudi na upravljanje Centralnega skladišča radioaktivnih
odpadkov v Brinju pri Ljubljani, zbiranje in skladiščenje radioaktivnih
odpadkov iz industrije, medicine in raziskovalne dejavnosti, na prevoz
radioaktivnih odpadkov in mnoge druge. Leta 1999 je s posebno vladno uredbo
(Uradni list RS, št. 32/99) ARAO postala tudi dejanski izvajalec javne
gospodarske službe ravnanja z radioaktivnimi odpadki malih proizvajalcev.
Pomembno težo v delu ARAO je dobilo tudi obveščanje javnosti o delu ARAO in
ravnanju z RAO pri nas, izvajanje izobraževanj in raziskovalnih in razvojnih
dejavnosti na področju ravnanja z radioaktivnimi odpadki ter izrabljenim
gorivom. 
Dejavnosti ARAO se financirajo iz treh virov: iz proračuna
Republike Slovenije, iz Sklada za financiranje razgradnje NEK in odlaganje
odpadkov iz NEK ter s plačili uporabnikov skladišča radioaktivnih odpadkov.
Plačila so določena s Cenikom storitev (Uradni list RS, št. 102/00), ki ga
določi Vlada Republike Slovenije. V ceni so upoštevani stroški izvajalca javne
službe, cena pa se razlikuje glede na posamezne vrste radioaktivnih odpadkov po
njihovi aktivnosti in prostornini, ki jo zasedajo v skladišču, ter glede na
obseg potrebne obdelave in priprave pred skladiščenjem.
11.3 NEVLADNE ORGANIZACIJE
V okviru programa ravnanja z RAO in IJG ima sodelovanje
strokovnih inštitucij in nosilcev odločanja z okoljskimi nevladnimi
organizacijami velik pomen. Področje ravnanja z RAO in IJG je specializirano in
strokovno zahtevno področje, hkrati pa pri splošni javnosti vzbuja veliko
nezaupanja. Občasno je predmet zanimanja splošnih okoljskih nevladnih
organizacij, katerih vloga pri varstvu okolja v Republiki Sloveniji je že
obravnavana v Nacionalnem programu varstva okolja. Izkušnje s sodelovanjem z
REC – Regionalnim centrom za okolje za srednjo in vzhodno Evropo kažejo, da
odločanje o ravnanju z RAO in IJG ni osrednja tema za angažiranje nevladnih
organizacij. 
Bolj kakor okoljske nevladne organizacije so pomembne
strokovne nevladne organizacije, ki delujejo na tehnoloških področjih, kot sta
npr. Društvo jedrskih strokovnjakov in Zveza organizacij za tehnično kulturo.
Njihova vloga je predvsem povezana z izobraževanjem in ozaveščanjem javnosti
ter seznanjanjem javnosti s sodobnimi pogledi na jedrsko tehnologijo kot eno od
tehnologij, ki lahko prispeva k varovanju okolja (npr. zmanjševanje emisij
toplogrednih plinov). V okviru programov za ozaveščanje in obveščanje javnosti
je treba vključiti NVO kot specifično ciljno publiko, saj se prek njihovega
delovanja lahko izboljša možnosti za konstruktiven dialog med lokalnimi
skupnostmi in nosilci državnih pooblastil za ravnanje z RAO in IJG. Ključne
naloge nevladnih organizacij v zvezi z ravnanjem z RAO in IJG so: 
-       
povečati lastno obveščenost o RAO, 
-       
sodelovati pri vzpostavitvi lokalnega partnerstva z lokalnimi
skupnostmi, v katerih so jedrski objekti.
11.4 GOSPODARSTVO IN POOBLAŠČENCI
Nuklearna elektrarna Krško je s proizvodnjo več kakor ene
tretjine električne energije v Sloveniji zelo pomemben gospodarski objekt. V
njeni pristojnosti je tudi ravnanje z radioaktivnimi odpadki, ki se skladiščijo
na lokaciji elektrarne. NEK ima močno strokovno podporo v pooblaščenih
organizacijah, ki njihove kadre usposabljajo na različnih strokovnih področjih
in zanj pripravljajo določene strokovne analize. 
Skladno z ZVISJV je predvideno več vrst pooblaščenih organizacij
in izvedencev. Področja, za katera se izdajajo pooblastila, so: 
-       
Pooblaščeni izvedenci varstva pred sevanji, ki sodelujejo z delodajalci
pri izdelavi ocene varstva izpostavljenih delavcev pred sevanji, svetujejo
glede delovnih pogojev izpostavljenih delavcev, obsegu izvajanja ukrepov
varstva pred sevanji na opazovanih in nadzorovanih območjih, preverjanju
učinkovitosti teh ukrepov, rednem umerjanju merilne opreme in preverjanju
uporabnosti zaščitne opreme ter izvajajo usposabljanje iz varstva pred sevanji
za izpostavljene delavce. Pooblaščeni izvedenci varstva pred sevanji v rednih
obdobjih tudi preverjajo ravni ionizirajočega sevanja, kontaminacijo delovnega
okolja ter delovne pogoje na nadzorovanih in opazovanih območjih. 
-       
Pooblaščeni izvedenci za sevalno in jedrsko varnost pripravljajo ocene
in mnenja o dejavnostih v jedrskih in sevalnih objektih. 
-       
Pooblaščeni izvajalci dozimetrije izvajajo naloge v zvezi z
ugotavljanjem izpostavljenosti oseb ionizirajočim sevanjem. 
-       
Pooblaščeni izvajalci zdravstvenega nadzora izpostavljenih delavcev
izvajajo zdravstveni nadzor izpostavljenih delavcev v okviru javne zdravstvene
službe. 
Za zagotavljanje financiranja razgradnje NEK in ravnanja z
RAO in IJG je bil ustanovljen Sklad za razgradnjo NEK, v katerem se zbirajo
sredstva od slovenskega lastnika jedrske elektrarne. ELES GEN, d.o.o., je
zavezanec za plačilo rednega prispevka v Sklad. 
K jedrski varnosti prispeva tudi zavarovanje in pozavarovanje
jedrskih tveganj, ki ga izvaja posebna pravnoorganizacijska oblika
zavarovalnice – Jedrski pool GIZ, ki je pogodbeno ustanovljena pravna oseba v
pravnoorganizacijski obliki gospodarskega interesnega združenja (GIZ). Deluje
od leta 1994 in ima trenutno osem članov, največji delež imata Zavarovalnica
Triglav, d.d., in Pozavarovalnica Sava, d.d.
12. KOMUNICIRANJE IN IZOBRAŽEVANJE
12.1 SODELOVANJE JAVNOSTI PRI ODLOČANJU
Pri načrtovanju in odločanju o ravnanju z RAO in IJG
Republika Slovenija dosledno upošteva načela Aarhuške konvencije.
Najpomembnejša naloga je poiskati primerno lokacijo za odlagališče NSRAO do
leta 2008, ki bo sprejemljiva za lokalno skupnost in širši slovenski prostor. V
programu priprave državnega lokacijskega načrta z odlagališče NSRAO je izbran
kombinirani postopek izbora lokacije, kjer so bila po tehničnih merilih najprej
izbrana perspektivna območja za lokacijo, potem pa je bil izveden razpis za
prijavo lokalnih skupnosti k sodelovanju v postopku izbora lokacije. Poleg
tehničnih, okoljskih in ekonomskih meril bo pri izboru lokacije za odlagališče
NSRAO enakovredno upoštevana tudi družbena sprejemljivost potencialne lokacije.
Postopek je zasnovan tako, da nobena odločitev v postopku izbora lokacije in
pridobivanja dovoljenj ni sprejeta brez soglasja javnosti. 
Za kompetentno vključevanje javnosti v odločanje so potrebne
intenzivne komunikacijske dejavnosti, ki jih ARAO kot nosilec te naloge v
postopku izbora lokacije že izvaja. Javnost ima možnost izraziti lastno mnenje
po vseh dostopnih komunikacijskih medijih (ankete, pisna mnenja, telefon,
elektronska pošta …). Pomembno vlogo pri oblikovanju javnega mnenja imajo
moderirane delavnice, pomembno pa je tudi vključevanje predstavnikov nevladnih
organizacij in civilnih pobud.
12.2 OZAVEŠČANJE JAVNOSTI
Področje ravnanja z RAO in IJG je v splošnih izobraževalnih
programih zelo slabo zastopano. Dejavnosti, ki povečujejo vedenje in
razumevanje tega področja so nujno potrebne za konstruktivno sodelovanje
javnosti pri odločanju. Javnost je treba seznaniti predvsem z dejstvi o: 
-       
različnih vrstah radioaktivnih odpadkov, 
-       
zakonodaji s področja ravnanja z RAO in IJG, 
-       
dejanskih nevarnostih sevanja in ukrepih za varovanje zdravja ljudi, 
-       
širših vidikih varovanja okolja, ki vključujejo tudi nujnost ustreznega
ravnanja z RAO in IJG. 
Na področju ozaveščanja javnosti obstaja veliko poljudne
literature, deluje tudi informativni center, v medijih se pojavljajo
informativni prispevki. Za izboljšanje stanja ozaveščenosti je treba okrepiti
interes medijev za objektivno poročanje o ravnanju z radioaktivnimi odpadki.
Ključna ciljna publika je šolska mladina in učitelji ter zainteresirana javnost
v lokalnih skupnostih z jedrskimi objekti. Ozaveščanje o problematiki
radioaktivnih odpadkov je treba povezovati s splošnim ozaveščanjem o varstvu
okolja, saj je ravnanje z RAO in IJG eden od programov ravnanja z odpadki.
13. FINANCIRANJE
Izvajanje ukrepov iz predloga ravnanja z RAO in IJG je
ovrednoteno po posameznih letih in po virih financiranja glede na področje. Pri
ovrednotenju izhajajo ocene iz že pripravljenih študij pristojnih ustanov,
nekateri ukrepi oziroma izhajajoče dejavnosti pa so ocenjene na podlagi interne
presoje oziroma ocene mednarodnih strokovnjakov. Ocene stroškov sledijo ravni
podrobnosti iz predloga ravnanja z RAO in IJG. Stroški so podrobneje ocenjeni
za obdobje 2005–2008, za obdobje 2009–2014 pa so ocenjeni bolj grobo, saj
večina ustanov načrtuje svoje programe za obdobje petih let. Po področjih so
viri financiranja različni, sredstva se zbirajo iz državnega proračuna, iz
namenskega sklada za financiranje razgradnje NEK, iz nepovratnih sredstev
programa PHARE oziroma iz tehničnega sodelovanja z MAAE. NEK se financira v
celoti iz prodaje električne energije za vse dejavnosti, ki so neposredno
povezane z ravnanjem z NSRAO, dodatno se iz sklada za razgradnjo izplačuje nadomestilo
za omejeno rabo prostora za skladiščenje NSRAO na območju NEK. Vsi preračuni
valut so izvedeni na september 2004. Na sivo obarvanem ozadju v tabelah so
prikazani stroški za preteklo obdobje oziroma ocena za leto 2004.
13.1 GOSPODARSKA JAVNA SLUŽBA RAVNANJA Z RAO MALIH
PROIZVAJALCEV
Viri financiranja:
proračun Republike Slovenije,
plačilo
proizvajalcev RAO po ceniku javne službe,
nepovratna
sredstva programa PHARE,
IAEA tehnično
sodelovanje.
13.2 NEK: OPERATIVNI STROŠKI RAVNANJA Z NSRAO V NEK
Vir financiranja:  lastni
viri NEK iz prodaje električne energije
Sklad za
financiranje razgradnje NEK in odlaganje RAO iz
NEK
Ocena stroškov (vir NEK): 
Operativni stroški ravnanja z NSRAO so vključeni v
obratovalne stroške elektrarne. 
Do sprejetja lokacijskega načrta za odlagališče NSRAO
(predvidoma 2008) se izplačuje lokalnim skupnostim občine Brežice, Krško in
Sevnica nadomestilo za omejeno rabo prostora za skladiščenje NSRAO na območju
obstoječe NEK v višini 2,331 mio EUR3 oziroma 558,97 mio SIT.
13.3 IZBOR, GRADNJA IN OBRATOVANJE ODLAGALIŠČA NSRAO
Viri financiranja: Sklad
za financiranje razgradnje NEK in odlaganje RAO iz
NEK proračun
RS
Ocena stroškov po letih (vir ARAO): 
Ker na podlagi Programa razgradnje NEK in odlaganja NSRAO in
IJG tip odlagališča še ni dokončno opredeljen, so predstavljeni stroški za
površinsko in podzemno inačico odlagališča. Pri preračunu stroškov se upošteva,
da se dela izvajajo do sprejetja državnega lokacijskega načrta za odlagališče
NSRAO za 3 potencialne lokacije.

13.4 ZAPIRANJE RŽV, DOLGOROČNI NADZOR IN VZDRŽEVANJE
Vir financiranja:  proračun RS
Ocena stroškov po letih v mio EUR (1 evro je 239,8 SIT; vir
Javno podjetje za zapiranje rudnika urana RŽV, d. o. o.):
13.5 RAVNANJE Z IJG
Viri financiranja: Sklad
za financiranje razgradnje NEK in odlaganje RAO iz
NEK proračun RS
Ocena stroškov po letih (vir ARAO): 
Program razgradnje NEK in odlaganja RAO in IJG še ni dokončno
opredelil končne rešitve odlaganja z IJG in VRAO (lastno ali partnersko
odlagališče, izvoz), kot najverjetneje pa je predvidel nekajdesetletno začasno
suho skladiščenje. Ocena stroškov torej temelji na oceni zagonskih
načrtovalskih in razvojnih stroškov za lastno suho skladišče in odlagališče,
ter na ocenah stroškov formiranja mednarodnih povezav (regionalno odlagališče),
sodelovanja v razvojno-raziskovalnih projektih EU in šolanja kadrov.
13.6 RAZGRADNJA JEDRSKIH OBJEKTOV
Revizija programa razgradnje NEK: 
Viri financiranja: Sklad za razgradnjo NEK 
Ocena stroškov po letih (vir ARAO): 
v obdobju od 2006–2009: skupaj 1,0 mio EUR za slovensko in
hrvaško stran, iz Sklada NEK 0,5 mio EUR, 
v obdobju od 2010–2015: skupaj 1,3 mio EUR za slovensko in
hrvaško stran, iz Sklada NEK 0,65 mio EUR. 
Izdelava programa razgradnje TRIGA: 
Viri financiranja: proračun RS 
Ocena stroškov po letih (vir IJS): 
V obdobju od 2006: skupaj 20 mio SIT
13.7 NACIONALNI PROGRAM RAVNANJA Z RAO IN IJG
Viri financiranja: proračun RS 
Ocena stroškov po letih (vir ARAO): 
V okvir zagotavljanja izvedbe nacionalnega programa ravnanja
z RAO in IJG štejemo poleg neposrednih stroškov priprave operativnih programov
za izvedbo nacionalnega programa ravnanja z RAO in IJG in novelacije tega
programa tudi infrastrukturne stroške delovanja javne službe, ki zagotavlja
izvajanje nacionalnega programa ravnanja z radioaktivnimi odpadki.
13.8 SKUPNA OCENA STROŠKOV V LETIH 2005–2014
Vsi predvideni stroški izvajanja operativnega programa
ravnanja z RAO in IJG so navedeni v mio EUR, preračuni valut so narejeni na
september 2004, uporabljene so stalne cene. Dodatno so navedeni proračunski
viri financiranja, če so pri posameznem področju možni tudi drugi finančni
viri. Skupna vsota, ki je navedena po letih, zajema le proračunska sredstva
(vrstice, ki so seštevane, so obarvane rumeno). 
Skupna proračunska sredstva za izvajanje operativnih
programov ravnanja z RAO in IJG so navedena v zadnji vrstici tabele 15 po letih
v mio EUR. Največja poraba sredstev se predvideva v obdobju 2006–2009, v
naslednjem obdobju je poraba proračunskih sredstev bistveno nižja, saj bo večina
ciljev, ki se financirajo iz proračuna, že izvedena. Glavnina proračunskih
sredstev se uporabi za zaprtje Rudnika urana Žirovski Vrh. Celotna proračunska
sredstva za izvajanje operativnih programov v obdobju 2006–2015 znašajo 51,93
mio EUR. 
14. UPORABLJENI VIRI
14.1 STRATEŠKI DOKUMENTI
1.     
Strategija gospodarskega razvoja Slovenije, 1995 
2.     
Strategija ravnanja z izrabljenim jedrskim gorivom, MGD, 1996 
3.     
Plan razgradnje Nuklearne elektrarne Krško, MGD, 1996 
4.     
Strateške usmeritve RS za ravnanje z odpadki, MOP, 1996 
5.     
Nacionalni program varstva okolja, MOP, URSVN, 1999 
6.     
Strategija RS za vključevanje v Evropsko unijo, ekonomski in socialni
del, Poročevalec DZ, št. 11/99 
7.     
Okoljska pristopna strategija Slovenije za vključitev v Evropsko unijo,
Poročevalec DZ, št. 11/99 
8.     
Resolucija o nacionalnem programu varstva okolja, sprejeta na Vladi RS,
oktober 2004 
9.     
Strategija prostorskega razvoja Slovenije, MOPE, 2004 
10.  
Resolucija o Nacionalnem energetskem programu, MOPE, 2004 
11.  
Program razgradnje NEK in odlaganja NSRAO in IJG, ARAO in APO, 2004
14.2 PRAVNI VIRI:
Zakonodaja Evropske skupnosti: 
-       
Pogodba o ustanovitvi Evropske skupnosti za atomsko energijo (EURATOM),
MAE 764 e/57 
-       
DIREKTIVA SVETA 85/337/EGS z dne 27. junija 1985 o presoji vplivov
nekaterih javnih in zasebnih projektov na okolje 
-       
DIREKTIVA SVETA 89/618/EURATOM z dne 27. novembra 1989 o obveščanju
prebivalstva o ukrepih zdravstvenega varstva, ki jih je treba sprejeti, in o
pravilih ravnanja v primeru radiološkega izrednega dogodka 
-       
DIREKTIVA SVETA 90/641/Euratom z dne 4. decembra 1990 o operativni
zaščiti zunanjih delavcev, ki so med svojimi dejavnostmi na nadzorovanih
območjih izpostavljeni nevarnosti ionizirajočega sevanja 
-       
DIREKTIVA SVETA 92/3/EURATOM z dne 3. februarja 1992 o nadzorovanju in
kontroli pošiljk radioaktivnih odpadkov med državami članicami ter v Skupnost
in iz nje 
-       
DIREKTIVA SVETA 96/29/EURATOM z dne 13. maja 1996 o določitvi temeljnih
varnostnih standardov za varstvo zdravja delavcev in prebivalstva pred
nevarnostmi zaradi ionizirajočega sevanja 
-       
DIREKTIVA SVETA 97/11/ES z dne 14. marca 1997 o dopolnitvah direktive
85/337/EGS 
-       
DIREKTIVA SVETA 97/43/EURATOM z dne 30. junija 1997 o varstvu zdravja
posameznikov pred nevarnostjo ionizirajočega sevanja zaradi izpostavljenosti
sevanju v zdravstvu in o razveljavitvi Direktive 84/466/Euratom 
-       
DIREKTIVA SVETA 2003/122/EURATOM z dne 22. decembra 2003 o nadzoru
visokoaktivnih zaprtih radioaktivnih virov in virov neznanega izvora 
-       
Draft Proposal for a Council Directive (Euratom) Setting out basic
obligations and general principles on the safety of nuclear installations/*
COM/2003/0032 final – CNS 2003/0021 
-       
Draft proposal for a Council Directive (Euratom) on the management of
spent nuclear fuel and radioactive waste(COM/2003/0022 (CNS) 
Konvencije in mednarodne pogodbe: 
-       
Uredba o ratifikaciji Statuta Mednarodne agencije za atomsko energijo
(vključno s spremembo VI. in XIV. člena) (Uradni list FLRJ – MP, št. 1/58) 
-       
Uredba o ratifikaciji Sporazuma o privilegijih in imunitetah Mednarodne
agencije za atomsko energijo (Uradni list RS – MP, št. 11/97) 
-       
Dunajska konvencija o civilni odgovornosti za jedrske škode (Uradni list
RS – MP, št. 9/92) 
-       
Skupni protokol o uporabi Dunajske konvencije in Pariške konvencije
zakona (Uradni list RS – MP, št. 22/94) 
-       
Konvencija o fizičnem varovanju jedrskega materiala (Uradni list RS –
MP, št. 9/92) 
-       
Uredba o Konvenciji o zgodnjem obveščanju o jedrskih nesrečah (Uradni
list RS – MP, št. 9/92) 
-       
Konvencija o pomoči v primeru jedrskih nesreč ali radiološke nevarnosti
(Uradni list RS – MP, št. 9/92) 
-       
Konvencija o jedrski varnosti (Uradni list RS – MP, št. 16/96) 
-       
Pogodba o prepovedi poskusov z jedrskim orožjem v atmosferi, v
nadzračnem prostoru in pod vodo (Uradni list RS – MP, št. 9/92) 
-       
Pogodba o neširjenju jedrskega orožja (Uradni list RS – MP, št. 9/92) 
-       
Pogodba o prepovedi postavljanja jedrskega in drugega orožja za masovno
uničenje na morsko dno in njegovo podzemlje (Uradni list RS – MP, št. 9/92) 
-       
Sistem za poročanje o incidentih IAEA, ki ga je bivša Jugoslavija
ratificirala v letu 1987 (Uradni list RS – MP, št. 9/92) 
-       
Evropski sporazum o mednarodnem cestnem prevozu nevarnega blaga (ADR),
(Uradni list RS – MP, št. 9/92, 9/03, 66/03) 
-       
Konvencija o mednarodnem železniškem prometu (COTIF) in Protokol o
spremembi Konvencije o mednarodnem železniškem prometu (Uradni list RS, št.
5/04) 
-       
Skupna konvencija o varnem ravnanju z izrabljenim jedrskim gorivom in
varnem ravnanju z radioaktivnimi odpadki (Uradni list RS – MP, št. 3/99) 
-       
Pogodba o celoviti prepovedi jedrskih poskusov (Uradni list RS – MP, št.
20/99) 
-       
Sporazum med Republiko Slovenijo in Mednarodno agencijo za atomsko
energijo o varovanju v zvezi s pogodbo o neširjenju jedrskega orožja (Uradni
list RS – MP, št. 11/97) 
-       
Dodatni protokol k sporazumu med Republiko Slovenijo in Mednarodno
agencijo za atomsko energijo o varovanju v zvezi s pogodbo o neširjenju
jedrskega orožja, (Uradni list RS – MP, št. 18/00) 
-       
Sporazum med Republiško upravo za jedrsko varnost in Jedrsko regulatorno
komisijo Združenih držav Amerike o izmenjavi tehničnih informacij in
sodelovanju na področju jedrske varnosti (Uradni list RS – MP, št. 22/99) 
-       
Sporazum med Vlado Republike Slovenije in Vlado Kanade o sodelovanju na
področju miroljubne uporabe jedrske energije (Uradni list RS – MP, št. 3/96) 
-       
Upravni dogovor med Upravo Republike Slovenije za jedrsko varnost in
Komisijo za nadzor nad atomsko energijo Kanade (Uradni list RS – MP, št. 5/96) 
-       
Sporazum med Vlado Republike Slovenije in Vlado Republike Madžarske o
zgodnji izmenjavi informacij v primeru radiološke nevarnosti (Uradni list RS –
MP, št. 2/96) 
-       
Sporazum med Republiko Slovenijo in Republiko Avstrijo o zgodnji
izmenjavi informacij v primeru radiološke nevarnosti in o vprašanjih skupnega
interesa s področja jedrske varnosti in varstva pred sevanji (Uradni list RS –
MP, št. 15/96) 
-       
Sporazum med Vlado Republike Slovenije in Vlado Republike Hrvaške o
zgodnji izmenjavi informacij v primeru radiološke nevarnosti (Uradni list RS –
MP, št. 6/94) 
-       
Sporazum med Vlado Republike Slovenije in Vlado Slovaške republike o
izmenjavi informacij s področja jedrske varnosti (Uradni list RS – MP, št.
49/00) 
-       
Dogovor med Upravo Republike Slovenije za jedrsko varnost in Svetom za
jedrsko varnost Južne Afrike o izmenjavi tehničnih informacij in sodelovanju na
področju jedrske varnosti (Uradni list RS – MP, št. 18/00) 
-       
Dogovor med Upravo Republike Slovenije za jedrsko varnost in
Ministrstvom za znanost in tehnologijo Republike Koreje o izmenjavi informacij
in sodelovanju na področju jedrske varnosti (Uradni list RS – MP, št. 18/00) 
-       
Dogovor med Upravo Republike Slovenije za jedrsko varnost in Direkcijo
za varnost jedrskih objektov Francoske republike za izmenjavo informacij in
sodelovanje na področju jedrske varnosti (Uradni list RS – MP, št. 18/00) 
-       
Dogovor med Upravo Republike Slovenije za jedrsko varnost in Državnim
uradom za jedrsko varnost Češke republike za izmenjavo informacij (Uradni list
RS – MP, št. 22/01) 
-       
Konvencije o dostopu do informacij, udeležbi javnosti pri odločanju in
dostopu do pravnega varstva v okoljskih zadevah – Aarchuška konvencija (Uradni
list RS, št. 62/04) 
-       
Zakon o ratifikaciji pogodbe med Vlado Republike Slovenije in Vlado
Republike Hrvaške o ureditvi statusnih in drugih pravnih razmerij, povezanih z
vlaganjem v NEK, njenim izkoriščanjem in razgradnjo (Uradni list RS, št. 5/03) 
Jedrska in sevalna varnost, fizična zaščita, varovanje,
zagotovitev kakovosti v slovenski zakonodaji 
-       
Zakon o varstvu pred ionizirajočimi sevanji in jedrski varnosti (ZVISJV)
(Uradni list RS, št. 67/02, 24/03, 50/03, 46/04, 102/04 kot ZVISJV-UPB2) 
-       
Pravilnik o pogojih za lokacijo, graditev, poskusno obratovanje, zagon
in uporabo jedrskih objektov (s prilogo o zagotovitvi kvalitete) (Uradni list
SFRJ, št. 52/88 – Pravilnik E-1) 
-       
Pravilnik o izdelavi in vsebini varnostnega poročila in druge
dokumentacije, potrebne za ugotavljanje varnosti jedrskih objektov (Uradni list
SFRJ, št. 68/88 – Pravilnik E-2) 
-       
Pravilnik o strokovni izobrazbi, delovnih izkušnjah, preverjanju znanja
in potrdilu o izpolnjenih pogojih oseb, ki opravljajo določena dela v jedrskih
objektih (Uradni list SFRJ, št. 86/87 – Pravilnik E-3) 
-       
Pravilnik o conah materialnih bilanc in o načinu vodenja evidence o
jedrskih materialih ter o pošiljanju podatkov iz te evidence (Uradni list SFRJ,
št. 9/88 – Pravilnik E-4) 
-       
Pravilnik o mestih in časovnih presledkih za sistematične preiskave
deleža radionuklidov v življenjskem okolju, o zgodnjem odkrivanju in obveščanju
o radioaktivni kontaminaciji življenjskega okolja (Uradni list SFRJ, št. 40/86
– Pravilnik Z-1) 
-       
Pravilnik o načinu, obsegu in rokih sistematičnih preiskav kontaminacije
z radioaktivnimi snovmi v okolici jedrskih objektov (Uradni list SFRJ, št.
51/86 – Pravilnik Z-2) 
-       
Pravilnik o načinu zbiranja, evidentiranja, obdelave, hrambe, dokončne
odložitve in izpuščanja radioaktivnih odpadnih snovi v človekovo okolje (Uradni
list SFRJ, št. 40/86 – Pravilnik Z-3) 
-       
Pravilnik o dajanju v promet in uporabi radioaktivnih snovi, katerih
aktivnost presega določeno mejo, rentgenskih in drugih aparatov, ki proizvajajo
ionizirajoča sevanja, ter o ukrepih za varstvo pred sevanjem teh virov (Uradni
list SFRJ, št. 40/86, 45/89 in 48/04 – Pravilnik Z-4) 
-       
Pravilnik o največjih mejah radioaktivne kontaminacije človekovega
okolja in o dekontaminaciji (Uradni list SFRJ, št. 8/87, 27/90 in 49/04 –
Pravilnik Z-9) 
-       
Pravilnik o načinu vodenja evidence o virih ionizirajočih sevanj in
obsevanosti prebivalstva in tistih, ki so pri delu izpostavljeni ionizirajočemu
sevanju (Uradni list SFRJ, št. 40/86 in 33/04 – Pravilnik Z-10) 
-       
Pravilnik o pogojih glede zdravstvene ustreznosti posamičnih krmil
krmnih mešanic, premiksov in krmnih dodatkov (Uradni list RS, št. 18/04) 
-       
Pravilnik o načinu in rokih, v katerih so strokovne organizacije
združenega dela, pooblaščene za dela in naloge s področja jedrske varnosti, in
organizacije združenega dela, ki upravljajo z jedrskimi objekti in napravami,
dolžne voditi evidence, poročati Republiškemu energetskemu inšpektoratu ter o
načinu medsebojnega informiranja (Uradni list SRS, št. 12/81)
Novi podzakonski predpisi:
Odgovornost za jedrsko škodo: 
-       
Zakon o odgovornosti za jedrsko škodo (Uradni list SFRJ, št. 22/78 in
34/79) 
-       
Zakon o zavarovanju odgovornosti za jedrsko škodo (Uradni list SRS, št.
12/80) 
-       
Odlok o določitvi zneska omejitve odškodninske odgovornosti uporabnika
jedrske naprave za jedrsko škodo in določitvi zneska zavarovanja odgovornosti
za jedrsko škodo (Uradni list RS, št. 84/98). 
Razgradnja jedrske elektrarne Krško: 
-       
Zakon o skladu za financiranje razgradnje Nuklearne elektrarne Krško in
odlaganje radioaktivnih odpadkov iz Nuklearne elektrarne Krško (Uradni list RS,
št. 75/94, 35/96 in 24/03). 
Radioaktivni odpadki: 
-       
Zakon o trajnem prenehanju izkoriščanja uranove rude in preprečevanju
posledic rudarjenja v Rudniku urana Žirovski Vrh (Uradni list RS, št. 36/92 in
28/00) 
-       
Zakon o rudarstvu (Uradni list RS, št. 56/99 in 46/04) 
-       
Odlok o ustanovitvi javnega podjetja za ravnanje z radioaktivnimi
odpadki (Uradni list RS, št. 5/91) 
-       
Odlok o preoblikovanju javnega podjetja Agencija za radioaktivne
odpadke, p.o., v javni gospodarski zavod (Uradni list RS, št. 45/96, 32/99,
38/01, 41/04) 
-       
Uredba o načinu, predmetu in pogojih opravljanja gospodarske javne
službe ravnanja z radioaktivnimi odpadki (Uradni list RS, št. 32/99) 
-       
Cenik storitev službe ravnanja z radioaktivnimi odpadki (Uradni list RS,
št. 102/00) 
Zaščita in reševanje: 
-       
Zakon o varstvu pred naravnimi in drugimi nesrečami (Uradni list RS, št.
64/94, 41/04, 87/00, 52/02) 
-       
Uredba o izdelavi načrtov zaščite in reševanja (Uradni list RS, št.
48/93, 2/02) 
Uprava: 
-       
Zakon o organizaciji in delovnem področju ministrstev (Uradni list RS,
št. 71/94, 47/97, 30/01, 110/02, 60/99, 119/00, 52/02) 
-       
Zakon o državni upravi (Uradni list RS, št. 52/02, 110/02, 56/03, 61/04)
-       
Zakon o splošnem upravnem postopku (Uradni list RS, št. 80/99, 70/00,
73/04, 52/02); 
-       
Zakon o upravnem sporu (Uradni list RS, št. 50/97, 70/00, 65/97) 
-       
Zakon o delovnih mestih, na katerih se zavarovalna doba šteje s
povečanjem (Uradni list SFRJ, št. 17/68, 20/69 in 29/71, RS/91) 
-       
Zakon o lokalni samoupravi (Uradni list RS, št. 72/93, 57/94, 14/95,
26/97, 70/97, 10/98, 74/98, 70/00, 108/03, 6/94, 45/94, 20/95, 63/95, 73/95,
9/96, 44/96, 68/98, 12/99, 16/99, 59/99, 100/00, 28/01, 51/01) 
-       
Zakon o standardizaciji (Uradni list RS, št. 59/99) 
Energija: 
-       
Uredba o preoblikovanju Nuklearne elektrarne Krško, p.o., v javno
podjetje Nuklearna elektrarna Krško, d.o.o. (Uradni list RS, št. 54/98, 57/98,
10/03, 106/01, 59/02) 
Splošno: 
-       
Zakon o varstvu okolja (ZVO-1) (Uradni list RS, št. 41/04) 
-       
Kazenski zakonik Republike Slovenije (Uradni list RS, št. 63/94, 70/94,
23/99, 110/02, 40/04) 
-       
Zakon o prekrških ZP-1 (Uradni list RS, št. 7/03) 
-       
Zakon o prevozu nevarnega blaga (Uradni list RS, št. 79/99, 2/04) 
-       
Zakon o nadzoru izvoza blaga z dvojno rabo (Uradni list RS, št. 37/04) 
-       
Pomorski zakonik (Uradni list RS, št. 26/01, 2/04) 
-       
Pravilnik o ravnanju z odpadki (Uradni list RS, št. 84/98, 20/01, 45/00,
13/03, 41/04) 
-       
Pravilnik o ravnanju z odpadki iz proizvodnje titanovega dioksida
(Uradni list RS, št. 57/00, 41/04) 
-       
Pravilnik o monitoringu onesnaženosti okolja zaradi odpadkov iz
proizvodnje titanovega dioksida (Uradni list RS, št. 57/00, 41/04, 43/04) 
-       
Zakon o gospodarskih javnih službah (Uradni list RS, št. 32/93, 30/98,
110/02, 58/03) 
-       
Zakon o urejanju prostora ZUREP-1 (Uradni list RS, št. 110/02, 58/03) 
-       
Zakon o graditvi objektov ZGO-1 (Uradni list RS, št. 110/02, 62/04) 
-       
Zakon o ratifikaciji Evropskega sporazuma o pridružitvi med Republiko
Slovenijo na eni strani in Evropskimi skupnostmi in njihovimi državami
članicami, ki delujejo v okviru Evropske unije na drugi strani s sklepno
listino ter Protokola, s katerim se spreminja Evropski sporazum o pridružitvi
med Republiko Slovenijo na eni strani in Evropskimi skupnostmi in njihovimi
državami članicami, ki delujejo v okviru Evropske unije na drugi strani (Uradni
list RS – MP, št. 13/97) 
-       
Zakon o graditvi objektov ZGO-1 (Uradni list RS, št. 110/02, 62/04) 
-       
Zakon o stavbnih zemljiščih (Uradni list RS, št. 44/97)
14.3 PRIPOROČILA IN POROČILA EC IN IAEA
-       
International Basic Safety Standards for Protection against Ionizing
radiation and for the Safety of Radiation Sources, Safety Series No. 115, IAEA,
Vienna, 1996. 
-       
Study on radioactive waste management schemes in Slovenia, Cassiopee
Final report, 1998, Phare: ZZ 9423/0301, ZZ 9528/0301 
-       
Radioactive waste management in the central and east European countries,
EUR 19154 EN, 1999 
-       
Comminication and fourth report from the Commission on: The Present
Situation and Prospects for Radioactive Waste Management in the European Union,
COM (1998) 799 final, 1999 
-       
Safety Requirements on Predisposal Management of Radioactive Waste
Including Decommissioning, IAEA, 1999 
-       
Safety Requirements on Legal and Governmental Infrastructure for
Nuclear, Radiation, radioactive waste and Transport Safety, IAEA, 1999 
-       
Safety Requirements on Safety of Nuclear Power Plants: Operation, IAEA,
1999 
-       
Evaluation of the Radiological and Economic Consequences of
Decommissioning Particle Accelerators, EU Contract B4-3070/97/00024/MAR/C3,
Draft Final report, 1999 
-       
Commission Green Paper “Towards a European Strategy for the security of
energy supply” 29 November 2000 (COM (2000)769 final)
14.4 STROKOVNA LITERATURA
1.     
Izbor lokacije odlagališča nizko- in srednjeradioaktivnih odpadkov v
Sloveniji, 3. Stopnja, zvezek 11, predinvesticijska študija, IBE, Ljubljana,
1992 
2.     
Zasnova postopka pridobivanja lokacije odlagališča NSRAO z zbiranjem
ponudb na podlagi javnega razpisa, IB Elektroprojekt, ARAO-1995 
3.     
Plan razgradnje NEK, skrajšano poročilo, MGD, avgust 1996 
4.     
Izbor lokacij za odlagališča NSRAO – program terenskih raziskav,
dopolnilo: ocena stroškov, GZL, Ljubljana, 1996 
5.     
Tehnologija odlaganja RAO – Geotehnični vidiki izgradnje odlagališča
NSRAO, IRGO, ARAO-1997 
6.     
Priprava postopka za izbor lokacije za odlagališče NSRAO, gradivo in
zaključki strokovne delavnice ARAO, Ribno, september 1997 
7.     
Priprava postopka za izbor lokacije odlagališča NSRAO, IB
Elektroprojekt, ARAO-1997 
8.     
Zasnova informacijskega centra o RAO, Institut J. Stefan, ARAO-1997 
9.     
Dolgoročni terminski načrt aktivnosti Agencije RAO, IBE, ARAO-1997 
10.  
Problematika dolgoživih NSRAO, IBE, ARAO-1997 
11.  
Primerjalno pravni prikaz zakonodaj drugih držav pri iskanju lokacije za
odlagališče RAO z javnim razpisom, Pravna fakulteta, ARAO-1997 
12.  
Izbor lokacije za odlagališče NSRAO – Preliminarna hidrološka
identifikacija potencialno primernih območij za odlaganje NSRAO, GZL-IGGG,
ARAO-1998 
13.  
Izbor lokacije za odlagališče – Predlog za vključitev postopka izbora
lokacije za odlagališče NSRAO v postopek prostorskega planiranja in
načrtovanja, Urbanistični institut, ARAO-1998 
14.  
Analiza izkušenj v predhodnem postopku izbora lokacije odlagališča
NSRAO, Institut za ekologijo, IBE, ZAG, BTF, Urbanistični institut, ARAO-1998 
15.  
Analiza izkušenj v predhodnem postopku izbora lokacije za odlagališče –
Mnenje lokalnih skupnosti, Fakulteta za družbene vede, ARAO-1999 
16.  
Izbor lokacije za odlagališče NSRAO – Ocena potencialne geološke
primernosti območij za podzemno odlaganje, GZL –IGGG, ARAO-1999 
17.  
Izdelava strateškega in operativnega načrta komuniciranja z lokalnimi
skupnostmi pri načrtovanju odlagališča, FDV – Center za prostorsko sociologijo,
IDV, ARAO-1999 
18.  
Idejni projekt za podzemno odlagališče – Načrt gradbenih konstrukcij in
tehnologije, IRGO, Ljubljana, 1999 
19.  
Idejni projekt za površinsko odlagališče – Tehnološko-inštalacijski
načrt, IBE, Ljubljana, 1999 
20.  
Predlog strategije ravnanja z NSRAO, ARAO – T1119/99, maj 2000 
21.  
Komunikacijske dejavnosti v podporo izboru lokacije za odlagališče NSRAO
2001-2008, Kline&Kline, Ljubljana, 2001 
22.  
Določitev stopnje karakterizacije in revizija programa terenskih raziskav,
Ljubljana, 2002 
23.  
Poročilo o jedrski in sevalni varnosti v Sloveniji v letu 2002, URSJV,
2003 
24.  
Gospodarjenje z RAO v NEK, ESD-TR-03/97, rev.2, NEK, april 2003 
25.  
The Second National Report on Fulfilment of the Obligations of the Joint
Convention on the Safety of Spent Fuel Management and on the Safety of
Radioactive Waste Management, SNSA, draft, 2005 
26.  
Podatkovna baza NEK, ARAO-T1412-4, maj 2003 
27.  
Program dela Agencije RAO za leto 2003 
28.  
Terminski načrt ARAO – Izbor in izgradnja odlagališča NSRAO, ARAO-T1322/1,
avgust 2003 
29.  
Revizija predinvesticijske zasnove, Izbor lokacije, izgradnja in
obratovanje odlagališča za NSRAO, ARAO, ARAO-T1322/03, december 2003 
30.  
Matjaž Ravnik, Dolgoročna strategija obratovanja reaktorja TRIGA in plan
razgradnje, Reaktorski infrastrukturni center, 2004 
31.  
NFH-5.814 Instructions, Precautions and Limitations for Handling New and
Partially Spent Fuel Assemblies, rev.3 
32.  
TR 06-01, Obratovanje nuklearnega goriva in reaktorja po ciklusih, Rev.
3 
33.  
259-FH-L Reracking – Spent Fuel Pit, 
34.  
Varnostno poročilo za CSRAO v Brinju, ARAO-T4134/04, rev.1. 2004 
35.  
Skupni zapisnik 7.zasedanja Meddržavne komisije za spremljanje Pogodbe
med Vlado RS in Vlado RH o ureditvi statusnih in drugih pravnih razmerij,
povezanih z vlaganjem v NEK, njenim izkoriščanjem in razgradnjo, 4. 3. 2005 
36.  
Identifikacija TENORM v Sloveniji kot posledica preteklih dejavnosti in
njihova inventarizacija, IJS, IJS-DP-9030, 2004
14.5 POMEMBNE SPLETNE STRANI
1.     
http://europa.eu.int/eur-lex/en/accession.html 
2.     
http://europa.eu.int/comm/energy/nuclear/radioprotection/legislation_en.htm
3.     
http://europa.eu.int/comm/energy/nuclear/safety/new_package_en.htm 
4.     
http://europa.eu.int/comm/energy/nuclear/decommissioning/index_en.htm 
5.     
http://intranet.sigov.si/ursjv/
15. UPORABLJENE KRATICE
ARAO                        Agencija za radioaktivne odpadke
CSRAO                      Centralno skladišče radioaktivnih
odpadkov v Brinju
IJG                             Izrabljeno jedrsko gorivo
IJS                              Institut Jožef Stefan
NEK                           Nuklearna elektrarna Krško
NPVO                        Nacionalni program varstva okolja
NPRRAO                   Nacionalni program ravnanja z RAO in
IJG
NSRAO                      Nizko in srednje radioaktivni
odpadki
SRAO                        Srednje radioaktivni odpadki
NRAO                        Nizko radioaktivni odpadki
RAO                           Radioaktivni odpadki
ReNEP                       Resolucija o Nacionalnem
energetskem programu
RŽV                            Rudnik Žirovski vrh
URSJV                       Uprava Republike Slovenije za
jedrsko varnost
URSVS                      Uprava Republike Slovenije za
varstvo pred sevanji
VRAO                        Visoko radioaktivni odpadki
ZVISJV                      Zakon
o varstvu pred ionizirajočimi sevanji in jedrski varnosti.
Št. 801-10/89-1/74
Ljubljana, dne 1. februarja 2006
EPA 518-IV
Predsednik 
Državnega zbora 
Republike Slovenije 
France Cukjati, dr. med., l.r.
____________________________________
1 Razpolovni čas je čas, v katerem pade aktivnost
radioaktivnega vzorca na polovico začetne vrednosti. V tem času razpade
polovica začetnega števila jeder danega radioaktivnega izotopa. 
2 Natančna številka je 30,17 let, kolikor znaša
razpolovni čas za Cs-137, ki ga še uvrščajo med kratkožive izotope. 
3 Za preračun EUR v SIT se uporabi tečaj Banke Slovenije
iz septembra 2004, in sicer 1 EUR = 239,8 SIT.