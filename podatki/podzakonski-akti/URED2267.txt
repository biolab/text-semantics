1. člen
(vsebina)
Ta uredba določa ukrepe za uresničevanje Programa razvoja
kmetijstva, živilstva, gozdarstva in ribištva za obdobje 2000-2002 na področju
ohranjanja in razvoja morskega in sladkovodnega ribištva, upravičence, pogoje
in postopke pridobivanja sredstev za izvajanje teh ukrepov ter nadzor nad
izvajanjem določb te uredbe.
2. člen
(način pridobitve)
Sredstva po tej uredbi se lahko pridobijo na podlagi pisnih
vlog upravičencev, na podlagi javnega razpisa ali na podlagi letnega programa
Ministrstva za kmetijstvo, gozdarstvo in prehrano (v nadaljnjem besedilu:
ministrstvo).
3. člen
(pisne vloge upravičencev)
Za posodobitev predelave morskih rib v skladu z
veterinarsko-sanitarnimi predpisi se sredstva iz proračunske postavke 1859 na
podlagi pisnih vlog upravičencev namenijo za naslednje namene: 
-       
znižanja stroškov, večja konkurenčna sposobnost ter dvig kakovosti in 
-       
spodbujanje in usposobitev za izvozno naravnanost. 
Upravičenci do sredstev za namene iz prejšnjega odstavka so
pravne osebe in samostojni podjetniki posamezniki, ki so registrirani za
opravljanje dejavnosti ribištva in imajo sedež oziroma prebivališče v Republiki
Sloveniji. 
Pogoji za pridobitev sredstev za namene iz prvega odstavka
tega člena: 
-       
predložitev programa upravičenca, ki ga odobri minister za kmetijstvo,
gozdarstvo in prehrano (v nadaljnjem besedilu: minister), 
-       
program upravičenca mora biti predhodno potrjen s strani Veterinarske
uprave Republike Slovenije, da ustreza veterinarsko-sanitarnim predpisom, 
-       
predložitev dokazil (računi v izvirniku) o že opravljenih delih oziroma
nakupu materiala ter opreme oziroma dokazil o zagotovljenem lastnem deležu
sredstev do višine predvidene podpore (do 25%). 
Višina sredstev za namene iz prvega odstavka tega člena znaša
do 25% predračunske vrednosti odobrenega programa.
4. člen
(letni program ministrstva)
Za raziskave v ribištvu, monitoring in selekcijo sladkovodnih
rib se sredstva iz proračunske postavke 2553 na podlagi letnega programa
ministrstva uporabljajo za naslednje namene: 
-       
izvajanje monitoringa ribolovnih fondov v morju, 
-       
izvajanje selekcije sladkovodnih rib, 
-       
vzpostavitev evidence ribogojnic v Republiki Sloveniji. 
Upravičenca do sredstev za namene iz prejšnjega odstavka sta:
-       
Nacionalni inštitut za biologijo v Ljubljani; 
-       
Univerza v Ljubljani, Biotehniška fakulteta – Oddelek zootehnika,
Domžale. 
Pogoji za pridobitev sredstev za namene iz prvega odstavka
tega člena: 
-       
predložitev predloga letnega programa strokovnih del, ki ga potrdi
minister. 
Višina podpore za namene iz prvega odstavka tega člena znaša
do 100% sprejetega programa strokovnih del.
5. člen
(javni razpis)
Za podporo razvoju sladkovodnega ribogojstva in predelavo rib
se sredstva iz proračunske postavke 1449 na podlagi javnega razpisa dodelijo za
naslednje namene: 
-       
podpora izgradnje novih zmogljivosti za vzrejo sladkovodnih rib za trg, 
-       
podpora izgradnje in ureditve objektov za predelavo sladkovodnih rib za
trg v skladu z veterinarsko sanitarnimi predpisi. 
Upravičenci do sredstev za namene iz prejšnjega odstavka so
fizične in pravne osebe, ki opravljajo dejavnost ribištva in imajo prebivališče
oziroma sedež v Republiki Sloveniji. 
Pogoji za pridobitev sredstev za namene iz prvega odstavka
tega člena: 
-       
predložitev programa novogradnje ali ureditve objekta (investicijski
program) in dokončnega gradbenega oziroma enotnega dovoljenja za gradnjo
objekta za vzrejo sladkovodnih rib za trg ali za predelavo sladkovodnih rib
oziroma pravnomočne odločbe o dovolitvi priglašenih del, če gre za obnovo
oziroma ureditev obstoječega objekta; 
-       
predložitev dokazila (računi v izvirniku) o že opravljenih delih oziroma
nakupu opreme do višine predvidene podpore (do 25%). 
Podrobnejši pogoji za pridobitev sredstev se določijo v
javnem razpisu za namene iz prvega odstavka tega člena. Razpisna dokumentacija
je na razpolago na ministrstvu. 
Višina podpore za namene iz prvega odstavka tega člena znaša
do 25% predračunske vrednosti predloženega investicijskega programa.
6. člen
(vloga)
Vlogo za pridobitev sredstev po tej uredbi sestavljajo:
obrazci »podatki o subjektu« in obrazci za posamezne namene, ki so sestavni del
te uredbe, ter ustrezna dokazila o izpolnjevanju pogojev iz 3., 4. in 5. člena
te uredbe. 
Vloge za pridobitev sredstev za namene iz 3. člena te uredbe
morajo upravičenci poslati do 30. 9. 2002. Vloge za pridobitev sredstev za
namene iz 4. člena te uredbe morata upravičenca poslati do 30. 4. 2002. 
Vloge se pošljejo priporočeno na Ministrstvo za kmetijstvo,
gozdarstvo in prehrano, Dunajska 56-58, Ljubljana, s pripisom »subvencijska
vloga«. Kopije vlog z vsemi dokumenti morajo upravičenci hraniti še najmanj pet
let po njihovi odobritvi.
7. člen
(komisija)
Postopek javnega razpisa za dodelitev sredstev za posamezen
namen iz 5. člena te uredbe vodi komisija, ki jo imenuje minister. 
Komisija pregleda prispele vloge in jih oceni. O pregledu in
oceni vlog sestavi komisija zapisnik, ki mora vsebovati zlasti: 
-       
kraj, dan in uro pregledovanja in ocenitve vlog, 
-       
imena članov komisije, 
-       
seznam prispelih vlog, 
-       
seznam vlog, ki so prispele prepozno, 
-       
seznam nepopolnih in neutemeljenih vlog, 
-       
seznam upravičencev do sredstev po tej uredbi in predlagane višine
sredstev, ki naj se dodelijo za posamezen namen.
8. člen
(odločanje)
O vlogah odloča minister.
9. člen
(pogodbe)
Ministrstvo z upravičenci iz 3., 4. in 5. člena te uredbe
sklene pogodbe, s katerimi se natančneje uredijo način in pogoji koriščenja
pridobljenih sredstev.
10. člen
(nadzor)
Nadzor nad izvajanjem določb te uredbe opravlja inšpektorat
Republike Slovenije za kmetijstvo, gozdarstvo, lovstvo in ribištvo. 
Upravičencu, pri katerem se ugotovi, da je za kateri koli
namen pridobitve sredstev po tej uredbi navajal neresnične podatke, se sredstev
ne dodeli oziroma je upravičenec dolžan vrniti vsa neupravičeno pridobljena in
nenamensko uporabljena sredstva skupaj s pripadajočimi zakonitimi zamudnimi
obrestmi od dneva nakazila upravičencu do dneva vračila. 
V primerih iz prejšnjega odstavka upravičenec ne more
pridobiti intervencijskih sredstev ministrstva za dobo dveh let, o čemer odloči
minister z odločbo. Ta rok prične teči z dnem dokončne odločbe kmetijskega
inšpektorja.
11. člen
Ta uredba začne veljati naslednji dan po objavi v Uradnem
listu Republike Slovenije.
Št. 323-08/2001-2
Ljubljana, dne 22. marca 2002.
Vlada Republike Slovenije
dr. Janez Drnovšek l. r. 
Predsednik

Priloga
1: Vloga za financiranje programov morskega ribištva in marikulture ter
sladkovodnega ribogojstva v letu 2002
Priloga
2: Podatki o subjektu (vlagatelju/upravičencu) 