I. SPLOŠNI OKVIR
1. UVOD
Nasilje v družini se pojavlja ne glede na socialno-ekonomski
položaj, spol, starost, etnično pripadnost ali druge osebne okoliščine
družinskih članic in članov (v nadaljnjem besedilu: članov). Po Zakonu o
preprečevanju nasilja v družini (ZPND, Uradni list RS, št. 16/08) je nasilje
vsaka uporaba fizičnega, spolnega, psihičnega ali ekonomskega nasilja enega
družinskega člana proti drugemu oziroma zanemarjanje družinskega člana. Gre za
vprašanje zlorabe družbene moči, potrebe po prevladi in nadzorovanju ene osebe
nad drugo. Tovrstni vedenjski vzorci so posledica neenakomerne porazdelitve
moči med spoloma ter med starši in otroki. Nasilje v družini je pogosto v
razmerjih, v katerih ga dovolijo ali celo jemljejo za družbeno sprejemljivo
vedenje. 
Družina kot temeljna skupnost naj bi bila varno okolje, ki
omogoča potešitev osnovnih bioloških, duševnih in socialnih potreb. Kadar ne
deluje kot varno okolje, utrpijo največjo škodo njeni najranljivejši člani, med
katere gotovo sodijo otroci. Ti nimajo razvitih obramb, s katerimi se
obvarujejo destruktivnih vplivov okolja odrasli ljudje. Prav tako otroci nimajo
socialne moči, da bi si poiskali pomoč zunaj družine ali si celo izbrali drug
dom. V podobnem položaju so velikokrat tudi najstarejši člani družin in
invalidi. Statistika dokazuje še, da so pogosteje izpostavljene nasilju v
družini ženske. K temu prispeva patriarhalno usmerjena družba, v kateri imajo
moški višji socialno-ekonomski položaj. 
Nasilje v družini zajema različne oblike: fizični (telesni)
napad, prisiljevanje v spolne odnose, spolno zlorabo, posilstvo, grožnje,
ustrahovanje, ekonomsko nasilje, opustitev dolžne skrbi oziroma zanemarjanje in
podobno. Še vedno se to nasilje velikokrat dojema izključno kot zasebna zadeva.
»Zapoved molka« oziroma pretirane lojalnosti pa je izjemno škodljiva in
neetična, ko se znotraj družine dogajajo zlorabe oziroma nasilje.
Nesprejemljivost zapovedi molka je predvsem v tem, da zahteva lojalnost žrtev,
s čimer se krog nasilja v družini oži ter onemogoča pomoč okolice in pristojnih
organov. 
Nasilje v družini je splošni družbeni problem, saj posega v
temeljne človekove pravice. Tak pogled nanj je izražen tudi v Kazenskem
zakoniku (KZ-1, Uradni list RS, št. 55/08 in 66/08-popr.), ki je začel veljati
prvega novembra 2008. V poglavju Kazniva dejanja zoper zakonsko zvezo, družino
in otroke je nasilje v družini določeno kot samostojno kaznivo dejanje. 
Mednarodno pravo človekovih pravic mora biti v celoti
preneseno v domačo zakonodajo, tako da omogoča tudi učinkovite preventivne in
kurativne ukrepe v zvezi z nasiljem v družini. Dolžnost države je med drugim,
da ozavešča, preprečuje, raziskuje, rešuje in kaznuje nasilje. Države, ki
dovoljujejo, da kršitve človekovih pravic v zasebni sferi niso obravnavane in
kaznovane, kršijo dolžnost ščititi človekove pravice, ki izhajajo iz
mednarodnega prava. 
Bistveno pri opredelitvi nasilja v družini torej je, da ena
oseba zlorablja svojo (pre)moč nad drugo, s katero je ali je bila v posebnem
duševnem razmerju. Ta njun čustveni odnos lahko izhaja iz sorodstvenih vezi ali
partnerske zveze (zakonska, zunajzakonska, istospolna skupnost). Čeprav
raziskave kažejo, da so najpogostejše žrtve nasilja v družini ženske in otroci,
se nacionalni program ne omejuje samo na njihovo varstvo, ampak zajema tudi
varstvo moških žrtev, nasilje nad starejšimi družinskimi člani ter zlorabe nad
osebami z gibalnimi, senzornimi in intelektualnimi ovirami. 
Resolucija o nacionalnem programu preprečevanja nasilja v
družini 2009–2014 (v nadaljnjem besedilu: nacionalni program) je strateški
dokument, ki določa cilje, ukrepe in ključne nosilce politik za preprečevanje
in zmanjševanje nasilja v družini v Republiki Sloveniji od leta 2009 do 2014.
Temeljna cilja tega dokumenta sta povezati ukrepe različnih resorjev in
zagotoviti učinkovite dejavnosti za zmanjšanje nasilja v družini, in sicer na
ravni njegovega prepoznavanja in preprečevanja. Konkretne naloge in dejavnosti
za doseganje ciljev in izvajanje posameznih ukrepov bodo opredeljene v
akcijskih načrtih (12. člen ZPND), ki bodo izdelani vsaki dve leti ter bodo
natančno določali časovne roke in izvedbene načine.
2. PRAVNE PODLAGE
Temeljni akt za pripravo nacionalnega programa je Ustava
Republike Slovenije (Ustava, Uradni list RS, št. 33/91-I, 42/97, 66/00, 24/03, 69/04
in 68/06). Ustava opredeljuje Republiko Slovenijo kot demokratično, pravno in
socialno državo, ki zagotavlja uživanje in uresničevanje človekovih pravic in
temeljnih svoboščin vsem, ne glede na narodnost, raso, spol, vero, politično in
drugo prepričanje, gmotno stanje, rojstvo, izobrazbo, družbeni položaj ali
katero koli drugo osebno okoliščino. Po ustavi ima vsakdo pravico do osebnega
dostojanstva in varnosti, zagotovljena je nedotakljivost človekove telesne in
duševne celovitosti, njegove zasebnosti in osebnostnih pravic. Država varuje
družino, materinstvo, očetovstvo, otroke in mladino ter ustvarja za to varstvo
potrebne razmere. Zakonska zveza temelji na enakopravnosti zakoncev. Otroci v
Republiki Sloveniji po ustavi uživajo posebno varstvo in skrb, človekove
pravice in temeljne svoboščine pa v skladu s svojo starostjo in zrelostjo. 
Neposredno pravno podlago za sprejetje nacionalnega programa
je Republika Slovenija dobila z ZPND, ki poudarja tri temeljne namene: 
1)    Opredelitev nasilja v družini – strokovnjaki z
različnih področij, ki se pri svojem delu srečujejo z žrtvami in povzročitelji
nasilja, so doslej pogrešali jasno pravno opredelitev tega pojava, ki naj bi
bila izhodišče njihovega dela. 
2)    Določitev mreže organov in organizacij, ki obravnavajo
primere nasilja v družini – jasna opredelitev pravil in postopkov, ki
zagotavljajo usklajeno delovanje organov in organizacij pri obravnavanju teh
primerov. 
3)    Določitev ukrepov za varstvo žrtev nasilja v družini
– polnoletne žrtve se same odločajo, ali bodo ukrepe uveljavljale na sodišču.
Nekateri so določeni že v drugih področnih zakonih, npr. Zakonu o pravdnem
postopku (ZPP, Uradni list RS, št. 73/07 – uradno prečiščeno besedilo, 45/08 –
ZArbit, 45/08), Zakonu o policiji (ZPol, Uradni list RS, št. 107/06 – uradno
prečiščeno besedilo in 14/07 – ZVS), KZ-1 in Zakonu o kazenskem postopku (ZKP,
Uradni list RS, št. 32/07 – uradno prečiščeno besedilo, 102/07 – ZSKZDČEU,
68/08). Ukrepi v ZPND tako le dopolnjujejo že obstoječe in jih ne nadomeščajo
ali zmanjšujejo njihovega pomena. Ta poudarek je pomemben predvsem pri varstvu
mladoletnih žrtev nasilja v družini. Varstvo ogroženih otrok, med katere sodijo
tudi mladoletne žrtve nasilja v družini, ureja Zakon o zakonski zvezi in
družinskih razmerjih (ZZZDR, Uradni list RS, št. 69/04 – uradno prečiščeno
besedilo in 101/07 – odločba US) ter je ne glede na vrsto ali vir ogrožanja
sistemsko urejeno v družinski zakonodaji. Varstvo otrok pa zahteva tudi
drugačne prijeme, saj je dolžnost države slediti otrokovim koristim ne glede na
njegovo željo ali pričakovanja. Zato se ZPND glede ukrepov za varstvo
mladoletnih žrtev sklicuje na zakonodajo, ki ureja družinska razmerja.
3. PRIMERJALNA PRAVNA PRAKSA DRŽAV ČLANIC EVROPSKE UNIJE, OZN
IN SVETA EVROPE
Nasilje kot vsesplošni problem je splošna kršitev temeljnih
človekovih pravic, med drugim: pravice do življenja, varnosti, dostojanstva,
zaščite pred telesnimi in duševnimi poškodbami, pravice do enakosti v družini
ter do najvišjega možnega standarda telesnega in duševnega zdravja. Leta 1993
je Generalna skupščina ZN sprejela Deklaracijo o odpravi nasilja nad ženskami,
prvi mednarodni instrument človekovih pravic, ki se ukvarja izključno z
vprašanjem nasilja nad ženskami. Poudarja, da to nasilje krši človekove pravice
in temeljne svoboščine žensk, ter postavlja v ospredje odgovornost vlad za
njihovo zaščito. Nasilje se dogaja v družini (nasilje v družini, spolno
pohabljanje, poškodovanje spolnih organov, kastracija) in v družbi nasploh
(posilstvo, spolni napad, spolno nadlegovanje, suženjstvo v gospodinjstvu,
prisilna prostitucija, trgovina z ženskami in otroki, seksualni turizem).
Nasilje moških nad ženskami je bilo dolgo časa »neviden pojav«, a je v
sedemdesetih in osemdesetih letih v zahodnih državah postal viden. Zlasti ustanavljanje
zatočišč, nevladnih ženskih organizacij in svetovalnic za ženske, ki želijo
sebe in otroke obvarovati pred spolnim nasiljem (posilstvom v partnerski zvezi
in zunaj nje, spolnimi zlorabami otrok), je prineslo v domove sporočilo, da je
takšno nasilje kršitev posameznikove celovitosti. Do takrat je bilo namreč
razumljeno kot zasebni socialni in ne kot temeljni družbeni problem. 
Republika Slovenija se je zavezala, da bo spoštovala Splošno
deklaracijo človekovih pravic, Konvencijo Združenih narodov o otrokovih
pravicah (KOP, Uradni list SFRJ – MP, št. 15/90; Akt o nostrifikaciji
nasledstva glede konvencij Organizacije združenih narodov in konvencij,
sprejetih v Mednarodni agenciji za atomsko energijo, Uradni list RS, št. 35/92
in MP, št. 9/92), Konvencijo ZN o odpravi vseh oblik diskriminacije žensk
(CEDAW, Uradni list SFRJ – MP, št. 11/81, Akt o nostrifikaciji nasledstva glede
konvencij Organizacije združenih narodov in konvencij, sprejetih v Mednarodni
agenciji za atomsko energijo, objavljen v Uradnem listu RS – MP, št. 9/92),
Evropsko konvencijo o varstvu človekovih pravic in temeljnih svoboščin (Uradni
list RS, št. 33/94, Uradni list RS – MP, št. 7/94), Evropsko socialno listino
(Uradni list RS, št. 24/99 in 7/99) ter Evropsko konvencijo o preprečevanju
mučenja in nečloveškega ali ponižujočega ravnanja in kaznovanja (Uradni list RS
– MP, št. 1/94). 
Evropska konvencija o varstvu človekovih pravic in temeljnih
svoboščin v 18. členu poudarja spoštovanje zasebnega in družinskega življenja,
v 16. in 17. členu Evropske socialne listine pa je posebej opredeljena pravica
družine do socialne, zakonske in ekonomske zaščite, s poudarkom na pravici
mater in otrok do socialne in ekonomske varnosti. Na Konvencijo ZN o odpravi
vseh oblik diskriminacije žensk se nanaša sklep Vlade Republike Slovenije, št.
56000-1/2008/3, z dne 24. 12. 2008, s katerim je bilo pristojnim ministrstvom
in vladnim službam naloženo, da preučijo priporočila Odbora za odpravo
diskriminacije žensk ter sprejmejo ukrepe za njihovo pravočasno in učinkovito
uresničevanje. 
Evropski parlament je januarja 2008 sprejel resolucijo
(INI/2007/2093 – Towards an European Union Strategy on the Rights of the
Child), ki na podlagi KOP predlaga državam članicam, da iz svojih medijskih
programov izključijo vse škodljive vsebine za otroke in mladino, ki spodbujajo
k nasilju, vključno s trženjem nasilnih videoiger in dostopnostjo do
pornografskih spletnih strani (posledično spolne zlorabe otrok). 
Zaščita otrok pred trpinčenjem je vključena v številne
dokumente Sveta Evrope, ki zadevajo otroke kot posebno ranljivo skupino, pa
tudi odnos do žrtev. Iz priporočil izhaja načelno soglasje, da zahteva
problematika nasilja v družini ukrepanje v državah članicah in širše, na
mednarodni ravni. Priporočilo št. R (90) 2 o družbenih ukrepih v zvezi z
nasiljem v družini vključuje splošno preprečevanje in posebne ukrepe. Na obeh
ravneh poudarja potrebo po posebni obravnavi otrok in starejših oseb zaradi
njihove večje ranljivosti in manjših možnosti dejanskega reševanja problema nasilja
v družini. Tudi v Sloveniji so strokovne razprave pogosto spregledale starejše
prebivalstvo, ki se srečuje z nasiljem, praviloma znotraj družine. Nedavno je
bila pri Svetu Evrope ustanovljena skupina strokovnjakov za uresničevanje in
nadaljevanje priporočila iz leta 2002 (Recommendation (2002) 5 of the Committee
of Ministers to Member States on the protection of women against violence), ki
obravnava vse vidike nasilja nad ženskami, vključno s spolnim. Začela se je
pripravljati Konvencija Sveta Evrope o ukrepih proti nasilju nad ženskami in v
družini. 
V državah članicah Evropske unije je razmeroma malo zakonov,
ki se ukvarjajo neposredno z nasiljem v družini. Kljub temu pa obstajajo,
čeravno ne pravno zavezujoča, tovrstna priporočila in smernice,1 ki
jih je sprejel Svet Evrope, ter resolucije, ki jih je sprejel in objavil
Evropski parlament2; ki nakazujejo, da je kriminaliziranje nasilja v
družini splošno sprejeto in potrebno, če naj posamične države članice
izpolnjujejo obveznosti do Evropske Unije. Tako je poudarjeno, da mora biti
nasilje v družini določeno in obravnavano kot kaznivo dejanje ter da mora biti
osebam z izkušnjo nasilja zagotovljena primerna pravna, finančna in psihološka
pomoč (Recommendation 1582, 2002). V splošnem je bila nasilju v družini v
Evropskem svetu posvečena še posebna pozornost, saj je bilo prvo priporočilo
št. R (85) 4 o nasilju v družini sprejeto že leta 1985 ter se nanaša na
psihološke, socialne, kriminološke in pravne vidike s tega področja. 
Svet Evrope in Organizacija združenih narodov predlagata
državam spremembe obstoječih nacionalnih zakonodaj, saj te določajo celoten
okvir obravnave nasilja v družini in pomembno vplivajo na odzivanje na nasilje.
Priporočeno je tudi, da se v državah spodbujajo policija, zdravstvo, šolstvo in
centri za socialno delo (v nadaljnjem besedilu: CSD) k oblikovanju usklajenega
akcijskega načrta, ki bo opredeljeval dejavnosti za preprečevanje nasilja v
družini in v podporo žrtvam nasilja. 
Pravna določila, ki urejajo nasilje v družini, morajo biti
čim jasnejša, usmerjena k takojšnji fizični ločitvi žrtve od povzročitelja in
morebitni odstranitvi tega iz skupnega gospodinjstva. Predstavniki policije, ki
pogosto prvi pridejo posredovat na kraj nasilja v družini, morajo dajati
natančna in jasna navodila o tovrstnih ukrepih, prav tako pa se morajo v
sodelovanju z drugimi pristojnimi organi in organizacijami izvajati nadaljnji
ukrepi, ki so usmerjeni v zaščito osebe z izkušnjo nasilja. Pomembna je tudi
uvedba nadzora izvajanja ukrepov. 
Sistemskost obravnavanja nasilja v družini je prijem,
naravnan k celovitemu pregledu pristojnosti in učinkovitemu sodelovanju
različnih institucij. Državi, ki sta poleg usklajenih zakonodajnih sprememb med
prvimi uspešno uvedli celovitejše in sistemske rešitve problematike nasilja v
družini tudi z medinstitucionalnim sodelovanjem, sta Avstrija in Nemčija. 
Akcijski načrt kot operacionalizacija nacionalnega programa
navadno določa konkretne cilje. Sprejetje tega načrta, kot nadaljevanje
nacionalnega programa, je predlagano tudi v priporočilih Evropske Unije in v
nekaterih državah so ga že sprejeli (Finska, Španija, Norveška, Belgija, Velika
Britanija). Največkrat se oblikuje s sodelovanjem nevladnih organizacij in
dopolnjuje zakonodajo, ki se nanaša na nasilje v družini. V Belgiji kot primeru
dobre prakse s tega področja je preprečevanje nasilja v družini nacionalna
prednostna naloga – v svoj akcijski načrt (2001) so sprejeli različne ukrepe za
preprečevanje, kaznovanje in podporo žrtvam ter ukrepe, ki se nanašajo na
nasilne osebe. 
Eden večjih problemov v razviti družbi je nedosledno
izvajanje veljavnih zakonov ali priporočil oziroma velik razkorak med zakoni in
njihovim izvajanjem. Poleg samih sprememb zakonodaje je državam v velik izziv
prav zagotavljanje njenega učinkovitega izvajanja. Kot dober ukrep v tem
pogledu se je izkazala ustanovitev posebnega organa, v Avstriji npr.
intervencijskih centrov za preprečevanje nasilja v družini. Ti dajejo žrtvam
nasilja v družini pomoč in podporo ter povezujejo vse vključene stranke – policijo,
sodstvo, organizacije za mladostnike, zavetišča za ženske idr. Intervencijski
center kot nevladna organizacija tesno sodeluje z državnimi organi (predvsem s
policijo), ki zagotavljajo pomoč osebam z izkušnjo nasilja, in tako pripomore k
izvajanju ukrepov, ki se nanašajo na pravice žrtev nasilja. Druga funkcija, ki
jo ti centri opravljajo, je pomoč in podpora žrtvam med samim sodnim procesom. 
Po vzoru Norveške, ki je leta 2000 vzpostavila akcijski
program za preprečevanje nasilja v družini, bi bilo v Sloveniji smiselno
ustanoviti intermediarno skupino, ki bi poskrbela za spremembe na tem področju.
Norveška skupina, ki vključuje tudi predstavnike ministrstev, usklajuje splošne
akcije za preprečevanje nasilja v družini in številne iz akcijskega programa.
Ena od njih je bila uvedba delovne skupine, katere cilj so tudi nekatere
spremembe v zakonodaji. Nekoliko več pozornosti je namenjeno izobraževanju
strokovnih delavcev, ki se ukvarjajo z nasiljem v družini, in delu s
povzročitelji nasilja. 
Podobno funkcijo ima irski Nacionalni odbor za preprečevanje
nasilja nad ženskami, ki je bil ustanovljen leta 1997. V njegovem okviru
poskušajo vzpostavljati, razvijati in izvajati medijske kampanje na regionalnih
in lokalnih ravneh ter znotraj regionalnih in lokalnih struktur. Predvsem
ženske spodbujajo, da se odločajo za iskanje pomoči ter prijavljajo nasilje in
njegove povzročitelje. Odbor ima tudi usklajevalno in svetovalno vlogo pri
razdelitvi sredstev ter vodi razvoj različnih politik in deluje na tem področju.
4. OCENA STANJA
Nasilje v družini se dogaja v zasebnih prostorih, zaradi
česar laže ostaja skrito in ga je teže prepoznati kakor nasilje, ki poteka na
javnih krajih. Na različne oblike nasilja v družini strokovne službe zato
praviloma naletijo šele, ko traja dalj časa in se nemalokrat pokaže v usodnih
posledicah. 
Najpogostejše težave pri ugotavljanju obsega in vrst nasilja
v družini so: 
-       
premajhna družbena občutljivost za to nasilje; 
-       
nedoslednost prijavljanja nasilnih dejanj (zaradi sramu, strahu, samoobtoževanja,
slabe dostopnosti do služb in strahu pred odzivom), zaradi česar jih veliko ni
zaznanih in ni kaznovanih; 
-       
neusklajeno delovanje pristojnih služb in neustrezna povezanost njihovih
evidenc; 
-       
prepočasno odzivanje pristojnih služb v posameznih primerih; 
-       
starejši se še zlasti bojijo in sramujejo prijaviti in priznati
pristojnim organom, da so žrtve nasilja v lastni družini, saj so fizično
odvisni od povzročiteljev zaradi zadovoljevanja telesnih potreb; 
-       
neusklajenost pristojnih organov v prizadevanju za večjo ozaveščenost in
občutljivost glede nasilja v družini; 
-       
nezadostna programska ponudba glede na potrebe uporabnikov; 
-       
neenakomerna pokritost slovenskega prostora s programi pomoči osebam z
izkušnjo nasilja v družini in s programi za povzročitelje nasilja; 
-       
neučinkovita porazdelitev sredstev na nacionalni in lokalni ravni za
celostno financiranje programov za osebe z izkušnjo nasilja v družini. 
Na nacionalni ravni so žrtvam na voljo različne oblike pomoči
(CSD, nevladne organizacije, telefoni, internet), vendar je njihova dostopnost
(zlasti programov nevladnih organizacij) po območjih razporejena neenakomerno.
Vprašanje dostopnosti ustreznih programov pomoči je pomembno zlasti za: 
-       
invalide: dvomijo, da jim bodo drugi verjeli (bržkone zato, ker po splošnem
prepričanju nihče ne bi izvajal nasilja nad invalidno osebo), lahko imajo
težave s komuniciranjem ali s fizičnim dostopom do služb, ki bi jim lahko
pomagale, odvisni so od pomoči drugih družinskih članov; 
-       
prebivalce kmetijskih predelov: težave z dostopom do pristojnih služb
zaradi geografske izoliranosti (problem mobilnosti in nadzor s strani
povzročitelja nasilja); 
-       
socialno ogrožene: slabši dostop do služb zaradi pomanjkanja denarja; 
-       
priseljence in begunce (ki so lahko žrtev moških iz lastne ali
gostiteljske skupnosti oziroma oboroženih moških): zaradi omejenega znanja
jezika, kulture in razpoložljivih služb; 
-       
osebe, katerih status bivanja je vezan na partnerjevega.
4.1. Uradne statistike
4.1.1. Policija
Edini organ v Sloveniji, ki je do sprejetja ZPND zbiral
uradne statistike na tem področju, je bilo Ministrstvo za notranje zadeve –
Policija. Ukrepanje policistov pri posredovanju zaradi nasilja je kompleksno.
Prvič zato, ker družina v vseh svojih oblikah pripada zasebni in hkrati javni
sferi. Državni poseg mora zato spoštovati pravico do zasebnega življenja.
Drugič, ker je nasilje v družini trdno zakoreninjeno v tradicijah patriarhalne
slovenske skupnosti. 
Policija, ki je navadno prva poklicana k posredovanju, mora
žrtev nasilja v družini zaščititi pred neposredno ogroženostjo in jo seznaniti
z možnimi oblikami pomoči. Zpol v 39. a členu daje policiji možnost, da
povzročitelju prepove približevanje določenemu kraju ali osebi. Ta ukrep lahko
izreče ob utemeljenem sumu, da je storil kaznivo dejanje ali prekršek z
elementi nasilja, ali če je bil zaloten pri tem kaznivem dejanju ali prekršku
ali če obstajajo razlogi za sum, da bo ogrozil življenje, osebno varnost ali
svobodo druge osebe, s katero je ali je bil v bližnjem razmerju. Takšno
policijsko dejanje ima tudi simbolični pomen, saj kaže na težo nasilnega
dejanja in poudarja povzročiteljevo odgovornost. Pomembno je zagotoviti trajno
spremembo vedenja nasilneža, pomagati žrtvi (z otroki) z izkušnjo nasilja, da
predela travmatično izkušnjo in zagotoviti, da celotna družba dojame nasilje
kot nesprejemljivo obliko vedenja. 
Od leta 1999 policija pri vsakem zaznanem kaznivem dejanju
opredeli tudi razmerje med povzročiteljem in žrtvijo nasilja. Tako je zaznala
1502 kaznivi dejanji nasilja v družini v letu 2000, 1952 v letu 2001, 2224 v
letu 2002, 2837 v letu 2003, 2607 v letu 2004, 3009 v letu 2005, 2999 v letu
2006 in 4329 v letu 2007. Iz podatkov je razvidno, da število zabeleženih
oziroma prijavljenih tovrstnih kaznivih dejanj strmo narašča. Razlog je najbrž
večja ozaveščenost in pozornost javnosti, ne pa več nasilja v družini. V
zadnjem obdobju se namreč veliko govori o nasilju, poudarja se nedopustnost
takšnih dejanj, organizirane so številne konference in mediji o tem izčrpno
poročajo. V skladu z naraščanjem števila kaznivih dejanj nasilja v družini
narašča tudi število osumljencev in žrtev (preglednica 1). 
Preglednica 1: Število
osumljencev in žrtev kaznivih dejanj nasilja v družini v obdobju 2000–2007


Leto

Štev.
  osumljencev

Štev. žrtev


2000

1199

1392


2001

1447

1670


2002

1656

1974


2003

1878

2251


2004

1941

2284


2005

2110

2413


2006

2103

2450


2007

2289

2714


4.1.2. Statistika centrov za socialno delo (CSD)
CSD, katerih javno pooblastilo in naloge izhajajo iz Zakona o
socialnem varstvu (ZSV, Uradni list RS, št. 3/07 – uradno prečiščeno besedilo,
23/07 – popr. in 41/07 – popr.) so z ZPND dobili dodatno nalogo, da na zakonski
podlagi zbirajo podatke, ki jih potrebujejo za obdelavo osebnih podatkov in
zbiranje po zakonu, ki ureja socialno varstvo. Za pripravo nacionalnega
programa je pomembna tudi statistika CSD. Iz nje je razvidno število vodenih
obravnav otrok v letu 2007, prve socialne pomoči, stanje v varnih hišah,
materinskih domovih ter kriznih centrih za otroke in mladostnike. 
V letu 2007 so CSD obravnavali 4012 otrok z izkušnjo nasilja
v celotni Sloveniji: 1316 zaradi suma o neustreznem ravnanju, 1098 zaradi
zanemarjanja, 814 je bilo med njimi žrtev psihičnega in 369 žrtev telesnega
nasilja, 266 otrok so obravnavali zaradi prijave suma kaznivega dejanja in 149,
ker so bili žrtve spolne zlorabe. Podrobni podatki po regijah so prikazani v
preglednici 2. 
Preglednica 2: Pregled podatkov CSD o primerih
nasilja – vodene obravnave otrok v letu 2007

V Sloveniji imamo 24 varnih hiš za ženske in materinskih
domov, v katerih je skupaj na voljo približno 110 sob in 330 ležišč, treba pa
je poudariti, da materinski domovi v osnovi niso namenjeni reševanju
problematike nasilja v družini. Poleg naštetih programov (preglednici 3 in 4) v
okviru preprečevanja nasilja delujejo še nekateri, ki vključujejo psihosocialno
pomoč posameznikom in družinam. Vsi se financirajo iz programov socialnega
varstva. Resolucija o nacionalnem programu socialnega varstva v obdobju
2006–2010 (Uradni list RS, št. 39/06) predvideva do leta 2010 širitev mreže po
vseh statističnih regijah do okvirno 350 mest. 
V preglednici 3 so na voljo podatki o številu uporabnic
oziroma uporabnikov materinskih domov. Ti kažejo, da se je zasedenost v
decembru 2008 glede na december 2007 povečala za 30 %. 
Preglednica 3: Število uporabnic oziroma
uporabnikov materinskih domov (MD) v Sloveniji

Preglednica 4: Število uporabnic oziroma
uporabnikov varnih hiš (VH) v Sloveniji

V preglednici 4 so podatki o številu uporabnic oziroma
uporabnikov varnih hiš v Sloveniji. Razlika v zasedenosti varnih hiš je v
decembru 2007 in decembru 2008 manjša kakor pri materinskih domovih, saj se je
zasedenost v varnih hišah povečala le za 1,6 %. 
Pri programih materinskih domov in zavetišč za ženske se kot
merilo upošteva število uporabnikov, raznovrstnost dejavnosti posameznega
izvajalca in nujni materialni stroški, potrebni za izvajanje programa. Pri materinskih
domovih in pri zavetiščih za ženske se pri dodeljevanju sredstev upoštevata
tudi prostorska zmogljivost in specifičnost programa (npr. delovanje na več
lokacijah, zagotavljanje dežurstva pri kriznih namestitvah). 
V Sloveniji imamo sedem kriznih centrov za mladostnike, in
sicer v Celju, Krškem, Lj. Bežigradu, Mariboru, Murski Soboti, Radovljici in
Slovenj Gradcu, ter enega za otroke do starosti šest let v Grosupljem, ki
deluje od prvega septembra 2007. Preglednica 6 prikazuje, da so prvo socialno pomoč
v letu 2008 skupno ponudili 1228 otrokom in mladostnikom, 420 otrok in
mladostnikov pa je v letu 2008 prebivalo v kriznem centru za mladostnike.
Skupno število vseh prenočitev v letu 2008 je bilo 5912, povprečna dolžina
bivanja v kriznem centru za mladostnike je bila 14,47 dneva; po visokem številu
povprečnih dni bivanja otroka izstopa Krizni center za mladostnike v Murski
Soboti. 
Glede na statistične podatke iz leta 2007 (preglednica 5) se
je število uporabnikov prve socialne pomoči v letu 2008 povečalo za več od
polovice, in sicer za 60,02 %, naraslo je tudi število vseh prenočitev v
kriznem centru za mladostnike (za 14 %) in povprečno število dni bivanja otroka
(za 27 %). Število otrok in mladostnikov, ki so prebivali v kriznem centru za
mladostnike, se je od leta 2007 do 2008 sicer zmanjšalo, vendar le za 1,90 %. 
Preglednica 5: Statistika uporabnikov kriznih
centrov za mladostnike (KCM) v letu 2007
Preglednica 6: Statistika uporabnikov kriznih
centrov za mladostnike (KCM) v letu 2008
Glede podatkov o kriznih centrih za mladostnike je treba poudariti,
da so zajeti vsi uporabniki, ki se zatečejo v krizni center za mladostnike za
kratkotrajno namestitev, čeprav ni vedno vzrok nasilje, temveč tudi vzgojne
težave in primeri, ko otroci ostanejo brez staršev – za prehodno obdobje pred
namestitvijo v rejniško družino ali zavod.
4.1.3. Sodelovanje med resorji pri dodatnih dejavnostih
Za preprečevanje nasilja, zagotavljanje učinkovitejše pomoči
v primerih nasilja nad otroki in uspešno ozaveščanje o tej problematiki je bil
v partnerstvu med ministrstvoma za delo, družino in socialne zadeve ter za
šolstvo in šport marca 2006 prvič izveden skupen projekt z naslovom »Odrasli
smo tu, da ti pomagamo« za vse osnovnošolce v Sloveniji. 
Kot del projekta so vsi osnovnošolci prejeli informativno
zloženko s ključnimi informacijami o tem, katere oblike nasilja obstajajo, v
njej so navedeni stiki za svetovanje in pomoč ter ključno sporočilo, da naj se
ob morebitnem nasilju obrnejo na odraslo osebo, ki ji zaupajo, da jim bo
pomagala iz tega položaja. Poleg tega je bila ena razredna ura posvečena
izključno osvetlitvi problematike nasilja, vzrokov in posledic nasilnih odnosov
ter oblikam pomoči. Tako so učenci dobili informacije o svojih temeljnih
pravicah in o spoštovanju pravic drugih, znanje, kako prepoznati nasilje in kako
ravnati, če doživljajo, opazujejo ali izvajajo nasilje, ter informacije, na
koga se obrniti po pomoč ob morebitnem nasilju, bodisi da se dogaja v šoli
bodisi na igrišču ali doma. 
Pomembno je, da otrokom in mladostnikom država zagotovi
različne, njim poznane in dostopne možnosti, da o svojih težavah in stiskah
obvestijo odrasle, ki jim lahko in so jim dolžni pomagati. Zato je Ministrstvo
za delo, družino in socialne zadeve v okviru projekta z naslovom »Odrasli smo
tu, da ti pomagamo« sprejelo tudi odločitev, da odpre in financira brezplačno
anonimno modro številko (080 1552) – telefon Petra Klepca, na katero lahko
otroci in mladostniki pokličejo ob morebitnem nasilju. S to možnostjo so bili
seznanjeni tudi v omenjeni zloženki in razredni uri. Poleg dostopnosti takšna
oblika pomoči otroku ali mladostniku omogoča, da ostane anonimen, kar povečuje
občutek varnosti. Čeprav ne gre za osebni stik, se vzpostavi neposreden dialog
z usposobljenim strokovnjakom, ki usmerja pogovor in spodbuja otroka ali
mladostnika k iskanju možnih rešitev. Pri tem ima ta možnost soodločati pri
načrtovanju pomoči, kar pomembno prispeva k njegovi dejavni vlogi pri iskanju
izhoda iz nastalega položaja. 
Ker so krizni centri za mlade namenjeni otrokom in
mladostnikom, ki se iz različnih razlogov (zlasti nevzdržnih razmer v družini,
pogosto povezanih z nasiljem in zlorabo) znajdejo v stiski, ter so jim dostopni
24 ur na dan, je telefonski klic urejen s preusmerjanjem z omenjene brezplačne
modre številke na najbližjega od sedmih kriznih centrov za mlade. Prednost
vključevanja teh centrov v takšno obliko pomoči je tudi, da otrokom in
mladostnikom poleg strokovne podpore in svetovanja po potrebi lahko ponudijo
takojšnjo varno namestitev.
4.2. Nevladne organizacije
Od konca 80. let so se z nasiljem nad ženskami in otroki kot
najpogostejšimi žrtvami nasilja v družini in žrtvami nasilja nasploh ukvarjale
predvsem nevladne organizacije ter so zanje prve razvile posebne strokovne
oblike pomoči. Nasilje v družini vse do sredine 90. let ni bila klasična tema
socialnovarstvenih institucij. Država je začela financirati te programe prek
rednih javnih razpisov socialnega varstva in jih danes financira v obsegu,
predvidenem z Resolucijo o nacionalnem programu socialnega varstva 2006–2010. V
mreži pomoči žrtvam nasilja delujejo različni programi: materinski domovi (ki
prvotno niso namenjeni tem žrtvam), varne hiše, zatočišča in krizni centri za
žrtve nasilja. Država sofinancira deset materinskih domov, 13 varnih hiš in tri
krizne centre. Za žrtve nasilja se izvaja več programov psihosocialne pomoči in
krizni telefoni, za storilce nasilnih dejanj pa poseben program svetovanja. 
Prihodnji razpisi bodo usmerjeni v spodbujanje novih oblik
pomoči za žrtve nasilja s posebnimi potrebami in programov za delo s povzročitelji
nasilja. Naslednja socialnovarstvena resolucija bo sledila nadaljnjemu razvoju
mreže nevladnih organizacij za potrebe preprečevanja nasilja v družini.
4.3. Raziskave
V zvezi z nasiljem v družini so bile opravljene redke
raziskave nekaterih tipov nasilja, ki so geografsko, časovno, vsebinsko ali
disciplinarno omejene. Edino obsežnejšo empirično tako raziskavo sta po
naročilu Ministrstva za delo, družino in socialne zadeve v letu 2005 izvedla
Znanstveno-raziskovalno središče Koper Univerze na Primorskem in Fakulteta za
družbene vede Univerze v Ljubljani. V okviru projekta »Analiza družinskega
nasilja v Sloveniji – predlogi preventive in ukrepov« sta pripravila in izvedla
javnomnenjsko raziskavo »Nasilje v družinah« na reprezentativnem vzorcu polnoletnih
prebivalcev Republike Slovenije. Velikost končnega (anketiranega vzorca) je
bila 1006 anketirancev. Fakulteta za družbene vede pa je opravila analizo
medijske predstavitve nasilja v družini. Z namenom ugotoviti kakšne so potrebe
žrtev nasilja, kakšne so vrste nasilja, kakšen je prag nasilja, kdo so posebej
ranljive skupine, kakšna je pogostost nasilja, oceniti ustreznost in
učinkovitost odzivnosti pristojnih institucij ter posledično vzpostavitev
sistema zbiranja podatkov sta Urad za enake možnosti in Policija sofinancerja
projekta Pojavnost nasilja in odzivnost na nasilje v zasebni sferi in v
partnerskih odnosih v okviru Ciljno-raziskovalnega programa, ki se je začel
izvajati leta 2008 in se bo zaključil leta 2011.
4.3.1. Nasilje v družini
Strokovnjaki Znanstveno-raziskovalnega središče Koper
Univerze na Primorskem so oblikovali anketni vprašalnik, sestavljen iz osmih
vsebinskih sklopov in 67 vprašanj. 
Na vprašanje, ali ste osebno doživeli nasilje v družini, je
odgovorilo pritrdilno 23,7 % anketiranih, nikalno pa 76,3 %. Med tistimi, ki so
osebno doživeli izkušnjo nasilja v družini, je 73 % vprašanih izjavilo, da se
je to zgodilo v družini, v kateri so odraščali, 38,6 % pa, da v družini, v
kateri so živeli kot odrasli (nekaj jih ima torej izkušnjo nasilja iz otroštva
in nekaj iz partnerskega odnosa). Statistično značilne razlike v odgovorih
glede na spol anketiranih nakazujejo, da je bilo med tistimi, ki so osebno
doživeli nasilje v družini, v kateri so živeli kot odrasli, bistveno več žensk
(71,4 %; moških 28,6 %). 
Med anketiranci je 33,1 % takih, ki poznajo vsaj eno družino,
v kateri je klofuta otrokom običajno kaznovanje; 56,1 % jih pozna vsaj eno
družino, v kateri je vsakdanji način komunikacije kričanje na otroka; 22,4 %
jih pozna vsaj eno družino, v kateri se izvaja vsaj ena izmed oblik nasilja nad
ženo, in 7,5 % jih pozna vsaj eno družino, v kateri se nasilje izvaja nad
možem. Velika večina anketirancev (86,4 %) pa ne pozna niti ene družine, v
kateri bi se izvajalo nasilje nad starejšimi. 
Preglednica 7: Stališča o nasilnosti posameznih
dejanj
Po mnenju anketirancev so najpogostejše žrtve nasilja ženske
(77,9 %) in otroci (71,4 %), redkeje pa starejši (24,5 %), starši (19,4 %) in
moški (2,6 %). Na prvo mesto po pogostosti so anketiranci postavili fizično
nasilje, na drugo psihično, na tretje spolno in na četrto ekonomsko nasilje.
Vprašani so se v raziskavi tudi izrekali, ali gre pri posameznih dejanjih za
nasilje ali ne. Odgovori so predstavljeni v preglednici 7. 
Ugotavljalo se je še, kdaj bi anketiranci zagotovo poklicali
policijo: 55,7 % bi jih to storilo, če bi njihov sosed pretepal otroka, 48,5 %,
če bi vedeli za izvajanje duševnega nasilja nad otrokom, 40,7 %, če bi vedeli
za fizično nasilje nad možem ali ženo, 70,6 % pa ob fizičnem nasilju nad
starejšo osebo. Po mnenju anketirancev so pri ozaveščanju družbe o resnosti
problematike nasilja v družini zelo pomembni mediji, saj jih kar 87,7 %
odgovarja, da informacije o tem pridobivajo iz medijev. 58,5 % anketirancev
meni, da imajo mediji pri obveščanju javnosti o nasilju v družini pozitivno
vlogo, saj razkrivajo probleme, ki bi sicer ostali zamolčani, in povzročitelje
nasilja. Po prepričanju nekaterih javna obravnava primerov hitreje privede do
kaznovanja povzročiteljev nasilja. 13,4 % anketirancev pa meni, da imajo mediji
pri teh temah negativno vlogo, saj pretiravajo, pišejo senzacionalistično, da
bi pritegnili občinstvo in dvignili naklado oziroma gledanost. Dobra tretjina
(39 %) odgovorov razkriva mnenje, da mediji dovolj upoštevajo pravico varovanja
osebnih podatkov žrtve, tretjina pa se jih s tem ne strinja (29,3 %). 
V raziskavi so preverjali tudi, kako učinkoviti se zdijo
anketirancem načini izvedbe preventivnih akcij. Daleč najučinkovitejša se jim
zdi uvedba strožjih kazni za povzročitelje (81,1 % vprašanih), najmanj
učinkoviti pa so po njihovem mnenju: razdeljevanje biltenov in letakov,
veleplakati, radijski oglasi in spletno oglaševanje. Večina jih je seznanjena z
obstojem anonimnega telefona (97,9 %), društev za pomoč žrtvam nasilja v družini
(94,8 %), vendar pa je zelo malo takih, ki poznajo koga, za katerega vedo, da
je poklical po anonimnem telefonu (9,7 %) ali poiskal pomoč pri katerem od
društev (9,2 %). Če bi anketiranci postali žrtve nasilja v družini, bi se
najprej obrnili na svoje prijatelje (39,1 %), policijo (36,7 %), drugega
družinskega člana (30,8 %), CSD ali svetovalno službo (26,5 %), anonimni
telefon (22,2 %), osebnega zdravnika ali specialista (13,8 %). 
Anketiranci, ki ne odobravajo razveze zakonske skupnosti,
kažejo večjo stopnjo dopuščanja posameznih nasilnih ravnanj, kakršna so
klofuta, pregledovanje žepov, besedno poniževanje, odpiranje pisem, kontrola
nad finančnimi sredstvi partnerja oziroma partnerke in siljenje v spolni odnos,
ter so bolj nagnjeni k viktimizaciji žrtev (ženska, ki jo mož udari, si je
včasih tudi sama kriva), opravičevanju oziroma upravičevanju nasilja (udarec iz
ljubosumja pomeni resnično ljubezen) in relativiziranju nasilnih dejanj
(prepovedovanje stikov z drugimi osebami ni nasilno dejanje). 
Tisti, ki menijo, da bi moral imeti glavno besedo v družini
zgolj mož, izražajo v anketi višjo stopnjo dopuščanja posameznih nasilnih
dejanj. Hkrati se v odgovorih nakazujejo razlike med tistimi, ki so verni in
redno obiskujejo verske obrede, tistimi, ki so verni in ne obiskujejo verskih
obredov, ter tistimi, ki niso verni; prvi izražajo višjo stopnjo dopuščanja
posameznih nasilnih dejanj, predvsem onih, pri katerih ne gre za neposredno
fizično, temveč za psihično nasilje ali poseganje v zasebnost (npr. pregledovanje
žepov, odpiranje pisem, kontrola nad finančnimi sredstvi, ustrahovanje). 
Anketiranci, ki se strinjajo z izjavo, da je skrb za dom bolj
žensko opravilo, izražajo višjo stopnjo strpnosti do posameznih nasilnih
ravnanj v primerjavi s tistimi, ki se z izjavo ne strinjajo (npr. besedno
poniževanje posameznika je nasilno dejanje za 78,7 % tistih, ki se z izjavo
strinjajo, in za 92 % tistih, ki se z izjavo ne strinjajo; siljenje v spolni
odnos je nasilno dejanje za 85 % tistih, ki se z izjavo strinjajo, in za 96,8 %
tistih, ki se z izjavo ne strinjajo).
4.3.2. Medijska predstavitev nasilja v družini
Strokovnjaki Centra za raziskovanje družbenega komuniciranja
na Fakulteti za družbene vede Univerze v Ljubljani so izdelali poročilo, v
katerem so analizirali pojavnost nasilja družini v slovenskih medijih med
letoma 1985 in 2006. V poročilu navajajo te ugotovitve: 
-       
število člankov o nasilju v družini se je od leta 1985 do leta 2005
povečalo skoraj za trikrat; 
-       
tri četrtine zgodb v tiskanih medijih je objavljenih na straneh kronike
ali podobnih rubrik, o nasilju pa se največkrat poroča kot o dogodku (npr.
umor, pretep, posilstvo) in le izjemoma kot o pomembnem družbenem problemu s
širšim ozadjem. S tem mediji sicer prispevajo k večji ozaveščenosti o nasilju v
družini, a ne omogočajo oziroma celo zavirajo kritiko in razmišljanje o vzrokih
zanj; 
-       
spolno nasilje je v vseh analiziranih obdobjih v medijih predstavljeno
izrazito premalo. Prav tako je v javnih občilih malo strokovnih člankov o tej
problematiki; 
-       
posamezne zgodbe z jezikovnimi sredstvi pogosto legitimirajo nasilno
dejanje (večinoma moškega) povzročitelja ali pa se namesto s povzročiteljem
bolj ukvarjajo z vprašanjem krivde ali nekrivde pri (večinoma ženski) žrtvi, s
čimer ustvarjajo vtis, da bi ta tako ali drugače lahko vplivala na nasilništvo,
medtem ko samo nasilno dejanje in vzroki zanj niso ustrezno analizirani; 
-       
anketa, opravljena med novinarkami in novinarji, potrjuje ugotovitve,
pridobljene z analizo člankov, saj so ob siceršnji nizki podpori najočitnejšim
mitom dosegle precej višje vrednosti od povprečja trditve, da nasilje
povzročata alkohol in droge, da je povezano s slabim ekonomskim položajem v
družini, da bi se za prenehanje nasilja morali spremeniti vsi družinski člani
(ne le povzročitelj nasilja) in da ženska nosi del krivde, ker partnerja
preprosto ne zapusti, kar zelo pogosto odseva tudi v člankih o nasilju v
družini. 
Strokovnjaki navajajo nekaj pomembnih smernic za to področje.
Pri poročanju medijev o nasilnem dogodku bi bilo treba spremeniti prakso, da ga
prevečkrat povezujejo z zunanjimi vzroki in ne s povzročiteljem nasilja v
družini. Prav zaradi dokazano močnega medijskega vpliva na oblikovanje
vedenjskih vzorcev, oblikovanje spolnih vlog in posledično stereotipnega
vedenja bi bilo treba zlasti televizijske hiše spodbujati k ponazarjanju
pozitivnih družbenih vrednot. V televizijski produkciji za otroke (risanke,
otroški filmi) se nasilje ne bi smelo prikazovati. Ozaveščanje širše javnosti o
problemu nasilja v družini povečuje posameznikovo občutljivost do tega pojava.
Poseben napor širše javne razprave je treba usmeriti v ranljive družbene
skupine ter jih ustrezno opremiti in informirati.
5. STRATEGIJA POLITIKE PROTI NASILJU V DRUŽINI
5.1. Osnovna načela in izhodišča za delovanje proti nasilju v
družini
Nacionalni program je dokument, ki pokriva široko
problematiko nasilja v družini. Posebno pozornost namenja nasilju nad
skupinami, ki so mu še zlasti izpostavljene: otroci, ženske, starejši, invalidi
in osebe, ki zaradi posebnih okoliščin niso sposobne skrbeti zase. Dokument
upošteva posebne potrebe žrtev in njihove osebne okoliščine. Osnovna načela in
izhodišča za delovanje proti nasilju v družini, ki jih s tem dokumentom
sprejema Državni zbor Republike Slovenije, so: 
-       
nasilje nad drugo osebo je kršenje temeljnih človekovih pravic ter mora
biti obravnavano in ustrezno sankcionirano, saj ne obstaja sprejemljiva ali
dopustna meja nasilja; 
-       
nasilje v družini je družbeni problem, ki temelji na neenaki
porazdelitvi družbene moči med spoloma, med šibkejšimi in močnejšimi; 
-       
država bo pri obravnavanju nasilja v družini, ki ga povzročajo večinoma
zakonski, zunajzakonski ali nekdanji partnerji in starši oziroma skrbniki,
upoštevala, da je zaradi posebnih odnosov med družinskimi člani (ljubezen,
zaupanje, odvisnost …) in zlorabe teh okoliščin s strani storilca treba
obravnavati to nasilje z enako strogostjo kakor tisto, ki ga storijo neznane
osebe; 
-       
država bo sprejemala ukrepe za preprečevanje nasilja (due diligence ali
obvezna skrb države) in zagotovila sistemsko zaščito za žrtve, ne glede na
povzročitelja nasilnega dejanja. 
Država si bo prizadevala za pripravljanje in načrtovanje,
odločanje, izvajanje in za ovrednotenje nacionalnih politik proti nasilju v
družini in nasilju v družbi nasploh, ki bodo temeljile na: 
-       
najvišji možni zaščiti in varnosti za žrtve nasilja; 
-       
krepitvi moči žrtev nasilja in preprečevanju sekundarne viktimizacije; 
-       
zagotavljanju dostopa do informacij ter hitre, kakovostne pomoči in
podpore; 
-       
obveščanju in ozaveščanju vseh državljanov o njihovih pravicah s
posebnim poudarkom na ranljivih družinskih članicah in članih (v nadaljnjem
besedilu: družinski člani); 
-       
vzpostavitvi kazenskega in civilnega prava, ki bo polno upoštevalo
pravice in dostojanstvo žrtev ter bo dolgoročno prispevalo k rehabilitaciji
žrtev oziroma njihovih družinskih članov; 
-       
zagotavljanju posebnega usposabljanja za strokovne delavce, ki se
ukvarjajo z nasiljem v družini, s posebnim poudarkom na strokovnih delavcih na
CSD, policiji, tožilstvih, v sodstvu, šolstvu ter zdravstvu in vzgoji; 
-       
ozaveščanju javnosti ter izobraževanju otrok, mladine in odraslih; 
-       
preventivi za vse družbene skupine; 
-       
usklajeno vodenem in žrtvam prijaznem postopku reševanja problematike
nasilja v družini. 
Država mora s svojimi institucijami (predvsem CSD in drugimi
socialnovarstvenimi zavodi, državnimi uradi, policijo, sodišči in tožilstvom,
vrtci, šolami, vzgojno-izobraževalnimi zavodi, zavodi za prestajanje zaporne
kazni, prevzgojnimi domovi in zdravstvenimi zavodi) in zaposlenimi delovati
preventivno in kurativno ter narediti vse, da nasilja sploh ni. Če pa so
kršitve, mora zagotoviti, da se obravnavajo po predpisanih postopkih. Država bo
tudi v prihodnje s sofinanciranjem spodbujala razvoj programov nevladnih
organizacij za preprečevanje nasilja v družini.
5.2. Namen nacionalnega programa
Temeljni namen nacionalnega programa je usmeriti prizadevanje
državnih institucij in civilne družbe v ustvarjanje pogojev in okoliščin, ki
bodo prebivalkam in prebivalcem Republike Slovenije (v nadaljnjem besedilu:
prebivalci) omogočili življenje v varnem okolju, s tem pa kakovostno in
učinkovito individualno in družinsko življenje. Dokument poudarja pomen
načrtnega in usklajenega izvajanja programov za zmanjševanje nasilja v družini
za žrtve in tudi za povzročitelje nasilja. Dobro organizirano delovanje glede
na pristojnosti posameznih državnih institucij in civilne družbe, ki lahko
kakor koli prispevajo k zmanjševanju nasilja v družini, bo nedvomno prispevalo
tudi k pogostejšemu prijavljanju nasilnih dejanj. 
Eden od pomembnih ciljev nacionalnega programa je dvig
splošne občutljivosti za problematiko nasilja, še posebno če so temu
izpostavljeni otroci znotraj družine. Prizadevanje organov in organizacij se
mora nadgrajevati z ozaveščanjem, da smo vsi soodgovorni za družbo, v kateri
živimo, ter da dajemo vso možno pomoč otrokom in odraslim, ki želijo izstopiti
iz kroga nasilja. 
Cilji so: 
1.     
zmanjšati nasilje v družini in širši družbi nasploh; 
2.     
povečati občutljivost za problematiko nasilja v družini; 
3.     
zagotoviti usklajeno delovanje pristojnih organov in organizacij; 
4.     
spodbujati raznovrstnost, enakomerno dostopnost, razvoj in kakovostno
izvajanje programov za pomoč žrtvam; 
5.     
spodbujati raznovrstnost, enakomerno dostopnost, razvoj in kakovostno
izvajanje programov dela s povzročitelji nasilja; 
6.     
zagotoviti sistematično ozaveščanje otrok, mladine in odraslih o
njihovih temeljnih človekovih pravicah in dolžnostih ter vzgajanje za življenje
v družbi brez nasilja, za sožitje med generacijami in spoštovanje vseh ljudi; 
7.     
spodbujati ozaveščanje zlasti tistih, ki so izpostavljeni nasilju v
družini, o možnih oblikah pomoči in zagotavljati njihovo dostopnost po vsej
državi; 
8.     
zagotavljati redne vire financiranja programov pomoči.
II. OPREDELITEV PROBLEMOV, VZROKOV IN REŠITEV GLEDE NASILJA V
DRUŽINI
1. UVOD
Nasilno vedenje povzroča veliko škodo ne le posameznikom, ki
se z njim srečujejo, temveč tudi širši družbi, saj spodjeda temeljne človekove
vrednote in pušča dolgotrajne posledice – psihične, socialne in ekonomske,
hkrati pa znižuje kakovost življenja. S sprejetjem ZPND je problematika nasilja
v družini postala še prepoznavnejši problem družbe kot celote in tako
odgovornost vseh državljanov. Nihče si ne sme več zatiskati oči pred stiskami
družin, prav vsak državljan mora po svojih zmožnostih prispevati k zmanjšanju
nasilja v družini in k prekinitvi sklenjenega kroga nasilja, ki se prenaša iz
generacije v generacijo. 
Temeljni namen nacionalnega programa je zmanjšati pojavnost
nasilja. Da bi to dosegli, je nadvse pomemben dosleden in hiter odziv vsakega
posameznika ter seveda institucij in organov, ko pridejo v stik s primerom
nasilnega dejanja v družini. Velik napor je treba usmeriti tudi v čas, preden
se nasilje sploh lahko pojavi, torej v preventivne akcije in ozaveščanje.
Osebam z izkušnjo nasilja je pogosto onemogočeno, da bi normalno opravljale
svoje vsakdanje delo ter dostojno živele v krogu svojih najožjih in družbi
nasploh. Otrokom, ki se srečujejo z nasiljem v družini, je otežen
socializacijski proces, ki je prvi pogoj, da mlad človek odraste v celovito
osebnost. Zato tisti, vzgojeni v nasilnem družinskem okolju, takšno vedenje v
svojem odraslem življenju pogosto ponavljajo, saj internalizirajo družinske
vedenjske vzorce. Strah, pomanjkanje samozavesti ter nagnjenost k samomoru in
odvisnosti od alkohola oziroma ilegalnih drog so pogosto spremljajoče posledice
nesrečnega otroštva, ki so ga preživeli v nasilnem družinskem okolju. Če želimo
pretrgati verigo nasilja, ni dovolj samo ukrepati ob njegovem izbruhu, ampak
delovati preventivno. 
Ker je nasilje v družini celovit problem, je tudi njegovo
preprečevanje odvisno od številnih dejavnikov, ki zahtevajo celovit družbeni
prijem, pri čemer igra ključno vlogo partnerstvo med akterji. V sedanji praksi
sodelovanje med državnimi organi (CSD, svetovalne službe na šolah, policija,
tožilstvo, zdravstvene službe) in nevladnim sektorjem že poteka, vendar je bilo
doslej pogosto premalo učinkovito. Zlasti preventiva na izobraževalnem področju
je prepuščena individualni presoji in prepričanju posameznikov (vodstvenega,
vodilnega osebja vrtcev ali šol, pedagogov), ali se bo problematika nasilja v
vrtcih in šolah obravnavala ali ne. Osnovnošolski otroci so tista skupina, ki
ji je treba pomagati zgraditi zdrave temelje za kakovostne medčloveške odnose, v
katerih ne bo prostora za nasilje. Krepiti je treba preventivne akcije za
miroljubno družbo, s katerimi bomo prispevali k dvigu kakovosti življenja
družin in njihovih članov, posledično pa celotne družbe. 
Pri razvijanju preventivnih programov je treba upoštevati
tudi posebnost družine. To je tisti človekov prostor, ki predstavlja
najintimnejšo točko, prostor, v katerega nima dostopa nihče drug. In prav zato,
ker se večina nasilnih dejanj zgodi prav v družinskem krogu, je med ljudmi
toliko teže vzbuditi zavest, da morajo ukrepati po svojih močeh, tudi če niso
neposredno vpeti v nasilna razmerja. Strah pred morebitnim pričanjem na sodišču
je po anketah najpomembnejši vzrok, da se ljudje ne odzovejo, kakor bi se
morali – s prijavo. S sprejetjem ZPND ima vsak posameznik, ki ve za nasilje,
dolžnost prijaviti ga na CSD, policijo ali državno tožilstvo. Pomembna
nadgradnja preprečevanja oziroma zmanjševanja nasilja je bila v kazenskem pravu
narejena z novim KZ-1, ki v 191. členu določa dejanje »nasilje v družini« za
kaznivo.3
Pri preventivnem delovanju zoper nasilje v družini so
pomemben dejavnik oblikovanja javnega mnenja o nekem družbenem pojavu mediji.
Pogosto namreč poročajo o nasilnem dejanju v družini brez pojasnil o ozadju
zgodbe, kaj šele, da bi imel prispevek ozaveščevalno noto. Identiteta žrtev,
med katerimi so nemalokrat tudi mladoletniki, je bila doslej v medijskem
poročanju pogosto popolnoma razgaljena. Ko gre za otroka, je to kršitev
temeljnega določila KOP: vsi družbeni akterji morajo delovati izključno in
predvsem v otrokovo korist. Tudi ZPND v 9. členu, v katerem govori o varstvu
identitete žrtve, določa, da morajo starši ali otrokov skrbnik, rejnik,
posvojitelj v okviru izvajanja skrbi zanj varovati otroka pred izpostavljanjem
javnosti. Posebno varstvo pred tem izpostavljanjem vključuje tudi KZ-1, ki
določa kaznivo dejanje »kršitev tajnosti postopka«, in sicer v drugem odstavku
287. člena: kdor objavi osebne podatke otroka, ki je udeleženec v sodnem,
upravnem ali kakršnem koli drugem postopku, ali druge informacije, na podlagi
katerih bi bilo mogoče prepoznati njegovo identiteto, se kaznuje z denarno
kaznijo ali zaporom do treh let. 
Pomembnosti preventivnega delovanja se morajo zavedati vsi
strokovni delavci na vseh področjih, ki se srečujejo z družino. Prek svojih
dejavnosti imajo možnost posredovati zasnovo ničelne strpnosti do kakršne koli
oblike nasilja. Prav tako preprečevalno deluje vsak strokovni delavec, ki se
neprestano izpopolnjuje in izobražuje na svojem področju ter je čedalje bolj
usposobljen za pomoč pri nasilju in preventivnem delovanju. Slednje je zelo
težko obravnavati ločeno, saj je odvisno predvsem od zavestne odločitve
posameznika za preprečevanje. V skladu s tem nasilja v družini tudi nacionalni
program preventivne dejavnosti ne obravnava posebej, ampak jo dosledno vpleta v
vsa področja in jo lahko najdemo v vseh predlaganih strategijah.
1.1. Cilji
1.     
Večja ozaveščenost in povečanje izbire praktičnega znanja iz mirnega in
konstruktivnega reševanja sporov. 
2.     
Večja ozaveščenost celotnega prebivalstva o človekovih pravicah,
prepoznavanju oblik nasilja in ukrepanju zoper njega. 
3.     
Preventivna, informativna in odgovorna vloga medijev pri preprečevanju
nasilja v družini. 
4.     
Spreminjanje družbenih in kulturnih vzorcev vedenja obeh spolov za
odstranitev predsodkov, običajev in druge prakse, ki temelji na ideji
nadrejenosti oziroma podrejenosti spolov ter na stereotipnih vlogah moških in
žensk. 
5.     
Zmanjšanje tvegane in škodljive rabe alkohola in prepovedanih drog, ki
lahko vpliva na nasilno vedenje.
1.2. Strategije
1.2.1. Strategija preventivnega delovanja v vzgoji in
izobraževanju
Zagotoviti je treba pogoje, da bodo etične usmeritve vrtca,
šole oziroma celotno delovanje šole naravnani tako, da bodo spodbujali
prosocialno vedenje, v katerem bosta nenasilna komunikacija in konstruktivno
reševanje sporov postala samoumevna praksa in način delovanja vseh, ki so
vključeni v vzgojo in izobraževanje. 
Ključne naloge: 
-       
v kurikule vrtcev, osnovnih in srednjih šol vključiti vsebine, ki bodo
prispevale k preseganju stereotipov, predsodkov, vsebine, povezane s
problematiko nasilja, ter vsebine za pridobivanje prosocialnih veščin in znanja
o nenasilju ter mirnem reševanju sporov; 
-       
v programe nadaljnjega strokovnega izpopolnjevanja vključiti programe o
nenasilju in o mirnem reševanju sporov; 
-       
v programe izobraževanja učiteljev vključiti programe za njihovo
ozaveščanje o problematiki nasilja v družini; 
-       
v izobraževalne programe zdravstvenih delavcev na srednji, visoki in
univerzitetni stopnji vključiti tudi vsebine o preprečevanju, prepoznavanju in
obravnavanju nasilja v družini. 
Nosilec: Ministrstvo za šolstvo in šport
1.2.2. Strategija izvajanja preventivnih akcij za življenje
v družbi brez nasilja
Za dosego ničelnega dopuščanja nasilja v družini mora javnost
predvsem dobro poznati njegove razsežnosti, vzroke in posledice za posameznika
in družbo na splošno. Seznanjena naj bo tudi s strokovnimi pogledi na
problematiko, z zakonodajo ter z delovanjem državnih institucij in nevladnih
organizacij na tem področju. Treba je pripravljati javne dogodke, povezane s
problematiko nasilja, ter sprožati strokovne in javne razprave. 
Ključne naloge: 
-       
pripraviti in razširiti izobraževalno, ozaveščevalno in informativno
gradivo (knjige, študije, dokumentacija, zloženke itd.) v zvezi s problematiko
nasilja v družini ter izboljšati ozaveščanje o temeljnih pravicah posameznika
(nedotakljivost telesne in duševne celovitosti, zasebnosti in osebnostnih
pravic, pravica do osebnega dostojanstva in varnosti); 
-       
podpirati je treba javne dogodke, ki se osredotočajo na ozaveščanje o
nasilju in na spreminjanje slabih praks v dobre; 
-       
sodelovati in podpreti meddržavne pobude in dogodke na ravni Evropske
Unije, Sveta Evrope in OZN; 
-       
spodbujati medije, da namenijo brezplačni prostor za oglaševanje
programov proti nasilju in poročanje o nekaterih dejavnostih; 
-       
priprava kampanj in drugih dejavnosti v sodelovanju z različnimi mediji,
ki bodo dosegle določene cilje. 
Nosilci: Ministrstvo za delo, družino in
socialne zadeve, Ministrstvo za zdravje, Ministrstvo za notranje zadeve,
Ministrstvo za kulturo, Urad za enake možnosti
1.2.3. Strategija spodbujanja konstruktivne vloge medijev
pri zmanjševanju nasilja v družini
Evropski parlament je januarja 2008 sprejel resolucijo
(INI/2007/2093), ki na podlagi KOP predlaga državam članicam, da iz svojih
medijskih programov izključijo vse škodljive vsebine za otroke in mladino, ki
spodbujajo k nasilju, vključno s trženjem nasilnih videoiger in dostopnostjo do
pornografskih spletnih strani (posledična spolna zloraba otrok). Glede na
resolucijo Evropskega parlamenta je medije treba spodbuditi k objektivnemu
poročanju o problemu nasilja v družini ter o obvezni zaščiti pred medijskim
izpostavljanjem otrok in mladoletnih oseb ne glede na stališče staršev
(INI/2007/2093, 9. člen ZPND); množični mediji imajo poslanstvo hkrati z
informiranjem izobraževati javnost o vzrokih in posledicah pojavnih oblik
nasilja. Zlasti vizualne medije je treba spodbujati, da uveljavljajo pravico
otrok do zdravega in uravnoteženega razvoja ter da zlasti v produkciji, ki je
namenjena otrokom, ne prikazujejo nasilja, ampak ponazarjajo pozitivne družbene
vrednote. Pri vodenju javne razprave o spremembah Zakona o medijih (ZMed,
Uradni list RS, št. 110/06 – uradno prečiščeno besedilo, 36/08 – ZPomK-1) bo posebna
pozornost namenjena izboljšavam zakona, ki bodo jasneje določale pravila za
poročanje o otrocih v medijih in ostreje sankcionirali senzacionalistično
poročanje (npr. razkrivanje zasebnosti otrok in družinskih tragedij v medijskih
prispevkih). 
Ključne naloge: 
-       
informirati javnost o delu v zatočiščih in kriznih centrih, starševski
odgovornosti in službah, na katere se lahko obrnemo; 
-       
medijsko objektivno in strokovno predstavljati vlogo strokovnih služb,
ki obravnavajo nasilje v družini; 
-       
informacije o problematiki nasilja v družini je treba širiti po medijih
v oblikah, ki so na voljo tudi odraslim in otrokom s posebnimi potrebami ter
osebam, ki govorijo manjšinski jezik; 
-       
doseči ozaveščanje z mediji, ki imajo zelo pomembno vlogo pri
ustvarjanju javnega mnenja o (ne)dopuščanju nasilja, ozavestiti ljudi, da ima
sleherni človek pravico do življenja brez nasilja ter do osebne nedotakljivosti
in dostojanstva, hkrati pa spodbujati prijavljanje nasilnih ravnanj; 
-       
ozaveščati javnost o obsegu, resnosti ter pojavnih oblikah in drugih
značilnostih nasilja v družini zlasti, da se pridobi podpora javnosti za boj
proti njemu; 
-       
podpora programom in projektom za spodbujanje in usposabljanje medijev,
da delujejo odgovorno pri prikazovanju medijskih vsebin, povezanih z nasiljem; 
-       
z medresorskim sodelovanjem in aktivno vlogo medijev kot partnerjev
izdelati komunikacijske kampanje za sistematično osveščanje javnosti glede te
problematike. 
Nosilca: Ministrstvo za kulturo, Ministrstvo za
delo, družino in socialne zadeve
1.2.4. Strategija izobraževanja za odgovornejše in
kakovostnejše partnerstvo ter šole za starše
Pomembno je spodbujati zakonske in zunajzakonske pare k
odgovornejšemu in kakovostnejšemu partnerstvu. Ponuditi jim je treba kakovostne
in strokovno pripravljene programe, da se bodo ob njih lahko jasneje zavedali
lastnih prepričanj, stereotipov in vzorcev obnašanja ter spoznali njihove
alternativne vzorce, ki bodo temeljili na medsebojnem spoštovanju ter
oblikovanju odgovornejšega in kakovostnejšega partnerstva. 
Enako je treba starše spodbujati k odgovornejšemu in
kakovostnejšemu starševstvu. Prav oni so tisti, ki lahko največ naredijo za
prekinitev verige stereotipov in destruktivnih vzorcev obnašanja. Treba jim je
ponuditi kakovostne in strokovno pripravljene programe, s katerimi jim bo
predstavljeno konstruktivno obnašanje ter zasnova nedopuščanja telesnega
kaznovanja otrok in ponižujočega ravnanja z njimi. Vsi ti programi bodo
zajemali tudi učenje nenasilnega oziroma mirnega reševanja sporov. 
Ključne naloge: 
-       
spodbujati in razširiti izobraževalne programe za odgovornejše in
kakovostnejše partnerstvo (priprava na zakon, šola za partnerstvo); 
-       
spodbujati in financirati izobraževalne programe za odgovornejše in
kakovostnejše starševstvo (šola za starše); 
-       
v okviru spodbujanja programov medijske in kulturne vzgoje bodo podprte
vse tiste vsebine, ki zadevajo sistematično osveščanje mladih in njihovih
staršev v zvezi s problematiko medijskih prestavitev nasilja v družini. 
Nosilca: Ministrstvo za delo, družino in
socialne zadeve, Ministrstvo za kulturo
1.2.5. Strategija zmanjšanja tvegane in škodljive rabe
alkohola in prepovedanih drog
Odnos med uživanjem alkohola in nasiljem je znan že dolgo,4
a šele v zadnjih 25 letih potekajo sistematične raziskave, ki prispevajo k
razumevanju vzrokov zanj in procesov v ozadju.5
Poznavanje in razumevanje narave odnosa med tema pojavoma je
pomembno za razvoj učinkovitih strategij preprečevanja z alkoholom in uporabo
prepovedanih drog povezanega nasilja, pa tudi s tem povezanih socialnih problemov.6
Ključne naloge: 
-       
ozaveščati javnost o škodljivosti pitja alkohola ter podpora programom
za zmanjševanje tveganega in škodljivega pitja alkohola; 
-       
ozaveščati javnost o škodljivosti uporabe prepovedanih drog in podpora
programom za zmanjševanje te rabe. 
Nosilca: Ministrstvo za zdravje, Ministrstvo za
delo, družino in socialne zadeve
2. ODPRAVA TELESNEGA KAZNOVANJA OTROK IN PONIŽUJOČEGA
RAVNANJA Z NJIMI
2.1. Opis problema
Otroci imajo tako kakor odrasli enake pravice do spoštovanja
človeškega dostojanstva in telesne nedotakljivosti. Vseh 47 držav članic Sveta
Evrope, med katerimi je tudi Slovenija, je v skladu z mednarodnimi in
regionalnimi listinami o človekovih pravicah neposredno zavezanih k
prilagoditvi svojih zakonov ter izvajanju izobraževalnih in drugih ukrepov za
prepoved in odpravo vseh oblik kaznovanja otrok, vključno s telesnim
kaznovanjem in ponižujočim ravnanjem v družini. 
Telesno kaznovanje in ponižujoče ravnanje je opredeljeno kot
vsako dejanje, namenjeno kaznovanju otroka, ki bi veljalo za nezakonit napad,
če bi bilo usmerjeno na odraslo osebo. To dejanje pa po ZPND predstavlja
nasilje nad otrokom. Pravna podlaga za prepoved telesnega kaznovanja otrok in
ponižujočega ravnanja z njimi je KOP, ki določa dolžnost varovati otroka z
vsemi ustreznimi zakonodajnimi, upravnimi, družbenimi in vzgojnimi ukrepi pred
vsemi oblikami telesnega ali duševnega nasilja v obdobju, ko je pod skrbništvom
staršev ali druge osebe, ki zanj skrbi (19. člen KOP). Tudi Odbor za otrokove
pravice Organizacije združenih narodov je Sloveniji priporočil, da še okrepi
svoje prizadevanje za rešitev problema zlorabe otrok in slabega ravnanja z
njimi v družini. Telesno kaznovanje otrok in ponižujoče ravnanje z njimi je v
nasprotju z enakimi in neodtujljivimi pravicami otrok do spoštovanja njihovega
človeškega dostojanstva in telesne nedotakljivosti. Njihova posebna narava,
odvisnost in razvoj, njihove edinstvene človeške zmožnosti in ranljivost
zahtevajo višnjo raven pravne zaščite pred vsemi oblikami nasilja. Prizadevanje
za odpravo široko razširjenega odobravanja ali strpnosti do telesnega
kaznovanja otrok in ponižujočega ravnanja z njimi znotraj družine je hkrati
pomembna strategija za zmanjšanje in preprečevanje vseh oblik nasilja v družbi.
2.2. Cilji:
1.     
Uzakoniti in v praksi odpraviti vsakršno telesno kaznovanje otrok in
ponižujoče ravnanje z njimi. 
2.     
Zagotoviti celovito ozaveščanje otrok in vseh, ki živijo in delajo z
njimi, ter splošne javnosti o prepovedi vseh oblik telesnega kaznovanja otrok
in ponižujočega ravnanja z njimi.
2.3. Strategije
2.3.1. Strategija uzakonjenja izrecne prepovedi telesnega
kaznovanja otrok in ponižujočega ravnanja z njimi
Odprava vseh oblik telesnega kaznovanja otrok in ponižujočega
ravnanja z njimi zahteva kombinacijo dosledne, enopomenske pravne forme,
varovalnih in preventivnih politik. Zelo pomembno vlogo igrajo tudi pozitivni
vzgojni ukrepi, ki bodo dvignili kakovost življenja vseh ljudi na raven, ko
nihče več ne bo dopustil poniževalnega kaznovanja otrok. Zakonska prepoved je
zato pomemben korak k pravnemu varstvu otrokovih pravic, saj kaže odnos države
do problema telesnega kaznovanja otrok. Uresničevanje te strategije je zajeto v
predlogu družinskega zakonika, ki izrecno določa, da otroci ne smejo biti
izpostavljeni nobeni obliki telesnega kaznovanja ali ponižujočega ravnanja. 
Ključne naloge: 
-       
v zakonodajo z družinskega področja vključiti izrecno prepoved telesnega
kaznovanja otrok in ponižujočega ravnanja z njimi; 
-       
zagotoviti ustrezno izobraževanje o družinski dinamiki in nasilju v
družini za sodnike in sodnice v družinskih in kazenskih oddelkih oziroma za
sodnike in sodnice, ki so jim ti primeri dodeljeni na sodiščih, na katerih ni
specializiranih družinskih oddelkov, pa tudi za tožilce; 
-       
poskrbeti za ustrezno izobraževanje drugih skupin, katerih delo se
nanaša na ciljno skupino otrok in mladoletnih; 
-       
zagotoviti izobraževanje staršev, kako se spopasti z omenjeno tematiko. 
Nosilca: Ministrstvo za delo, družino in
socialne zadeve, Ministrstvo za pravosodje
2.3.2. Strategija zagotavljanja celovitega ozaveščanja
otrok in odraslih o otrokovih pravicah, o prepovedi telesnega kaznovanja otrok
in ponižujočega ravnanja z njimi
Problem telesnega kaznovanja otrok in ponižujočega ravnanja z
njimi je treba prenesti iz zasebne v javno sfero. Treba je ustvariti prostor za
razpravo o težavah ter poiskati pozitivne zglede in rešitve. Brez širšega
ozaveščanja javnosti bo težko doseči trajne vedenjske spremembe pri vzgoji
otrok brez nasilja. Telesno kaznovanje otrok in ponižujoče ravnanje z njimi je
bilo doslej deležno malo medijske pozornosti v primerjavi s temami, kakršni sta
spolno nasilje in izkoriščanje otroške delovne sile. Študija Združenih narodov
o nasilju nad otroki poudarja, da mediji igrajo ključno vlogo pri oblikovanju
mnenj in splošnih družbenih norm, ki vplivajo na vedenje ljudi. 
Ključne naloge: 
-       
spodbujati nastajanje in izvajanje različnih programov in organizacij za
izobraževanje in usposabljanje, hkrati pa pridobivanje primerne podpore za vse
starše, še posebno za tiste, ki se srečujejo z večjimi težavi pri vzgoji otrok.
Nosilca: Ministrstvo za delo, družino in
socialne zadeve, Ministrstvo za šolstvo in šport
3. PRIJAVLJANJE IN OBRAVNAVA NASILJA V DRUŽINI
3.1. Opis problema
Praksa odkrivanja nasilnih dejanj v družini, priprave
obtožnih aktov in sodnih postopkov zoper povzročitelje kaznivih dejanj nasilja
kaže, da so postopki, v celoti gledano, dolgotrajni in zato bistveno manj
učinkoviti, kakor bi lahko bili. Manjša učinkovitost se kaže pri postopkih
državnih organov, pa tudi pri pravnem varstvu oškodovancev in zagotavljanju
splošne varnosti. Število prijavljenih kaznivih dejanj nasilja v družini iz
leta v leto narašča. Pravica do osebnega dostojanstva in varnosti iz 34. člena
ter pravica do sodnega varstva iz 23. člena Ustave narekujeta institucijam, da
si trajno prizadevajo opravljati svoje delo in naloge tako, da sta ti pravici
vsakomur kar najbolj zagotovljeni in v čim krajšem času. 
Žrtve nasilja v družini, ki se odločijo spremeniti svoj način
življenja, kar pomeni prekiniti nasilni odnos, morajo začeti ali predlagati
številne pravne postopke (civilne, kazenske, upravne). Dostopnost pravne pomoči
žrtvam nasilja v družini je zato zelo pomembna. Različne oblike nasilja v
družini (telesno, duševno, spolno) so praviloma močno prepletene z ekonomskim
nasiljem; nasilnež zmanjšuje svoj prispevek za preživljanje družine in omejuje
žrtvi celo razpolaganje z njenimi lastnimi dohodki. Tudi zaradi teh okoliščin
(poleg duševne nemoči) si žrtve same ne morejo zagotoviti pravne pomoči,
posledica pa je, da zaradi svoje pravne nepoučenosti ne izkoristijo ponujene
pomoči države za zagotavljanje varnosti in dolgoročnega reševanja družinskih
razmer (sprožanje ustreznih pravnih postopkov). To spoznanje je treba
upoštevati kot okoliščino pri določanju pogojev za dodelitev brezplačne pravne
pomoči v okviru »utemeljenih družinskih razmer prosilca«. Poleg tega je nasilje
v družini takšna okoliščina, ki upravičuje prednostno obravnavanje prošnje za
dodelitev brezplačne pravne pomoči (25. člen ZPND). 
Zavedanje o nujnosti načrtnega in usklajenega
medinstitucionalnega sodelovanja kot pomembne oblike in metode dela za
zatiranje ter predvsem za preprečevanje nasilja v družini, pa tudi
usposabljanje za ponovno vključitev povzročiteljev in obsojencev v domače,
širše socialno in delovno okolje je premalo zastopano, ali pa ga v posameznih
skupinah državnih organov in ustanov sploh ni. 
Pomembni problemi na tem področju so: 
-       
odločanje pristojnih organov v nerazumnem roku (dolgotrajnost sodnih
postopkov); 
-       
nedosledno izvajanje postopkov, ki jih določajo posebni zakoni; 
-       
slaba organizacija dela in nezadostna izkoriščenost razpoložljivih
virov; 
-       
informatizacija sodnih postopkov; 
-       
slab informacijski pretok med organi in institucijami; 
-       
nezadostna usposobljenost preiskovalcev, tožilcev in sodnikov glede
nasilja v družini; 
-       
žrtev kaznivega dejanja je prepuščena sama sebi, zato izgublja zaupanje
v delovanje pravne države in učinkovitost tistih, ki bi ji morali v danem
položaju pomagati; 
-       
medinstitucionalno sodelovanje pri preprečevanju in zmanjševanju nasilja
v družini ter resocializaciji povzročiteljev nasilnih dejanj med organi in
ustanovami ni enotno urejeno in protokolirano; 
-       
premalo je začrtanih dejavnosti in ukrepov, ki bi bili
medinstitucionalno dogovorjeni in usklajeni; 
-       
ni načrtnega, sistematičnega, konkretnega in medinstitucionalno
usklajenega ukvarjanja s povzročitelji nasilja po prestani kazni oziroma
odpustu s prestajanja kazni.
3.2. Cilji
1.     
Skrajšati čas prijavljanja in odkrivanja povzročiteljev nasilnih dejanj
ter zagotoviti učinkovito medinstitucionalno sodelovanje. 
2.     
Skrajšati trajanje sodnih postopkov. 
3.     
Dodatno izobraževati strokovne delavce, ki se pri svojem delu srečujejo
z nasiljem v družini.
3.3. Strategije
3.3.1. Strategija učinkovitega medinstitucionalnega
sodelovanja
Vzpostaviti sistematično, načrtno in stalno
medinstitucionalno sodelovanje ter sodelovanje institucij z nevladnimi
organizacijami. Pomembno bodo k učinkovitejšemu sodelovanju prispevali postopki
sodelovanja med različnimi organi, ki jih bo določal podzakonski predpis. 
Ključne naloge: 
-       
izdelava enotnih smernic za delovanje regijskih koordinatorjev za
preprečevanje nasilja; 
-       
oblikovanje in sprejetje načrta skupnih in usklajenih institucionalnih
nalog in ukrepov za zmanjševanje in preprečevanje nasilja v družini ter delo s
povzročitelji (načrt mora jasno opredeljevati vlogo, pričakovane dejavnosti
posameznih institucij in načine medsebojnega sodelovanja tudi glede zdravstvene
politike, socialne in družinske politike, šolske in izobraževalne politike,
medijske politike, stanovanjske politike, politike zaščite otrok in
mladostnikov oziroma mladostnic ter etničnih manjšin); 
-       
izvajanje protokolov ravnanja institucij (zdravstvo, sociala, šolstvo,
policija) in nevladnih organizacij; 
-       
izdelava in sprejetje enotnega medinstitucionalnega protokola. 
Nosilci: Ministrstvo za delo, družino in
socialne zadeve, Ministrstvo za notranje zadeve, Ministrstvo za zdravje,
Ministrstvo za šolstvo in šport
3.3.2. Strategija povečanja učinkovitosti pravosodja
Za povečanje učinkovitosti pravosodja je treba
standardizirati sodne postopke in poenostaviti zakonodajo, informatizirati
sodišča, dodatno usposobiti sodnike in državne tožilce, doseči reorganizacijo
in boljše upravljanje sodišč ter sprejemati ukrepe, ki povečujejo učinkovitost
pravosodja. 
Ključne naloge: 
-       
izvajanje projekta »e-pravosodje« in projekta odprave sodnih zaostankov
do leta 2010, t.i. projekt Lukenda; 
-       
vzpostavitev specializiranih oddelkov za obravnavo civilnih in kazenskih
vidikov nasilja v družini pri okrožnih sodiščih. 
Nosilec: Ministrstvo za pravosodje
3.3.3. Strategija izdelave primerljive metodologije
evidentiranja
Treba je vzpostaviti primerljivo metodologijo zbiranja
podatkov o žrtvi in povzročitelju nasilja ter podatkov o vrsti obravnave
nasilja. Podatki se zdaj pridobijo neposredno pri posamezniku in iz uradnih
zbirk v Republiki Sloveniji. 
Ključne naloge: 
-       
vzpostaviti primerljivo metodologijo evidentiranja nasilnih dejanj in
povezanost evidenc; 
-       
evidentirati nasilna ravnanja po vsebini odnosov in spolu, saj bi bilo takšno
zbiranje podatkov preglednejše in bi olajšalo proučevanje te problematike; 
-       
enkrat na leto predstaviti javnosti skupno statistiko nasilnih dejanj; 
-       
dopolniti programe usposabljanja in izpopolnjevanja vseh, ki sodelujejo
v predkazenskem in kazenskem postopku. 
Nosilci: Ministrstvo za delo, družino in
socialne zadeve, Ministrstvo za pravosodje, Ministrstvo za notranje zadeve,
Ministrstvo za šolstvo in šport, Ministrstvo za zdravje
3.3.4. Strategija izobraževanja in usposabljanja strokovnih
delavk in delavcev
Treba je razviti in periodično izvajati nacionalno
usposabljanje za strokovno javnost in načrtovalce politike na nacionalni ravni
za podporo njihovemu delu, vključujoč zaposlene v pravosodju, policiji, osebe,
ki izvajajo usposabljanje med pogojnim odpustom, osebje v zaporih, zaposlene na
socialnem področju, v psihiatriji, psihologiji, zdravstvu, šolstvu, osebe, ki
se ukvarjajo z begunci in priseljenci, državne uslužbence in poslance.
Usposabljanje naj obsega opredelitev pojmov, oblike nasilja in njihov obseg,
vpliv na tiste, ki so še posebno izpostavljeni nasilju v družini, posledice,
stroške nasilja, potrebe vseh vpletenih in strokovne odzive ciljne populacije
usposabljanja. Začetno in nadaljnje usposabljanje strokovnih delavcev,
zaposlenih v oskrbnih centrih in drugih institucijah, zdravstvenega osebja,
policije ter zaposlenih v vzgoji in izobraževanju naj poleg naštetega vključuje
učenje multidisciplinarnega in medinstitucionalnega dela. 
Ključne naloge: 
-       
razvoj in izvajanje izobraževalnih modulov o problematiki nasilja v
družini za strokovno javnost in načrtovalce politike na nacionalni ravni; 
-       
ozaveščanje in strokovno usposabljanje svetovalcev, ki se ukvarjajo z
družinami, o nujnosti zaznave in zgodnje ocene primerov nasilja v družini; 
-       
ministrstva morajo zagotoviti razvoj, strokovno usposabljanje in
nadaljnje izobraževanje strokovnjakov, ki imajo stik z osebami z izkušnjo
nasilja v družini. Programi usposabljanja morajo vključevati tematiko zlorabe
in varstva otrok, seznanjanja s protokoli delovanja na tem področju, z načini
in multidisciplinarnimi oblikami ukrepanja, razviti pa morajo tudi
usposobljenost dela z otroki, ki so morda zlorabljeni. Programi morajo biti
oblikovani multidisciplinarno in medresorsko, saj delovanje in sodelovanje med
strokami le tako lahko učinkovitejše; 
-       
strokovnim delavcem morajo biti pri njihovem delu zagotovljeni:
supervizija, inštrukcije, konzultacije in inšpektorski nadzor ter dodatno
usposabljanje, da bi lahko učinkovito delali in hitro prepoznali različne
oblike nasilja v družini; 
-       
organizacija strokovnih srečanj, ki bi enkrat na leto potekala po
regijah z vsemi izvajalci zakona, in sicer kot dodatno izobraževanje,
medsebojno informiranje in krepitev medsebojnega sodelovanja; 
-       
zagotoviti varnost strokovnega delavca pri obravnavi posameznega primera
nasilja v družini; 
-       
uvajanje supervizije za vse strokovne delavce, ki se vključujejo v
obravnavo nasilja. 
Nosilci: Ministrstvo za delo, družino in
socialne zadeve, Ministrstvo za notranje zadeve, Ministrstvo za zdravje, Ministrstvo
za šolstvo in šport, Ministrstvo za pravosodje
4. POMOČ OSEBAM Z IZKUŠNJO NASILJA V DRUŽINI
4.1. Opis problema
Nasilje v družini je, zaradi umestitve v zasebni prostor
posameznikov, v primerjavi z drugimi »javnimi« oblikami nasilja teže prepoznati
in evidentirati. Z različnimi oblikami nasilja v družini se strokovne službe
zato pogosto srečajo šele, ko trajajo že zelo dolgo in so v svojih posledicah
izrazito krute oziroma usodne. 
Zaradi posebnosti problematike nasilja se žrtve pogosteje
obračajo na nevladne organizacije, zato je nujno potrebno spodbujanje širjenja
mreže obstoječih ali nastajanja novih nevladnih organizacij tudi zunaj osrednje
Slovenije in večjih središč. Zlasti je treba zagotoviti, da bodo enakomerno
razporejene in dostopne tudi različne oblike pomoči (pravna, psihosocialna,
psihoterapevtska pomoč, krizne nastanitve, krizno posredovanje, varne hiše). 
Ne le na ravni institucij, ampak tudi na ravni nevladnih
organizacij, ki preprečujejo nasilje v družini, je treba vzpostaviti sistemsko
multiinstitucionalno usklajenost. To pa zahteva osebje, ki bo sistem sposobno
vzpostaviti, ga vzdrževati in usklajevati. Zaradi posebnosti problematike je
vedno večja potreba po visoki strokovni usposobljenosti, kar je povezano z
visokimi stroški. Tako je v nevladnem sektorju nujno zaposlovanje dodatnih
strokovnjakov (pravniki, psihoterapevti, strokovnjaki za odvisnosti, pedagogi,
vzgojitelji, zdravstveno osebje). Da bi se del finančnega bremena počasi
prenesel na donatorje in sponzorje, je v nevladnih organizacijah treba
spodbujati zaposlovanje takih, ki jih bodo vodili menedžersko in bodo
usposobljeni za pridobivanje sredstev. 
Pomemben razlog, da žrtve tudi po več let vztrajajo v
življenjski skupnosti s povzročiteljem nasilja, je stanovanjsko vprašanje. S
stanovanjsko problematiko žrtev nasilja v družini se srečuje tudi varuh
človekovih pravic, kar izhaja iz njegovih letnih poročil. 
Ministrstvo za okolje in prostor je leta 2004 za izpeljavo
javnih razpisov sprejelo Pravilnik o dodeljevanju neprofitnih stanovanj v najem
(v nadaljnjem besedilu: pravilnik),7 ki določa možnost kandidiranja
na razpisih v kraju začasnega prebivališča ženskam, začasno bivajočim v
materinskih domovih, varnih hišah, zavetiščih in centrih za pomoč žrtvam
kaznivih dejanj. 
Obstaja tudi možnost izjemne dodelitve neprofitnega
stanovanja neposredno na podlagi odločitve župana oziroma direktorja javnega
stanovanjskega sklada – po poprejšnjem mnenju CSD – za določen čas družini, ki
ji je začasna preselitev potrebna zaradi varstva interesov otrok(a). Po mnenju
pravne stroke vključuje ta razlog nedvomno tudi žensko z otroki, ki so
izpostavljeni nasilju v družini; tudi nasilje partnerja nad partnerko
predstavlja nasilje nad otroki – s preselitvijo otrok in ženske od nasilnega
očeta oziroma partnerja se upošteva interes in korist otrok. 
Zaradi pomanjkanja prostora v varnih hišah in kriznih centrih
(ni problem celotna zmogljivost mreže, temveč bližina zaradi čim bolj
normalnega življenja matere in otrok – služba, vrtec, šola …) ženske z izkušnjo
nasilja sprejemajo tudi materinski domovi, čeprav niso bili ustanovljeni s tem
namenom, ampak za nosečnice, porodnice z dojenčki in matere z mlajšimi otroki,
pri katerih prevladuje socialna in ekonomska ogroženost. Tudi priporočilo
Odbora za pravice žensk in enake možnosti pri Evropskem parlamentu, v skladu s
katerim naj bi država zagotovila najmanj eno posteljo v varnih hišah na 10 000
žensk, ne omenja postelj v materinskih domovih. 
V Sloveniji v tem trenutku nobena varna hiša ali krizni
center ni prilagojen za gibalno ovirane ženske. To pomeni, da ženske na
invalidskih vozičkih in tiste, ki so starejše in gibalno ovirane, nimajo
možnosti umika v varno hišo ali krizni center. 
Slovenija tudi nima enakomerno porazdeljenih oblik pomoči. Na
ravni države so CSD in policija porazdeljeni enakomerno, medtem ko so nevladne
organizacije zgoščene v osrednji Sloveniji in večjih središčih, kar žrtvam ne
zagotavlja možnosti izbire. Podatki iz analize stanja (Nasilje nad ženskami v
družini: Analiza stanja; Robnik, Skornšek - Pleš, Veselič in Strokovni svet za
nasilje, 2001) kažejo, da se je v obravnavanih letih obrnilo po pomoč na
nevladne organizacije bistveno več uporabnic kakor na uradne institucije. 
Žrtve je treba seznaniti z možnostjo pridobiti odškodnino po
Zakonu o odškodnini žrtvam kaznivih dejanj,8 ki ureja pravico do
odškodnine žrtvam nasilnih naklepnih kaznivih dejanj in njihovim svojcem, če je
bila posledica tega dejanja žrtvina smrt.
4.2. Cilji
1.     
Rešiti problematiko začasnih namestitev za žrtve. 
2.     
Rešiti problematiko začasnih namestitev za povzročitelje nasilja, ki jim
je bil izrečen ukrep prepovedi približevanja določenemu kraju ali osebi. 
3.     
Zagotoviti zadostna sredstva prek javnih razpisov, da bodo imele
nevladne organizacije možnost izvajati že utečene programe pomoči in razvijati
nove oblike. 
4.     
Povečati število raznovrstnih ukrepov in dejavnosti za učinkovito pomoč
žrtvam in povzročiteljem nasilja. 
5.     
Prilagoditev ali ustanovitev novih varnih hiš in kriznih centrov
starejšim, gibalno oviranim, uporabnikom s težavami v duševnem zdravju in takim
s posebnimi potrebami.
4.3. Strategije
4.3.1. Strategija ureditve problematike stanovanjskega
vprašanja ob nasilju v družini
Bivalne enote niso nadomestek za »socialna stanovanja« po
stanovanjskem zakonu, temveč rešitev stanovanjskega problema v vseh primerih,
ko je zaradi socialne stiske prosilca, obvezno začasno bivanje. Nasilje v
družini bi morali upoštevati kot okoliščino, ki zahteva hitro in začasno
rešitev stanovanjskega vprašanja. V Sloveniji je velika potreba po dodatnih
prehodnih bivalnih enotah, v katere bi se lahko umaknile uporabnice po preteku
bivanja v varnih hišah, ker zaradi obstoječih okoliščin še nimajo urejenega
stanovanjskega problema in so v slabem socialno-ekonomskem položaju, bodisi
zaradi slabih zaposlitvenih možnosti ali dolgotrajnih sodnih postopkov. Možnost
nastanitve v bivalnih enotah je potrebno zagotoviti tudi za primere, ko se
morajo pred nasiljem umakniti ženske s sinovi, starimi 15 let ali več (v varnih
hišah smejo bivati fantje le do 14. leta starosti), ter tistimi, ki imajo
posebne potrebe, zaradi katerih ne morejo bivati skupaj z drugimi. 
Ključne naloge: 
-       
urediti možnost prehodnih bivalnih enot za čim širši krog prosilcev. 
Nosilci: Ministrstvo za okolje in prostor,
Ministrstvo za delo, družino in socialne zadeve
4.3.2. Strategija pomoči žrtvam nasilja v družini
Izdelati je treba različne programe za pomoč žrtvam kaznivih
dejanj nasilja v družini. 
Ključne naloge: 
-       
povečati obseg sredstev iz javnega proračuna za javni razpis za programe
pomoči žrtvam nasilja kot dolgoročno financiranje; 
-       
preveriti učinkovitost izrabe zmogljivosti v varnih hišah in materinskih
domovih; 
-       
zagotoviti programe obravnave in pomoči za otroke, mladostnice in
mladostnike, žrtve nasilja v družini; 
-       
zagotoviti programe obravnave in pomoči za starejše osebe, invalide in
osebe, ki zaradi osebnih okoliščin niso sposobne skrbeti zase; 
-       
zagotoviti zmogljivosti za intervencijsko namestitev žrtev nasilja. 
Nosilec: Ministrstvo za delo, družino in
socialne zadeve
4.3.3. Strategija pomoči družini in njene zaščite
Zagotoviti je treba učinkovito pomoč družinam, v katerih je
prihajalo oziroma prihaja do nasilja, zaščititi žrtve nasilja in si prizadevati
za spremembo vedenja povzročiteljev nasilja. Pri tem se je treba izogibati vsem
interpretacijam, ki bi kakor koli porazdeljevale krivdo za povzročeno nasilje
med povzročitelje in žrtve nasilja. Od povzročitelja nasilja je treba
zahtevati, da sprejme odgovornost za povzročeno nasilje, in njegova dejanja
sankcionirati. 
Ključne naloge: 
-       
pripraviti celovito informacijo o poteku postopkov pred državnimi organi
in o pravicah, ki jih imajo v postopkih žrtve, pa tudi drugi udeleženci
(družinski člani, priče …); 
-       
analizirati vzroke in posledice nasilja v posamezni družini, analizirati
mehanizme pomoči žrtvam nasilja (pristojnih institucij, nevladnih organizacij)
in njihovo učinkovitost. 
Nosilci: Ministrstvo za delo, družino in socialne zadeve,
Ministrstvo za notranje zadeve, Ministrstvo za šolstvo in šport, Ministrstvo za
pravosodje, Ministrstvo za zdravje
4.3.4. Strategija dela s povzročiteljem nasilja v družini
Izdelati je treba različne programe za delo s povzročitelji
nasilja v družini in spodbujati vključevanje v obstoječe programe. 
Ključne naloge: 
-       
vzpostaviti mrežo programov za pomoč povzročiteljem nasilja; 
-       
kadar se nasilje v družini pojavlja v povezavi s čezmernim uživanjem
alkohola, je povzročitelj usmerjen na zdravljenje odvisnosti od alkohola in v
programe na področju nasilja; 
-       
kadar se nasilje v družini pojavlja v povezavi s čezmernim uživanjem
prepovedanih drog, je smiselno napotiti povzročitelja na zdravljenje odvisnosti
od prepovedanih drog in v programe na področju nasilja; 
-       
povečanje obsega sredstev iz državnega proračuna za javni razpis za
programe dela s povzročitelji nasilja; 
-       
vzpostaviti programe pomoči nasilnim otrokom in mladostnikom v šolah, da
nasilje opustijo ter ostanejo v šolskem sistemu in zaključijo šolanje. 
Nosilci: Ministrstvo za zdravje, Ministrstvo za
delo, družino in socialne zadeve, Ministrstvo za šolstvo in šport
4.3.5. Strategija prilagoditve dajanja pomoči gibalno
oviranim
V Sloveniji v tem trenutku nobena varna hiša ali krizni
center ni prilagojen za gibalno ovirane ženske. V praksi to pomeni, da ne
ženske na invalidskih vozičkih ne starejše gibalno ovirane nimajo možnosti
umika tja. 
Ključne naloge: 
-       
prilagoditev varnih hiš in materinskih domov ali ustanovitev novih za
gibalno ovirane osebe in osebe s posebnimi potrebami; 
-       
sistemsko urediti pomoč tujim državljanom; 
-       
ureditev intervencijskih postelj v domovih upokojencev oziroma posebnih
socialnih in vzgojnih zavodih. 
Nosilec: Ministrstvo za delo, družino in
socialne zadeve
5. RAZISKOVANJE
5.1. Opis problema
V Sloveniji nimamo celovite periodične raziskave o nasilju v
družini, na kar nas opozarjajo tudi mednarodne organizacije (priporočilo Odbora
Organizacije združenih narodov za odpravo diskriminacije žensk). Za celostno
lotevanje te problematike je raziskovanje nadvse pomembno. Treba je
sistematično pridobivati kvantitativne in kvalitativne podatke (longitudinalne
raziskave), ki bodo pripomogli k izoblikovanju jasnih in konkretnih ciljev ter
k učinkoviti pomoči in uspešni preprečitvi nasilja v družini. Prav tako take
raziskave lahko pokažejo stopnjo uspešnosti organizacij in organov pri
preprečevanju nasilja v družini. Uporabnost in smiselnost same raziskave je
seveda odvisna od povezanosti strokovnjakov z različnih področij.
5.2. Cilji
1.     
Razvoj raziskovalnih programov na temo nasilja v družini s poudarkom na
ovrednotenju različnih področij in pristopov. 
2.     
Vzpostaviti nacionalne in primerljive kazalnike. 
3.     
Primerjava nacionalnih statističnih podatkov, pristopov in programov, ki
jih zbirajo sodelujoče organizacije na področju nasilja v družini.
5.3. Strategije
5.3.1. Strategija nacionalne raziskave o nasilju v družini
in njenega periodičnega izvajanja
Izvesti je treba nacionalno raziskavo o nasilju v družini in
jo nato izvajati vsakih pet let. Njen namen je pokazati, kakšna je uspešnost
doseganja ciljev, določenih v nacionalnem programu, ter kakšno je gibanje pri zaznavanju
in zmanjševanju nasilja v družini. 
Ključna naloga: 
-       
izvesti raziskavo in zagotoviti sredstva za njeno periodično izvajanje
na pet let. 
Nosilci: Ministrstvo za delo, družino in
socialne zadeve, Ministrstvo za notranje zadeve, Ministrstvo za šolstvo in
šport, Ministrstvo za zdravje, Ministrstvo za pravosodje
5.3.2. Strategija vzpostavitve nacionalne zbirke podatkov
in primerljivih kazalnikov
Vzpostaviti nacionalne in mednarodne zbirke podatkov
(uporabni naslovi, seznami nevladnih organizacij in institucij, primeri dobre
prakse, zakonodaja, statistika) ter uporabiti nove informacijske tehnologije
(svetovni splet), da bi povezali pomembne institucije. Izvesti analizo sistema
preventive in obravnave ter pojavnosti nasilja v zasebni sferi in partnerskih
odnosih. Za nadaljnje sistematično in kontinuirano spremljanje nasilja v
zasebni sferi in partnerskih odnosih se bo s sodelovanjem vseh pristojnih
institucij pripravil načrt sistema zbiranja podatkov o nasilju v zasebni sferi
in partnerskih odnosih glede kazalnikov, ki jih je sprejela Evropska Unija. 
Ključne naloge: 
-       
vzpostaviti zbirko podatkov; 
-       
zagotoviti sredstva v državnem proračunu iz vseh pristojnih organov; 
-       
analiza sistema preventive in obravnave ter pojavnosti nasilja v zasebni
sferi in partnerskih odnosih. 
Nosilci: Ministrstvo za delo, družino in
socialne zadeve, Ministrstvo za šolstvo in šport, Ministrstvo za zdravje,
Ministrstvo za notranje zadeve, Ministrstvo za pravosodje, Urad za enake
možnosti
5.3.3. Strategija preprečevanja nasilja, povezanega z
alkoholom in uporabo prepovedanih drog
Alkohol, prepovedane droge in nasilje 
Da bi omejili porabo alkohola, je bil sprejet Zakon o
omejevanju porabe alkohola (ZOPA, Uradni list RS, št. 15/03). ZOPA določa
ukrepe in načine omejevanja ter ukrepe za preprečevanje škodljivih posledic
rabe alkohola, kamor spada tudi nasilje. Med te ukrepe se štejejo tudi
spremljanje porabe alkohola in obsega njenih škodljivih posledic za zdravje,
informiranje, izobraževanje in ozaveščanje javnosti in posameznih skupin prebivalstva
o teh posledicah, usklajevanje dejavnosti za čim zgodnejše prepoznavanje oseb,
ki imajo težave z alkoholom, da bi jih vključili v preventivne programe, potem
strokovno svetovanje in podpora institucijam, združenjem, nevladnim
organizacijam, lokalnim skupnostim in posameznikom pri izvajanju preventivnih
programov ter pri reševanju problemov, povezanih z rabo alkohola idr.
Ministrstvo za zdravje v sodelovanju s pristojnimi ministrstvi, institucijami,
strokovnjaki in nevladnimi organizacijami pripravlja akcijske programe
omejevanja porabe alkohola in zmanjševanja njenih škodljivih posledic, ki
vključujejo omenjene ukrepe. 
Področje drog v Sloveniji urejata dva temeljna zakona, in
sicer Zakon o preprečevanju uporabe prepovedanih drog in o obravnavi uživalcev
prepovedanih drog (ZPUPD, Uradni list RS, št. 98/99 in 2/04 – ZPNNVSM) ter
Zakon o proizvodnji in prometu s prepovedanimi drogami (ZPPPD, Uradni list RS,
št. 108/99, 44/00, 2/04 in 47/04 – ZdZPZ). ZPUPD določa ukrepe in dejavnosti,
ki naj prispevajo k zmanjševanju povpraševanja po drogah. Sem sodijo različne
informativne kampanje in preventivni programi, zdravstvene in socialne
dejavnosti, programi zmanjševanja škode ter dejavnosti, povezane s spremljanjem
in analizo problematike uporabe drog. Lotevanje tega področja mora biti
celostno, z upoštevanjem uporabe in zlorabe drog kot posledice sočasnega
večplastnega dogajanja na individualnem in širšem socialnem področju, pri čemer
so vključeni različni akterji ter različne ravni delovanja in usklajevanja. S
problematiko drog se ukvarjajo različni sektorji socialnega varstva, zdravstva,
šolstva, pravosodja, notranjih zadev in financ ter posledično različni deli
civilne družbe in splošne (laične) javnosti. V letu 2004 je bila sprejeta
Resolucija o nacionalnem programu na področju drog 2004–2009 (ReNPPD, Uradni
list RS, št. 28/04), ki vsebinsko pokriva vse – od primarnega preprečevanja in
zdravljenja do različnih represivnih ukrepov policije in carine. 
Ključne naloge: 
-       
analiza stanja na področjih alkohola in prepovedanih drog ter nasilja v
družini (skupen projekt pristojnih organov v obliki ciljnoraziskovalnih
programov); 
-       
na podlagi znanstveno preverjenih učinkovitih ukrepov pripraviti predlog
za zmanjševanje nasilja v družini, ki je povezan z alkoholom oziroma
prepovedanimi drogami; 
-       
vzpostaviti programe pomoči za skupine otrok in mladostnikov, katerih
starši so uporabniki alkohola oziroma prepovedanih drog. 
Nosilci: Ministrstvo za zdravje, Ministrstvo za
delo, družino in socialne zadeve, Ministrstvo za šolstvo in šport
6. IZVAJANJE NACIONALNEGA PROGRAMA
6.1. Akcijski načrti
Nacionalni program določa cilje in ukrepe za sledenje
strateškim usmeritvam v zvezi z zmanjševanjem in preprečevanjem nasilja,
preventivnimi dejavnostmi in ozaveščanjem na tem področju. Da cilji in ukrepi,
načrtovani za celotno petletno obdobje, ne bi ostali neuresničene programske
usmeritve, ZPND določa, da se vsaki dve leti pripravi akcijski načrt, ki
opredeli dejavnosti za naslednji dve leti. To je izvedbeni akt nacionalnega
programa, s katerim se določijo prednostne naloge in dejavnosti za uresničitev
ciljev in ukrepov na posameznih področjih. 
Vsakokratni akcijski načrt bo pripravljen na podlagi poročil
o izvedenih dejavnostih v preteklem dveletnem obdobju ter dodatnih predlogov
usmeritev in nalog posameznih ministrstev in nevladnih organizacij. Predlog
besedila bo oblikovala delovna skupina, ki jo bo za ta namen ustanovilo
ministrstvo, pristojno za delo, družino in socialne zadeve. Potem bo
ministrstvo poslalo predlog novega akcijskega načrta v sprejetje vladi. 
Akcijski načrti bodo natančneje opredeljevali tudi potrebna
sredstva za izvedbo dejavnosti in dodano vrednost ukrepov za dosego ciljev
nacionalnega programa. Hkrati bosta natančneje določena rok in način izvedbe
posameznih dejavnosti ter njihovi nosilci oziroma izvajalci.
6.2. Podatki in kazalci
Zaradi opazovanja napredka ter oblikovanja novih in ustreznih
ukrepov za zmanjševanje in preprečevanje nasilja, pa tudi za zagotavljanje
preventive je potrebno, da se sistematično spremljajo različne oblike nasilja v
družini. Institucije, pristojne za spremljanje statističnih podatkov (tj.
podatkov, ki se stalno zbirajo v resornih ministrstvih, policiji in drugih
organizacijah), oblikujejo svoje zbirke, ki med seboj pogosto niso primerljive.
Usklajeni in primerljivi mednarodni podatki so prav tako eden od ciljev
nacionalnega programa. Enotni kazalci spremljanja so pomembni še za umeščanje
Slovenije v analizo drugih držav članic Evropske Unije na področju nasilja. 
Poleg kazalcev so pomembno sredstvo za spremljanje položaja
in napredka tudi analize in raziskave. V Sloveniji nimamo celovite raziskave o
problematiki nasilja v družini, na kar opozarjajo mednarodne organizacije
(priporočilo Odbora Organizacije združenih narodov za odpravo diskriminacije
žensk). Za celostno lotevanje te problematike je raziskovanje nadvse pomembno.
Prav tako lahko pokaže stopnjo uspešnosti vladnih organov in nevladnih
organizacij pri preprečevanju nasilja v družini. Namen nacionalnega programa je
uvesti periodično nacionalno raziskavo, ki bo to področje analizirala vsakih
pet let. 
V nacionalnem programu so določeni kvantitativni in
kvalitativni kazalci, s katerimi bomo spremljali različne oblike nasilja v
družini v Sloveniji. Kazalci izhajajo iz obstoječih podatkovnih zbirk, ki se
vodijo v Sloveniji, in iz sprejetih kazalcev Evropske Unije, ki se jim te
zbirke prilagajajo. 
CSD za poročilo o uresničevanju nacionalnega programa
brezplačno pridobivajo podatke iz uradnih zbirk, ki jih vodijo pooblaščeni
organi in organizacije.
6.3. Spremljanje, poročanje in informiranje
Ministrstvo za delo, družino in socialne zadeve je pristojno
za spremljanje izvajanja nacionalnega programa, in sicer na podlagi opravljenih
dejavnosti v okviru akcijskih načrtov, in za redno poročanje Državnemu zboru
Republike Slovenije vsaki dve leti. 
Izvajanje nacionalnega programa bo spremljalo tudi celostno
informiranje javnosti na spletni strani Ministrstvo za delo, družino in
socialne zadeve.
6.4. Sredstva
Predlagani ukrepi za doseganje ciljev nacionalnega programa
so načrtovani večinoma kot sestavni del oblikovanja in izvajanja politik na
zadevnih družbenih področjih, ki so v pristojnosti posameznih ministrstev in
vladnih služb ter nevladnih organizacij. Pri tem se zahteva preusmeritev pozornosti
na takojšnje ukrepanje in dajanje pomoči pristojnih organov in organizacij
oziroma učinkovitejše in pospešeno vključevanje preprečevanja nasilja v družini
v procese, ki že potekajo. Ministrstva in vladne službe bodo zato ukrepe
izvajali predvsem v okviru rednih zakonskih pristojnosti, programov in nalog.
Na nekaterih področjih pa bo treba predvideti posebne dejavnosti (skupna
kampanja ministrstev in vladnih služb, združenih v prizadevanju za
preprečevanje nasilja v družini), za katere bodo ministrstva in vladne službe
iz svojih proračunov namenila posebna sredstva. 
V predvidenih sredstvih niso vključeni stroški plač in
stroški zaposlenih v ministrstvih in vladnih službah, saj so ukrepi
nacionalnega programa načrtovani kot sestavni del rednega izvajanja politik in
programov pristojnih ministrstev in vladnih služb.
6.4.1. Posebni ukrepi
Pomembno je, da se ozaveščanje o človekovih pravicah in
dejavnosti za preprečevanje nasilja v družini vključijo v vse politike in
programe rednega dela ministrstev in vladnih služb. Vendar pa je na nekaterih
področjih nujno okrepljeno delovanje ter sprejetje in izvajanje ukrepov, za
katere je treba predvideti posebna sredstva. 
Za celotno obdobje veljavnosti nacionalnega programa je oceno
okvirnih sredstev za izvajanje posebnih ukrepov mogoče opredeliti na podlagi že
predvidenih sredstev, s katerimi se izvajajo oziroma se bodo izvajali programi
in ukrepi na posameznih področjih. 
V ciljnoraziskovalnih programih se bodo spodbujale raziskave
pojavnosti nasilja in analize primerov dobrih praks na tem področju. Zanje bo v
celotnem obdobju izvajanja nacionalnega programa namenjenih okvirno 254.000
eurov. 
Za nadaljnje usposabljanje strokovnjakov za obravnavo in
preprečevanje nasilja v družini je predvidenih 445.000 eurov, za ozaveščanje in
informiranje širše javnosti o tej problematiki pa 291.000 eurov ter 400.000
eurov za skupno kampanjo ministrstev zoper nasilje v družini. 
Sofinanciranje projektov oziroma dejavnosti nevladnih
organizacij na področju nasilja v družini, dela z žrtvami in povzročitelji
nasilja ter svetovanja spada med naloge Ministrstva za delo, družino in
socialne zadeve znotraj javnega razpisa »Dopolnilni programi socialnega
varstva« in ministrstvo bo zanj v celotnem obdobju namenilo okvirno 8 milijonov
eurov. 
Natančen načrt poteka dejavnosti za doseganje ciljev
nacionalnega programa in natančna opredelitev sredstev (proračunska postavka;
vir: državni proračun, sredstva Evropske Unije) za izvedbo teh dejavnosti bosta
določena v akcijskih načrtih, sprejetih za vsakokratno dveletno obdobje
izvajanja tega programa. 
Preglednica 8: Viri sredstev za posebne ukrepe po
področjih za obdobje 2009–2014, v tisočih eurov
Preglednica 9: Viri sredstev za posebne ukrepe po
področjih za obdobje 2009–2014, po posameznih ministrstvih oziroma vladnih
službah, v tisočih eurov
1 Sredstva za skupno nacionalno kampanjo bodo ministrstva
rezervirala za proračunsko leto 2010 v proporcionalno enakih deležih;
Ministrstvo za delo, družino in socialne zadeve – PP 5550. 
2 5250 – Sredstva Center za izobraževanje v pravosodju. 
9264 – Izobraževanje v
pravosodju-07-13-Evropska Unija. 
9280 – Izobraževanje v
pravosodju-07-13-Evropska Unija – slovenska udeležba. 
3 Financirano iz sredstev ESS (85 % – PP 9240) in
nacionalnih sredstev (15 % – PP 9252). Gre za sredstva, namenjena projektom
prepoznavanja in preprečevanja nasilja v vzgojno-izobraževalnih zavodih. 
4 100 iz proračunske postavke Ministrstvo za šolstvo in
šport (PP 7169), 110 financirano iz sredstev ESS (85 % – PP 9240) in
nacionalnih sredstev (15 % – PP 9252). Gre za raziskave nasilja v šolskem
prostoru. 
5 Financirano iz proračunske postavke 5572. 
6 Financirano iz proračunske postavke 5572. 
7 Gre za sredstva, namenjena programu profesionalnega
usposabljanja Prepoznavanje in preprečevanje nasilja, ki vključuje
naslednje vsebine: prepoznavanje in preprečevanje nasilnega vedenja v šolskem
prostoru; žrtve vrstniškega nasilja – prepoznavanje in možnosti za pomoč;
nenasilna komunikacija za boljše medsebojne odnose; načini nenasilnega
reševanja konfliktov; novi načini dela z otroki in mladostniki z vedenjsko manj
sprejemljivimi oblikami vedenja; nasilje in spolne zlorabe v družini –
prepoznavanje in možnosti za pomoč; trgovina z ljudmi in spolno izkoriščanje
zaradi prostitucije in pornografije, ozaveščanje in informiranje; spolno
nasilje – ozaveščanje, informiranje in preprečevanje. Program je financiran iz
sredstev ESS (85 % – PP 9243) in nacionalnih sredstev (15 % – PP 9255). 
8 Ministrstvo za zdravje PP 7083 (pri skupni vsoti je
upoštevana zgornja meja predvidenih sredstev) 
9 Ministrstvo za zdravje PP 7083 
10 Urad za enake možnosti PP 4390 
11 Urad za enake možnosti PP 1310 
KAZALCI O NASILJU V DRUŽINI 
Na vseh področjih, ki jih zajema nacionalni program, so
določeni kazalci, s katerimi bomo spremljali izvajanje posameznih ukrepov za
doseganje opredeljenih ciljev preprečevanja nasilja v družini v obdobju
izvajanja nacionalnega programa, od leta 2009 do 2014. 
Poleg kazalcev za spremljanje izvajanja ukrepov za
preprečevanje nasilja v družini, kakršne določa nacionalni program, je treba
natančno in sistematično spremljati tudi odnos do problematike nasilja v
družbenem in zasebnem življenju. Kazalci se po posameznih področjih spremljajo
na podlagi nacionalnih zbirk podatkov oziroma sprejetih kazalcev Evropske
unije, ki se jim prilagaja nacionalni sistem zbiranja podatkov. 
V nadaljevanju so za vsa področja družbenega življenja, na
katerih nacionalni program določa cilje in ukrepe za zagotavljanje enakih
možnosti žensk in moških, opredeljeni kazalci za spremljanje položaja žensk in
moških. 
1.     
Informacije o žrtvah nasilja 
a)   
Spol 
b)   
Starost 
c)   
Razmerje do povzročitelja 
d)   
Državljanstvo 
e)   
Drugi pomembni podatki (npr. izobrazba) 
2.     
Informacije o povzročitelju nasilja 
a)   
Spol 
b)   
Starost 
c)   
Razmerje do povzročitelja 
d)   
Državljanstvo 
e)   
Drugi pomembni podatki (npr. izobrazba) 
3.     
Podpora žrtvi in povzročitelju nasilnega dejanja 
a)   
Število uporabnikov za pomoč povzročitelju 
b)   
Vrste pomoči (svetovanje, psihološko oziroma psihiatrično zdravljenje,
programi resocializacije v zaporih, število napotitev na zdravljenje odvisnosti
od alkohola) 
4.     
Usposabljanje strokovnega osebja 
a)   
Število strokovnih delavcev, ki so se izobraževali na področju nasilja v
družini 
b)   
Obseg izobraževanja po urah na strokovnega delavca 
5.     
Kazalci policije 
a)   
Število prijav kaznivih dejanj nasilja v družini 
b)   
Število kazenskih ovadb zaradi nasilja v družini, poslanih okrožnim
državnim tožilstvom 
c)   
Število izrečenih prepovedi približevanja po 39.a členu Zakona o
policiji 
d)   
Število odvzemov prostosti in privedb k preiskovalnemu sodniku po 157.
členu Zakona o kazenskem postopku 
6.     
Kazalci šolstva 
a)   
Število projektov, ki jih izvajajo šole za preprečevanje nasilja v
družini 
b)   
Število vključenih učencev v projekte preprečevanja nasilja 
7.     
Kazalci pravosodja 
a)   
Število prejetih ovadb 
b)   
Število vloženih obtožnih aktov 
c)   
Število obsodilnih sodb 
d)   
Število oprostilnih sodb 
e)   
Število zavrnilnih sodb 
f)    
Število odrejenih priporov 
g)   
Število izrečenih prepovedi približevanja določenemu kraju ali osebi po
Zakonu o kazenskem postopku 
h)   
Število ukrepov, izrečenih na podlagi Zakona o preprečevanju nasilja v
družini
Št. 542-08/09-3/10
Ljubljana, dne 27. maja 2009
EPA 252-V
Državni zbor 
Republike Slovenije 
dr. Pavel Gantar l.r. 
Predsednik
______________________
1 Npr.: 2000: Recommendation 1450. Violence against women
in Europe; 2002: Recommendation 1582. Domestic violence against women; 2004:
Recommendation 1681. Campaign to combat domestic violence against women in
Europe; 2002: Parliamentary Assembly, Domestic violence, Doc 9525, Report, idr.
2 Npr.: Resolution on the report from the Commission to
the Council, the European Parliament, the Economic and Social Committee and the
Committee of the Regions on the state of women`s health in the European
Community. 
3 (1) Kdor v družinski skupnosti z drugim grdo ravna, ga
pretepa ali drugače boleče ali ponižujoče ravna, ga z grožnjo z neposrednim
napadom na življenje ali telo preganja iz skupnega prebivališča ali mu omejuje
svobodo gibanja, ga zalezuje, ga prisiljuje k delu ali opuščanju dela ali ga
kako drugače z nasilnim omejevanjem njegovih enakih pravic spravlja v skupnosti
v podrejen položaj, se kaznuje z zaporom do petih let. 
(2) Enako se kaznuje, kdor stori dejanje iz prejšnjega
odstavka v kaki drugi trajnejši življenjski skupnosti. 
(3) Če je dejanje iz prvega odstavka storjeno proti
osebi, s katero je storilec živel v družinski ali drugi trajnejši skupnosti, ki
je razpadla, je pa dejanje s to skupnostjo povezano, se storilec kaznuje z
zaporom do treh let. 
4 Vsebina poglavja povzeta po: Škrila, Darja. 2005.
Alkohol, agresija in nasilje. Zdravstveni vestnik. 2005. 74: 535–7. 
5 Graham, K., Leonard, K. E., Room, R., Wild, T. C.,
Phil, R. O., Bois, C., in Single, E. Current directions in research on
understanding and preventing intoxicated aggression. Addiction 1998, 93: 659–76.
6 National Institute on Alcohol Abuse and Alcoholism.
Alcohol, violence, and aggression – Alcohol alert No. 38-1997. Dostopno na:
www.niaaa.nih.gov/publications/aa38.htm. 
7 Uradni list RS, št. 14/04, 34/04, 62/06 in 11/09. 
8 Uradni list RS, št. 101/05.