1. člen
Ta pravilnik določa tradicionalne surovine, tradicionalno
sestavo in tradicionalni način priprave za gibanico z označbo tradicionalnega
ugleda Prekmurska gibanica.
2. člen
(1) Označbo tradicionalnega ugleda Prekmurska gibanica ima
lahko gibanica pripravljena na tradicionalni način, s tradicionalnimi
surovinami in tradicionalno sestavo, ki so določeni v specifikaciji za
Prekmursko gibanico in jo je potrdilo Ministrstvo za kmetijstvo, gozdarstvo in
prehrano v skladu s predpisom, ki ureja postopke za priznavanje označb posebnih
kmetijskih pridelkov oziroma živil. 
(2) Specifikacija za Prekmursko gibanico iz prejšnjega
odstavka je dosegljiva na Ministrstvu za kmetijstvo, gozdarstvo in prehrano,
Dunajska cesta 56-58, Ljubljana.
3. člen
Gibanica z označbo tradicionalnega ugleda Prekmurska
gibanica, mora biti označena v skladu s predpisom, ki ureja splošno označevanje
predpakiranih živil in s tem pravilnikom.
4. člen
Označbo tradicionalnega ugleda Prekmurska gibanica lahko
uporablja pripravljalec gibanice, ki pridobi certifikat za to gibanico v skladu
s predpisom, ki ureja postopke za priznavanje označb posebnih kmetijskih
pridelkov oziroma živil.
5. člen
Zaščitni znak za gibanico z označbo tradicionalnega ugleda
Prekmurska gibanica pridobi pripravljalec gibanice v skladu s predpisom, ki
ureja zaščitni znak za označevanje kmetijskih pridelkov oziroma živil.
6. člen
Pridelovalci oziroma predelovalci Prekmurske gibanice, ki so
do uveljavitve tega pravilnika uporabljali oziroma navajali ime Prekmurska
gibanica za svoje proizvode, morajo pridobiti certifikat iz 4. člena tega
pravilnika najpozneje v enem letu od dneva uveljavitve tega pravilnika, sicer
tega imena ne smejo uporabljati oziroma navajati na svojih proizvodih.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 324-22/2003
Ljubljana, dne 21. aprila 2004.
EVA 2004-2311-0253
Minister 
za kmetijstvo, gozdarstvo in prehrano 
dr. Milan Pogačnik l. r.