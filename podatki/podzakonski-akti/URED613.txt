1. člen
S to uredbo Vlada Republike Slovenije (v nadaljnjem besedilu:
vlada) določa pogoje za podelitev koncesije za upravljanje naravnega rezervata
Škocjanski zatok (v nadaljnjem besedilu: rezervat) in ureja druga vprašanja v
zvezi s podelitvijo koncesije.
2. člen
Upravljanje rezervata obsega naslednje naloge: 
1.     
izvajanje varstvenega režima, 
2.     
pripravljanje letnega programa dela in opravljanje tam določenih nalog, 
3.     
stalno spremljanje in analiziranje stanja naravnih vrednot v rezervatu
ter obveščanje javnega zavoda, ki opravlja naloge varstva naravne dediščine na
območju rezervata, o izsledkih teh analiz, 
4.     
zbiranje in vodenje dokumentacije o stanju naravnih vrednot v rezervatu,
5.     
upravljanje z zemljišči na območju rezervata, ki so v lasti države, 
6.     
pripravljanje in vzdrževanje objektov, poti in označb v rezervatu, 
7.     
izdajanje publikacij o rezervatu in informiranje javnosti, 
8.     
vodenje informacijskega centra, 
9.     
sodelovanje pri mednarodnih projektih ob predstavitvah in strokovnih
raziskavah rezervata in skrb za izvajanje prevzetih projektov, 
10.  
organiziranje in izvajanje nadzorne službe.
3. člen
Koncesionar mora izpolnjevati naslednje pogoje: 
-       
da je pravna oseba, registrirana v Republiki Sloveniji, 
-       
da ima dovoljenje pristojnega organa za opravljanje registriranih
dejavnosti, če je zanj to predpisano, 
-       
da izkaže kadrovsko in organizacijsko sposobnost za opravljanje nalog iz
prejšnjega člena, 
-       
da nima neporavnanih davkov in prispevkov, 
-       
da izkaže finančno usposobljenost, 
-       
da ima izdelan predlog izvajanja programa varstva in razvoja
Škocjanskega zatoka.
4. člen
Koncesionar pridobiva sredstva za upravljanje rezervata iz: 
1.     
državnega proračuna; 
2.     
sredstev lastne dejavnosti upravljalca v zvezi z rezervatom vključno z
vstopninami; 
3.     
dotacij in donacij; 
4.     
drugih virov. 
Način pridobivanja sredstev se uredi s koncesijsko pogodbo.
5. člen
Koncesija se podeli za dobo desetih let. 
Rok iz prejšnjega odstavka začne teči z dnem veljavnosti
pravnomočne odločbe o podelitvi koncesije. 
Koncesija se lahko podaljša na način in pod pogoji,
določenimi v koncesijski pogodbi.
6. člen
Koncesionar ima naslednje pravice in dolžnosti: 
-       
izvajati koncesijo v skladu z določili zakona, ki ureja naravni rezervat
Škocjanski zatok (v nadaljnjem besedilu: zakon), to uredbo, odločbo o izbiri
koncesionarja ter koncesijsko pogodbo, 
-       
organizirati in sodelovati pri vseh naravovarstvenih akcijah na območju
Škocjanskega zatoka, 
-       
sodelovati pri mednarodnih aktivnostih povezanih z upravljanjem
Škocjanskega zatoka, 
-       
zahtevati od ministrstva pristojnega za varstvo narave (v nadaljnjem
besedilu: ministrstvo) posebna navodila za izvajanje koncesije, 
-       
zahtevati od javnega zavoda, ki opravlja naloge varstva naravne
dediščine na območju rezervata, strokovno pomoč in usmeritve pri izvajanju
koncesije, 
-       
zahtevati od pristojnih organov podatke o dejstvih, ki so pomembne za
izvajanje koncesije, 
-       
organizirati nadzorno službo, 
-       
skrbeti za tekoče obveščanje javnosti o pomembnih dogodkih na območju
rezervata, 
-       
posredovati ministrstvu predlog letnega programa dela za prihodnje leto,
-       
sprejeti letni program dela, ki ga potrdi minister pristojen za varstvo
narave, 
-       
izdelati letna poročila o izvajanju programa varstva in razvoja
rezervata ter jih posredovati ministrstvu, 
-       
redno obveščati javni zavod, ki opravlja naloge varstva naravne
dediščine na območju rezervata, o izvajanju programa varstva in razvoja
rezervata, 
-       
obveščati pristojne inšpektorje o ugotovljenih kršitvah iz zakona.
7. člen
Koncesija za upravljanje rezervata se podeli na podlagi
javnega razpisa. 
Javni razpis izvede ministrstvo.
8. člen
Javni razpis se objavi v Uradnem listu Republike Slovenije. 
Javni razpis vsebuje navedbe o: 
-       
nazivu koncedenta, 
-       
predmetu koncesije, 
-       
pogojih, ki jih mora izpolnjevati koncesionar, 
-       
začetku in času trajanja koncesije, 
-       
prednostnih merilih, ki bodo vplivala na izbor, 
-       
obveznih sestavinah prijave na razpis, 
-       
strokovnih referencah in drugih dokazilih, ki morajo biti predložena za
ugotavljanje usposobljenosti prijavitelja, 
-       
roku za predložitev prijav, 
-       
roku za izbor koncesionarja, 
-       
roku, v katerem bodo prijavitelji obveščeni o izboru, 
-       
odgovornih osebah za dajanje pisnih in ustnih informacij med razpisom.
9. člen
Javni razpis traja najmanj 14 dni od dneva objave v Uradnem
listu Republike Slovenije. 
Razpis je neuspešen, če do poteka razpisnega roka ni
predložena nobena veljavna prijava. 
Prijava ni veljavna, če ne vsebuje vseh obveznih sestavin
prijave na razpis. 
Če javni razpis ni uspel, se lahko ponovi.
10. člen
O izbiri koncesionarja odloči vlada z upravno odločbo o
podelitvi koncesije.
11. člen
Pri odločanju o izbiri koncesije se kot merila upoštevajo: 
-       
strokovna, organizacijska in finančna usposobljenost prijaviteljev, 
-       
predlog organizacije nadzorne službe, 
-       
predlog pridobivanja sredstev za upravljanje rezervata, 
-       
dosedanja vlaganja v naravni rezervat Škocjanski zatok ter 
-       
predlog izvajanja programa varstva in razvoja Škocjanskega zatoka. 
Prednostna merila so: višja stopnja strokovne izobrazbe,
boljše finančne in organizacijske sposobnosti, boljši predlog organizacije
nadzorne službe, višja lastna finančna udeležba v predlogu pridobivanja
sredstev za upravljanje rezervata, višja dosedanja vlaganja v naravni rezervat
Škocjanski zatok ter strokoven, učinkovit in realen predlog izvajanja programa
varstva in razvoja naravnega rezervata Škocjanski zatok. 
Med prednostnimi merili iz prejšnjega odstavka je najpomembnejše
merilo (50 odstotkov točk): strokoven, učinkovit in realen predlog izvajanja
programa varstva in razvoja naravnega rezervata Škocjanski zatok.
12. člen
Izbrani koncesionar ne sme prenesti podeljene koncesije na
nobeno drugo pravno ali fizično osebo.
13. člen
S pravnomočnostjo odločbe o podelitvi koncesije se na
koncesionarja prenese tudi upravljanje z zemljišči na območju rezervata, ki so
v lasti države. 
Upravljanje z zemljišči iz prejšnjega odstavka ne zajema
upravljanja z objekti državne infrastrukture, ki so grajeno javno dobro. 
Pravica upravljanja iz prvega odstavka tega člena je
neprenosljiva.
14. člen
Medsebojna razmerja med koncedentom in koncesionarjem se
podrobneje uredijo s koncesijsko pogodbo, ki se mora skleniti v šestih mesecih
po pravnomočnosti odločbe o podelitvi koncesije. 
Koncesijsko pogodbo sklene vlada v imenu koncedenta. 
V primeru neskladja med to uredbo in koncesijsko pogodbo
veljajo določbe uredbe.
15. člen
Nadzor nad izvajanjem koncesije opravlja ministrstvo.
16. člen
Koncesija preneha: 
1.     
če se po krivdi koncesionarja ne sklene koncesijska pogodba v šestih
mesecih po pravnomočnosti odločbe o podelitvi koncesije, 
2.     
s prenehanjem koncesijske pogodbe, v skladu z zakonom, 
3.     
z odvzemom koncesije, 
4.     
z odkupom koncesije v skladu z zakonom, 
5.     
v drugih primerih, določenih s koncesijsko pogodbo. 
Pogoji za prenehanje koncesije na način iz druge do pete
točke prejšnjega odstavka se podrobneje uredijo s koncesijsko pogodbo.
17. člen
Sedanji upravljalci zemljišč v lasti države na območju naravnega
rezervata Škocjanski zatok, uredijo dokumentacijo v zvezi s prenosom
upravljanja z zemljišči na koncesionarja v treh mesecih po podelitvi koncesije.
18. člen
Ta uredba začne veljati petnajsti dan po objavi v Uradnem
listu Republike Slovenije.
Št. 636-06/99-3
Ljubljana, dne 15. aprila 1999.
Vlada Republike Slovenije
dr. Janez Drnovšek l. r. 
Predsednik