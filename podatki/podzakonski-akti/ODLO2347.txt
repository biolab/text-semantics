1. člen
S tem odlokom se zaradi zajezitve in obvladovanja nalezljive
bolezni COVID-19 (v nadaljnjem besedilu: COVID-19) določijo pogoji vstopa v
Republiko Slovenijo na zunanjih in notranjih mejah. Kjer odlok določa kontrolno
točko, je v času njenega obratovanja dovoljen prestop državne meje Republike
Slovenije zgolj na tej kontrolni točki.
2. člen
(1) Kontrolne točke na letalskih povezavah za mednarodni
zračni promet so naslednje:
-       
Ljubljana (Brnik) (Letališče Jožeta Pučnika Ljubljana),
-       
Maribor (Slivnica) (Letališče Edvarda Rusjana Maribor),
-       
Portorož (Sečovlje/Sicciole) (Letališče Portorož).
(2) Obratovalec javnega letališča za mednarodni zračni promet
zagotovi pogoje za vzpostavitev kontrolne točke in izvajanje higienskih ukrepov
za preprečevanje širjenja bolezni COVID-19 v skladu z zahtevami Nacionalnega
inštituta za javno zdravje (v nadaljnjem besedilu: NIJZ), objavljenimi na
spletni strani NIJZ.
3. člen
(1) Kontrolni točki na pomorskih povezavah za mednarodni
pomorski promet sta naslednji:
-       
Koper (Capodistria) (Mejni prehod za mednarodni pomorski promet),
-       
Piran (Pirano) (Mejni prehod za mednarodni pomorski promet).
(2) Upravljavec javnega pristanišča za mednarodni pomorski
promet zagotovi pogoje za vzpostavitev kontrolne točke in izvajanje higienskih
ukrepov za preprečevanje širjenja bolezni COVID-19 v skladu z zahtevami NIJZ,
objavljenimi na spletni strani NIJZ.
4. člen
Policija v soglasju z obratovalcem letališča oziroma
upravljavcem pristanišča za kontrolne točke iz 2. in 3. člena tega odloka
vzpostavi stalni nadzor prehajanja kontrolnih točk. 
5. člen
(1) Vlada Republike Slovenije na podlagi ocene o
epidemiološki situaciji v posamezni državi ali administrativni enoti države
določi države ali administrativne enote držav, za katere obstaja visoko
tveganje za okužbo z virusom SARS-CoV-2 (v nadaljnjem besedilu: rdeči seznam).
Rdeči seznam je določen v Prilogi 1, ki je sestavni del tega odloka. Objavi se
na spletnih straneh NIJZ, Ministrstva za zdravje in Ministrstva za zunanje
zadeve. 
(2) Kadar med administrativnimi enotami posamezne države
obstajajo razlike v epidemiološki situaciji, lahko Vlada Republike Slovenije
določi, da so na rdečem seznamu le posamezne administrativne enote te države. 
(3) V državah ali administrativnih enotah držav, ki niso
uvrščene na rdeči seznam, ni visokega tveganja za okužbo z virusom SARS-CoV-2.
Osebe, ki prihajajo iz teh držav ali administrativnih enot držav, lahko
vstopijo v Republiko Slovenijo brez napotitve v karanteno na domu in brez
predložitve negativnega izvida testa na prisotnost SARS-CoV-2 (COVID‑19). 
(4) Enako kot države članice schengenskega območja se po tem
odloku obravnavajo tudi Kneževina Andora, Kneževina Monako, Republika San
Marino in Sveti sedež (Vatikanska mestna država). 
(5) Osebo, ki prihaja iz držav oziroma administrativnih enot
držav na rdečem seznamu, se na podlagi prvega odstavka 10. člena Zakona o
začasnih ukrepih za omilitev in odpravo posledic COVID-19 (Uradni list RS, št.
152/20 in 175/20 – ZIUOPDVE; v nadaljnjem besedilu: ZZUOOP) napoti v karanteno
na domu, razen če ob vstopu v Republiko Slovenijo predloži negativni izvid
testa na prisotnost virusa SARS-CoV-2. 
(6) Test na prisotnost virusa SARS-CoV-2 iz prejšnjega
odstavka mora biti opravljen po PCR metodi v državi članici Evropske unije ali
državi članici schengenskega območja ali pri organizacijah oziroma pri
posameznikih v tretjih državah, ki jih Inštitut za mikrobiologijo in
imunologijo in Nacionalni laboratorij za zdravje, okolje in hrano (v nadaljnjem
besedilu: NLZOH) prepoznata kot ustrezne in so objavljeni na spletni strani
NLZOH, in ne sme biti starejši od 48 ur od odvzema brisa. Test na prisotnost
virusa SARS-CoV-2 se lahko opravi tudi s hitrim antigenskim testom v državi
članici Evropske unije ali schengenskega območja in ne sme biti starejši od 24
ur od odvzema brisa. 
(7) Če oseba, ki jo policija ob vstopu v Republiko Slovenijo
napoti v karanteno na domu, v času trajanja karantene opravi testiranje na
prisotnost SARS-CoV-2 (COVID-19) po PCR ali HAGT metodi in je izvid testa
negativen, se šteje, da je karantena prekinjena. 
(8) Če je v karanteno na domu napotena oseba, ki v Republiki
Sloveniji nima prebivališča, se v karanteno na domu napoti na dejanski naslov,
kjer bo nastanjena. Stroške, ki nastanejo v zvezi s prestajanjem karantene,
oseba krije sama. Če tuji državljan, ki v Republiki Sloveniji nima
prebivališča, ne more izkazati naslova bivanja, kjer bo prestajal karanteno, se
mu vstop v Republiko Slovenijo dovoli le, če so zagotovljene ustrezne
nastanitvene kapacitete za izvajanje karantene. 
(9) Vlada Republike Slovenije na podlagi ocene o
epidemiološki situaciji v posamezni državi ali administrativni enoti države
določi tudi države članice Evropske unije ali schengenskega območja, katerih
14-dnevna incidenca primerov okužbe s SARS-CoV-2 na 100 000 prebivalcev je višja
od 14‑dnevne incidence v Republiki Sloveniji. Seznam je določen v Prilogi 2, ki
je sestavni del tega odloka. Objavi se na spletnih straneh NIJZ, Ministrstva za
zdravje in Ministrstva za zunanje zadeve. 
6. člen
(1) Vstop v Republiko Slovenijo se brez napotitve v karanteno
na domu in brez predložitve negativnega izvida testa na prisotnost SARS-CoV-2
(COVID-19) na podlagi 1. točke prvega odstavka 39. člena Zakona o nalezljivih
boleznih (Uradni list RS, št. 33/06 – uradno prečiščeno besedilo, 49/20 – ZIUZEOP,
142/20, 175/20 – ZIUOPDVE in 15/21 – ZDUOP; v nadaljnjem besedilu: ZNB) in
petega odstavka 12. člena ZZUOOP dovoli tudi: 
1.     
osebi, ki je napotena na ali z opravljanja nalog v sektorju mednarodnega
prevoza in to ob prehodu meje izkazuje s »Spričevalom za delavce v sektorju
mednarodnega prevoza« iz Priloge 3 Sporočila Komisije o izvajanju zelenih
voznih pasov iz Smernic glede ukrepov za upravljanje meja za zaščito zdravja in
zagotovitev razpoložljivosti blaga in bistvenih storitev (UL C št. 96 z dne 24.
3. 2020, str. 1) ali z drugo ustrezno listino, iz katere je mogoče razbrati, da
jo je napotil delodajalec; 
2.     
osebi, ki izvaja prevoz blaga ali oseb v Republiko Slovenijo v
gospodarskem prometu ali za tovorni ali potniški promet v tranzitu, če zapusti
Republiko Slovenijo v osmih urah po vstopu v Republiko Slovenijo, in osebi, ki
izvaja prevoz blaga ali oseb iz Republike Slovenije v gospodarskem prometu in
se v Republiko Slovenijo vrača v osmih urah po izstopu iz Republike Slovenije; 
3.     
osebi, ki potuje v tranzitu čez Republiko Slovenijo in zapusti Republiko
Slovenijo najkasneje v šestih urah po vstopu; 
4.     
osebi z diplomatskim potnim listom; 
5.     
predstavniku tujega varnostnega organa (policije ali pravosodja), ki
izvršuje uradno nalogo in zapusti Republiko Slovenijo takoj, ko je po izvršitvi
naloge to mogoče, in predstavniku slovenskega varnostnega organa (policije ali
pravosodja), ki izvršuje uradno nalogo in se iz druge države vrača takoj, ko je
po izvršitvi naloge to mogoče; 
6.     
pripadniku Slovenske vojske, policije ali uslužbencu državnega organa,
ki se vrača z napotitve na delo v tujini, ter uslužbencem državnih organov na
službeni poti v tujini; 
7.     
osebi, ki je bila prepeljana v Republiko Slovenijo z reševalnim ali
sanitetnim vozilom, in spremljevalnemu zdravstvenemu osebju v tem vozilu; 
8.     
otroku, ki še ni dopolnil 13 let in prehaja mejo skupaj z ožjim
družinskim članom, ki ni napoten v karanteno na domu oziroma mu ni zavrnjen
vstop v Republiko Slovenijo; 
9.     
pripadniku služb zaščite in reševanja, zdravstva, policije, gasilcev ali
drugi osebi, ki izvaja humanitarne prevoze ali nudi pomoč pri reševanju in
odpravi posledic elementarnih nesreč in se vrača čez mejo najkasneje v 48 urah
po prehodu meje;
10.  
dvolastniku ali najemniku zemljišča v obmejnem območju ali na obeh
straneh državne meje, ki prehaja državno mejo s sosednjo državo zaradi
opravljanja kmetijsko-poljedelsko-gozdarskih del in se vrača čez mejo
najkasneje v desetih urah po prehodu meje; 
11.  
osebi, ki predloži dokazilo o pozitivnem HAGT ali PCR izvidu testa na
SARS-CoV-2, ki je starejši od 21 dni, vendar ni starejši od 6 mesecev ali
potrdilo zdravnika, da je prebolela COVID-19 in od začetka simptomov ni minilo
več kot šest mesecev; 
12.  
osebi, ki predloži dokazilo o cepljenju zoper COVID-19, s katerim
dokazuje, da je od prejema drugega odmerka cepiva proizvajalca Biontech/Pfizer
preteklo najmanj sedem dni ali proizvajalca Moderna najmanj 14 dni, oziroma od
prejema prvega odmerka cepiva proizvajalca AstraZeneca najmanj 21 dni;
13.  
osebi iz 1., 2., 3. in 4. točke četrtega odstavka tega člena, ki prihaja
iz države članice Evropske unije ali schengenskega območja, katere 14-dnevna
incidenca primerov okužbe s SARS-CoV-2 na 100 000 prebivalcev je nižja od 14‑dnevne
incidence v Republiki Sloveniji. 
(2) Za osebe iz 11. in 12. točke prejšnjega odstavka se
upoštevajo potrdila o testiranju oziroma cepljenju, ki so bila izdana v državah
članicah Evropske unije oziroma državah članicah Schengenskega območja ali pri
organizacijah oziroma pri posameznikih v tretjih državah, ki jih Inštitut za
mikrobiologijo in imunologijo in NLZOH prepoznata kot ustrezne in so objavljeni
na spletni strani NLZOH. Potrdilo zdravnika iz 11. točke prejšnjega odstavka se
upošteva, če je bilo izdano v državah članicah Evropske unije oziroma državah
članicah Schengenskega območja.
(3) Oseba, ki uveljavlja izjemo iz 6. točke prvega odstavka
tega člena, mora opraviti testiranje na prisotnost SARS-CoV-2 (COVID-19) po PCR
metodi ali s hitrim antigenskim testom ob prihodu v Republiko Slovenijo, pogoje
za osamitev pa ji do prejema izvida testiranja zagotovi delodajalec.
(4) Če prihaja iz države članice Evropske unije ali
schengenskega območja, katere 14-dnevna incidenca primerov okužbe s SARS-CoV-2
na 100 000 prebivalcev je višja od 14‑dnevne incidence v Republiki Sloveniji,
se vstop v Republiko Slovenijo brez napotitve v karanteno na domu ob
predložitvi negativnega izvida testa na prisotnost SARS-CoV-2 (COVID-19) po PCR
metodi ali s hitrim antigenskim testom, ki nista starejša od sedem dni od
odvzema brisa, na podlagi 1. točke prvega odstavka 39. člena ZNB in petega
odstavka 12. člena ZZUOOP dovoli tudi:
1.     
čezmejnemu dnevnemu delovnemu migrantu, ki ima delovno razmerje v eni od
držav članic Evropske unije ali drugi državi schengenskega območja, za kar ima
dokazilo oziroma s podpisano izjavo utemelji razlog za prehajanje meje kot
dnevni delovni migrant, in se vrača v 14 urah po prehodu meje;
2.     
osebi, ki dnevno ali občasno prehaja mejo zaradi vključenosti v vzgojo,
izobraževanje ali znanstveno raziskovanje v Republiki Sloveniji ali državi članici
Evropske unije ali schengenskega območja in to izkazuje z ustreznimi dokazili.
Če je oseba iz te točke mladoletna ali iz drugih razlogov ne more potovati
sama, lahko pod enakimi pogoji vstopi tudi oseba, ki jo prevaža, vendar se mora
čez mejo vrniti takoj po opravljenem prevozu;
3.     
državljanu države članice Evropske unije ali schengenskega območja, ki
prihaja iz druge članice Evropske unije ali schengenskega območja, kjer je
opravljal varstvo in pomoč osebam, ki so potrebne podpore, oskrbo ali nego družinskih
članov, starševsko skrb in stik z otrokom, vzdrževalna dela na zasebnem objektu
ali zemljišču, ki ga ima v lasti, najemu ali uporabi, ali je odpravljal
neposredno nevarnost za zdravje, življenje in premoženje, in se čez mejo vrača
v roku 12 ur po prehodu meje;
4.     
osebi, ki je naročena na zdravstveno storitev v Republiki Sloveniji in
se čez mejo vrne takoj po opravljeni storitvi. Če je na zdravstveno storitev
naročena mladoletna oseba, lahko pod enakimi pogoji vstopi njen skrbnik, če
potujeta skupaj.
7. člen
(1) Po navodilu epidemiološke službe NIJZ na mejnih prehodih
na zunanji meji in na kontrolnih točkah na notranjih mejah Republike Slovenije
lahko zdravstvena služba preverja zdravstveno stanje oseb, ki prehajajo mejo.
(2) Osebi, ki prihaja iz države na rdečem seznamu, se vstop v
Republiko Slovenijo ne dovoli, če se predvideva, da zaradi ukrepov sosednjih
držav ne bo mogla zapustiti ozemlja Republike Slovenije.
(3) Vstop v Republiko Slovenijo se ne dovoli osebi, ki nima
prebivališča v Republiki Sloveniji ter ob prehodu meje pove, da je pozitivna na
SARS-CoV-2 (COVID-19) ali izkazuje očitne bolezenske znake, značilne za okužbo
z virusom SARS-CoV-2, dovoli pa se ji tranzit čez Republiko Slovenijo ob
upoštevanju priporočil NIJZ.
(4) Osebi, ki ji je bila v tujini odrejena karantena zaradi
stika z okuženo osebo s SARS-CoV-2 in želi prestajati karanteno v drugi državi,
za vstop v katero izpolnjuje pogoje, policija na podlagi najave pristojnega
organa v Republiki Sloveniji dovoli vstop in tranzit čez Republiko Slovenijo z
lastnim vozilom po najkrajši poti v šestih urah po vstopu.
(5) Državljanu Republike Slovenije ali tujcu s prebivališčem
v Republiki Sloveniji, ki jima je bila v tujini odrejena karantena zaradi stika
z okuženo osebo s SARS-CoV-2 ter želita prestajati karanteno v Republiki
Sloveniji, policija na podlagi najave pristojnega organa v Republiki Sloveniji
dovoli vstop in potovanje z lastnim vozilom po najkrajši poti do naslova, kjer
bosta prestajala karanteno.
8. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Priloga
1: Rdeči seznam (seznam držav ali administrativnih enot držav, za katere
obstaja visoko tveganje za okužbo z virusom SARS-CoV-2)
Priloga
2: Seznam držav članic EU/schengenskega območja, katerih 14-dnevna incidenca
primerov okužbe s SARS-CoV-2 na 100 000 prebivalcev je višja od 14-dnevne
incidence v Republiki Sloveniji

Odlok o določitvi pogojev vstopa v Republiko
Slovenijo zaradi zajezitve in obvladovanja nalezljive bolezni COVID-19 (Uradni
list RS, št. 20/21) vsebuje naslednjo končno določbo:
»KONČNA DOLOČBA
9. člen
Ta odlok začne veljati 13. februarja 2021 in velja do 19.
februarja 2021.«.

Odlok o spremembah Odloka o določitvi pogojev
vstopa v Republiko Slovenijo zaradi zajezitve in obvladovanja nalezljive
bolezni COVID-19 (Uradni list RS, št. 25/21) spreminja 9. člen odloka tako, da
se glasi:
»9. člen
Ta odlok začne veljati 13. februarja 2021 in velja do 26.
februarja 2021.«.
ter vsebuje naslednjo končno določbo:
»KONČNA DOLOČBA
4. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah Odloka o določitvi pogojev
vstopa v Republiko Slovenijo zaradi zajezitve in obvladovanja nalezljive
bolezni COVID-19 (Uradni list RS, št. 27/21) spreminja 9. člen odloka tako, da
se glasi:
»9. člen
Ta odlok začne veljati 13. februarja 2021 in velja do 5. marca
2021.«.
ter vsebuje naslednjo končno določbo:
»KONČNA DOLOČBA
4. člen
Ta odlok začne veljati naslednji dan po objavi v Uradnem
listu Republike Slovenije.«.