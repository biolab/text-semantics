1. člen
(vsebina)
Ta uredba podrobneje ureja povračilo
stroškov prevoza na delo in z dela za funkcionarje in javne uslužbence, za
katere povračila stroškov prevoza na delo in z dela ne ureja kolektivna pogodba
(v nadaljnjem besedilu: funkcionar in javni uslužbenec).
2. člen
(kdaj javni prevoz ni možen)
Funkcionar in javni uslužbenec nimata
možnosti prevoza z javnimi prevoznimi sredstvi, če javni prevoz ne obstaja, če
ga glede na delovni čas funkcionarja ali javnega uslužbenca ni možno uporabiti
ali če bi uporaba javnega prevoza glede na vozni red in delovni čas
funkcionarja ali javnega uslužbenca, ne upoštevaje čas trajanja vožnje, za
funkcionarja ali javnega uslužbenca pomenila več kot eno uro dnevne časovne
izgube v eno smer.
3. člen
(dodelitev ali razporeditev funkcionarja)
Kot premeščen zaposleni iz tretjega
odstavka 168. člena Zakona za uravnoteženje javnih financ (Uradni list RS, št.
40/12) se šteje tudi funkcionar, ki je dodeljen ali razporejen v drug kraj po
odločitvi oziroma volji delodajalca.
4. člen
(vrsta in cena javnega prevoza)
Izjavi za povračilo stroškov prevoza na
delo in z dela se priloži podatek o vrsti in ceni javnega prevoza.
KONČNA DOLOČBA
5. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije
Št. 00730-27/2012
Ljubljana, 26. julija 2012
EVA 2012-2030-0046
Janez
Janša l.r.
Predsednik