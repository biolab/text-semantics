1. SPLOŠNE DOLOČBE
1. člen
(vsebina sklepa)
(1) Ta sklep podrobneje določa vsebino
obvestil in poročil, o katerih banke in hranilnice (v nadaljevanju: banke)
poročajo Banki Slovenije ter roke, obliko in način poročanja, in sicer v zvezi
z:
(a)   
izpolnjevanjem zahtev na podlagi ZBan-2,
(b)   
izpolnjevanjem zahtev na podlagi Uredbe (EU) št. 575/2013 in Delegirane
uredbe (EU) 2015/61 ter
(c)   
izpolnjevanjem ostalih zakonodajnih zahtev.
(2) Določbe tega sklepa se uporabljajo
za banke s sedežem v Republiki Sloveniji, ki so pridobile dovoljenje za
opravljanje bančnih storitev v skladu z ZBan-2.
(3) Ne glede na drugi odstavek tega člena
se določbe tega sklepa smiselno uporabljajo tudi za podružnice bank tretjih
držav, ki so v skladu z ZBan-2 pridobile dovoljenje za ustanovitev podružnice v
Republiki Sloveniji.
(4) Določbe iz 2. poglavja tega sklepa
veljajo za banko na posamični podlagi, razen če v posameznih primerih ta sklep
izrecno določa obveznost poročanja in obveščanja na konsolidirani podlagi, kot
je opredeljena v poglavju 2 naslova II dela 1 Uredbe (EU) št. 575/2013.
Določbe iz 3. poglavja tega sklepa veljajo za banko na posamični oziroma
konsolidirani podlagi, kot izhaja iz naslova II dela 1 Uredbe (EU)
št.  575/2013, razen če v posameznih primerih ta sklep izrecno določa
obveznost poročanja na posamični podlagi. Določbe iz 4. poglavja tega sklepa
veljajo za banko na posamični oziroma konsolidirani podlagi, kot izhaja iz
predpisov po drugem odstavku 9. člena ZBan-2.
(5) Kadar iz določb ZBan-2 ali Uredbe
(EU) št. 575/2013 oziroma Delegirane uredbe (EU)
2015/61v povezavi s tem sklepom izhaja obveščanje in poročanje Evropski centralni
banki kot pristojnemu organu, ki je pristojen za izvajanje pooblastil in nalog
bonitetnega nadzora nad bankami v skladu z Uredbo Sveta (EU) št. 1024/2013
z dne 15. oktobra 2013 o prenosu posebnih nalog, ki se nanašajo na
politike bonitetnega nadzora kreditnih institucij, na Evropsko centralno banko
(UL L št. 287 z dne 29. oktobra 2013, str. 63; v nadaljevanju Uredba
(EU) št. 1024/2013), se obvestila in poročila po tem sklepu vedno pošljejo
tudi Banki Slovenije.
(6) Kadar se ta sklep sklicuje na
določbe drugih predpisov, se te določbe uporabljajo v njihovem vsakokratnem
veljavnem besedilu.
2. člen
(opredelitve pojmov)
(1) Pojmi, uporabljeni v tem sklepu,
imajo enak pomen kot v določbah ZBan-2 oziroma Uredbe (EU) št. 575/2013
ter Delegirane uredbe (EU) 2015/61 in predpisih, izdanih na njihovi
podlagi.
(2) Za namen 9. člena tega sklepa
»produkt« pomeni samostojno enoto konkretne storitve in ga kot takega definira
banka, s tem, da ima vsaj eno od naslednjih lastnosti:
(a)   
namenjen je le določeni, opredeljeni ciljni skupini (segmentu bančnega
ali finančnega trga);
(b)   
določeni so pogoji, ki jih morajo komitenti izpolnjevati za njegovo
uporabo;
(c)   
določena je tarifa (cena) za njegovo uporabo;
(d)   
postopek njegovega uvajanja oziroma ponudbe je opredeljen;
(e)   
banka ima opredeljen mehanizem notranjih kontrol in spremljanja
posameznega produkta;
(f)    
opredeljeni so postopki in načini za njegovo financiranje ali
investiranje;
(g)   
ima specifičen profil tveganja.
(3) Za namen 10. in 18. člena
tega sklepa »posredna izpostavljenost« pomeni vsako izpostavljenost banke do
posamezne stranke, ki nastane iz naslova prejetih kreditnih zavarovanj za
neposredno izpostavljenost banke do druge stranke, ki je osnovni dolžnik banke,
in ki bi lahko postala neposredna izpostavljenost banke do zadevne stranke, če
bi prišlo do neplačila osnovnega dolžnika. Gre za izpostavljenost banke do
dajalcev osebnega jamstva ali izdajateljev premoženja, ki služi kot zavarovanje
terjatev banke, in druge podobne izpostavljenosti. Upoštevajo se tako
zavarovanja za postavke sredstev (finančna sredstva) kot tudi zavarovanja za
prevzete obveznosti po zunajbilančnih postavkah, in sicer ne glede na to, ali
izpolnjujejo minimalne zahteve glede primernosti v skladu z Uredbo (EU)
št. 575/2013.
2. POROČANJE V ZVEZI Z IZPOLNJEVANJEM ZAHTEV IZ ZBan-2
2.1. Poročanje o kvalificiranih
imetnikih in pomembnih okoliščinah po 205. členu ZBan-2
3. člen
(podatki, ki se vpisujejo v sodni
register)
Dokazila o podatkih in spremembah podatkov,
ki se vpisujejo v sodni register, banka predloži Banki Slovenije najkasneje v
petih delovnih dneh od prejema ustreznega sklepa pristojnega sodišča.
4. člen
(sklic in sklepi skupščine)
(1) O sklicu skupščine banka obvesti
Banko Slovenije s predložitvijo objave sklica skupščine najkasneje v petih delovnih
dneh po objavi. Banka obvesti Banko Slovenije tudi o morebitnih dopolnitvah
dnevnega reda skupščine oziroma predloži čistopis dnevnega reda skupščine v
petih delovnih dneh po objavi.
(2) Ne glede na prvi odstavek tega
člena banka v primeru načrtovanih sprememb statuta banke hkrati s predložitvijo
objave sklica skupščine predloži tudi besedilo predloga sprememb statuta banke.
(3) Banka predloži Banki Slovenije
kopijo notarsko overjenega zapisnika s sprejetimi skupščinskimi sklepi, skupaj
s prilogami, najkasneje v petih delovnih dneh od dneva zasedanja skupščine. Pri
spremembah statuta banka predloži tudi čistopis statuta.
5. člen
(imetniki delnic in kvalificirani
imetniki)
(1) Banka v skladu s prvim odstavkom
74. člena ZBan-2 obvesti Banko Slovenije najkasneje v petih delovnih dneh
po vpisu spremembe v delniško knjigo pri Klirinško depotni družbi o vsaki
spremembi, zaradi katere se delež posameznega delničarja spremeni tako, da:
(a)   
preseže mejo kvalificiranega deleža oziroma se njegov delež zmanjša
tako, da ne dosega več kvalificiranega deleža,
(b)   
preseže zgornjo mejo razpona oziroma pade pod spodnjo mejo razpona
kvalificiranega deleža, za katerega je kvalificiranemu imetniku že izdano
dovoljenje za kvalificirani delež.
(2) Banka obvesti Banko Slovenije o
vsaki spremembi imetništva delnic banke, kjer se posameznemu kvalificiranemu
imetniku spremeni delež v kapitalu ali glasovalnih pravicah znotraj razpona
kvalificiranega deleža, za katerega je kvalificiranemu imetniku izdano
dovoljenje za kvalificirani delež, najkasneje v petih delovnih dneh po vpisu
spremembe v delniško knjigo pri Klirinško depotni družbi.
(3) Banka, z delnicami katere se
trguje na organiziranem trgu, v skladu z drugim odstavkom 74. člena ZBan-2
obvesti Banko Slovenije o delničarjih, ki so imetniki kvalificiranega deleža,
ter o njihovih kvalificiranih deležih po stanju na dan 31. decembra
najkasneje do konca meseca januarja tekočega leta.
(4) Banka v skladu s tretjim odstavkom
74. člena ZBan-2 obvesti Banko Slovenije o sklenitvi delničarskega sporazuma
in o dogovoru ali drugih okoliščinah v zvezi z bodočimi kvalificiranimi
imetniki najkasneje v petih delovnih dneh od njegove sklenitve oziroma
seznanitve banke s tem dejstvom.
(5) Obvestilo iz prvega, drugega in
tretjega odstavka tega člena mora vsebovati najmanj informacije o nazivu delničarja,
njegovem deležu pred in po spremembi ter datumu nastale spremembe.
6. člen
(pridobitev oziroma odtujitev delnic,
poslovnih deležev oziroma članskih pravic v pravnih osebah)
(1) Banka obvesti Banko Slovenije
najkasneje v petih delovnih dneh o dejanski pridobitvi ali odtujitvi
neposrednega deleža delnic, poslovnih deležev ali članskih pravic v drugih
pravnih osebah, ki niso vključeni v trgovalno knjigo.
V pisnem obvestilu navede osnovne podatke o pravni osebi (firma, sedež, naslov,
matična številka), velikost deleža oziroma spremembo, znesek vplačila v primeru
pridobitve ter datum pridobitve oziroma odtujitve delnic, poslovnih deležev ali
članskih pravic v drugih pravnih osebah.
(2) Ne glede na prvi odstavek tega člena
banka obvesti Banko Slovenije najkasneje v petih delovnih dneh o dejanskih
vplačilih v druge pravne osebe, četudi ostaja delež delnic, poslovnih deležev
ali članskih pravic banke v druge pravne osebe nespremenjen.
(3) Če se
poročanje iz prvega odstavka tega člena pokriva z vsebino obveščanja iz prvega,
drugega, petega ali šestega odstavka 11. člena tega sklepa, lahko banka
združi obveščanje za oba namena.
(4) Banka
letno poroča Banki Slovenije seznam vseh neposrednih deležev v delnice,
poslovne deleže oziroma članske pravice vseh pravnih oseb na obrazcu POR-1, ki
je sestavni del tega sklepa, in sicer po stanju na referenčni datum letnega
poročanja iz 2. člena Izvedbene Uredbe Komisije (EU) št. 680/2014 z
dne 16. aprila 2014 o določitvi izvedbenih tehničnih standardov v zvezi z
nadzorniškim poročanjem institucij v skladu z Uredbo (EU) št. 575/2013
Evropskega parlamenta in Sveta (UL L št. 191 z dne 28. junija 2014,
str. 1; v nadaljevanju: ITS za nadzorniško poročanje).
(5) Rok za
predložitev poročila iz tretjega odstavka tega člena je datum predložitve
letnih informacij iz 3. člena ITS za nadzorniško poročanje.
7. člen
(prenehanje opravljanja določenih
storitev)
(1) Banka obvesti Banko Slovenije o
prenehanju opravljanja določenih storitev iz prvega in tretjega odstavka
30. člena ZBan-2 najkasneje v petih delovnih dneh po sprejetju sklepa
upravljalnega organa banke.
(2) Banka obvesti Banko Slovenije o
prenehanju opravljanja posameznih storitev tudi v primerih iz prvega odstavka
106. člena ZBan-2 v petih delovnih dneh od nastanka navedenih okoliščin.
8. člen
(druga dejstva in okoliščine)
(1) Banka obvesti Banko Slovenije o
dejstvih in okoliščinah, ki so pomembne za presojo, ali banka posluje v skladu
s predpisi iz drugega odstavka 9. člena ZBan-2 ter ji predloži njihov opis
najkasneje v petih delovnih dneh od njihovega nastanka oziroma potrditve s
strani upravljalnega organa banke.
(2) Za dejstva in okoliščine iz prvega
odstavka tega člena se štejejo zlasti:
(a)   
sprememba poslovnega modela banke,
(b)   
sprememba poslovne strategije banke oziroma skupine,
(c)   
večje organizacijske, kadrovske ali druge spremembe, ki vplivajo na
poslovanje banke oziroma skupine (npr. IT infrastruktura, menjave ključnih
kadrov).
(3) Banka po opravljenem revizijskem
pregledu letnega poročila oziroma konsolidiranega letnega poročila predloži
Banki Slovenije izvod pisma upravljalnemu organu banke, in sicer najkasneje v
petih delovnih dneh po vročitvi pisma s strani revizijske družbe.
2.2. Poročanje v zvezi z izpolnjevanjem
ostalih zahtev iz ZBan-2
9. člen
(obvestilo o uvedbi oziroma prenehanju
ponudbe posamezne vrste produkta)
(1) Če namerava banka v okviru
pridobljenega dovoljenja za opravljanje storitev uvesti novo posamezno vrsto
produkta, obvesti Banko Slovenije o tej nameri in o njegovi razvrstitvi v
okviru storitev, za katere ima dovoljenje v skladu z ZBan-2 ali Uredbo (EU)
št. 1024/2013. Banka mora natančno opredeliti lastnosti produkta,
oblikovati natančen postopek njegovega uvajanja, to je najmanj izdelati
podroben načrt s časovno opredelitvijo uvedbe novega produkta. V poskusnem
obdobju mora biti obseg novega produkta omejen na obvladljivo raven. Zajete
morajo biti vse organizacijske enote, ki bodo pozneje sodelovale pri delu,
vključno s službo notranje revizije v okviru njenih nalog.
(2) Po uspešno končanem testnem
obdobju, ko so ustrezno potrjeni vsi potrebni notranji akti (pravilniki, navodila
ipd.), usposobljeno primerno število zaposlenih z ustreznim znanjem in
izkušnjami, zagotovljena tehnična opremljenost in vzpostavljen mehanizem
notranjih kontrol in učinkoviti postopki upravljanja tveganj, upravljalni organ
sprejme sklep o izpolnitvi pogojev za uvrstitev nove vrste produkta v ponudbo
banke. O tem banka obvesti Banko Slovenije najmanj 14 dni pred začetkom trženja
novega produkta. Prav tako upravljalni organ sprejme sklep o prenehanju ponudbe
in trženja posamezne vrste produkta ter o tem nemudoma obvesti Banko Slovenije.
10. člen
(poslovanje z osebami v posebnem razmerju
z banko)
(1) Banka v skladu s četrtim odstavkom
149. člena ZBan-2 letno poroča Banki Slovenije o
izpostavljenosti do oseb v posebnem razmerju z banko, ki vključuje neposredno
in posredno izpostavljenost do teh oseb. Banka izdela poročilo na obrazcu
POR-2, ki je sestavni del tega sklepa, in sicer po stanju na referenčni datum letnega poročanja iz 2. člena ITS za nadzorniško
poročanje.
(2) Rok za predložitev poročila iz
prvega odstavka tega člena je datum predložitve letnih informacij iz
3. člena ITS za nadzorniško poročanje.
(3) Banka v skladu s petim odstavkom
150. člena ZBan-2 obvesti Banko Slovenije o pravnih poslih z osebami v
posebnem razmerju z banko, sklenjenih pod ugodnejšimi pogoji od tistih, ki jih
banka v istem obdobju običajno sklepa z drugimi osebami.
(4) Obvestilo iz tretjega odstavka
tega člena mora vsebovati bistvene podatke o sklenjenem poslu, ki obsegajo
najmanj: naziv osebe v posebnem razmerju z banko, s katero je bil sklenjen
posel, datum pridobitve soglasja nadzornega sveta, datum sklenitve posla,
vrsto, znesek in zapadlost posla, opis pogodbenih pogojev, ki so predmet ugodnejše
obravnave, in razlog za sklenitev posla pod ugodnejšimi pogoji.
(5) Obvestilo iz tretjega odstavka
tega člena banka posreduje najkasneje v petih delovnih dneh od sklenitve posla.
11. člen
(obveščanje o kvalificiranih naložbah)
(1) Banka obvesti Banko Slovenije
najkasneje v petih delovnih dneh o dejanski pridobitvi delnic, poslovnega
deleža ali drugih pravic v finančni instituciji ali subjektu finančnega
sektorja, za katerega je pridobila dovoljenje za kvalificirano naložbo. V
pisnem obvestilu navede podatke o pravni osebi, velikost deleža kvalificirane
naložbe, znesek vplačila ter datum njene pridobitve.
(2) Ne glede na prvi odstavek tega
člena banka v povezavi s petim odstavkom 200. člena ZBan-2 obvesti Banko
Slovenije najkasneje v petih delovnih dneh o pridobitvi in pogojih pridobitve
kvalificirane naložbe, za katere ji skladno z 200. členom ZBan-2 ni
potrebno pridobiti predhodnega dovoljenja Banke Slovenije, ter hkrati predloži
tudi relevantna dokazila.
(3) Če banka v finančni instituciji
ali subjektu finančnega sektorja pridobi kvalificirano naložbo, na podlagi
katere je kvalificirani delež v tej finančni instituciji ali subjektu
finančnega sektorja med 20 in 50 odstotkov, in sicer iz naslova realizacije
zavarovanj zaradi poplačila terjatev po 2. točki petega odstavka
200. člena ZBan-2 ali v okviru konverzije terjatev v deleže v okviru
postopka prisilne poravnave nad finančno institucijo ali subjektom finančnega
sektorja po 3. točki petega odstavka 200. člena ZBan-2, predloži
Banki Slovenije najkasneje v petih delovnih dneh poleg obvestila in dokazil iz
šestega odstavka 200. člena ZBan-2 tudi dokumentacijo in informacije iz
4. člena ter točke (a) in (e) prvega odstavka 5. člena Sklepa o
dokumentaciji za izdajo dovoljenja za kvalificirano naložbo banke ali
hranilnice (Uradni list RS, št. 47/15; v nadaljevanju sklep o
dokumentaciji za kvalificirano naložbo).
(4) Če banka v finančni instituciji
ali subjektu finančnega sektorja pridobi kvalificirano naložbo, na podlagi
katere je kvalificirani delež v tej finančni instituciji ali subjektu
finančnega sektorja enak ali večji od 50 odstotkov, in sicer iz naslova
realizacije zavarovanj zaradi poplačila terjatev po 2. točki petega odstavka
200. člena ZBan-2 ali v okviru konverzije terjatev v deleže v okviru postopka
prisilne poravnave nad finančno institucijo ali subjektom finančnega sektorja
po 3. točki petega odstavka 200. člena ZBan-2, predloži Banki
Slovenije najkasneje v petih delovnih dneh poleg obvestila in dokazil iz
šestega odstavka 200. člena ZBan-2 tudi dokumentacijo in informacije iz 4.
in 5. člena sklepa o dokumentaciji za kvalificirano naložbo.
(5) Banka obvesti Banko Slovenije
najkasneje v petih delovnih dneh o vsaki združitvi ali delitvi finančne
institucije ali subjekta finančnega sektorja, v kateri ima kvalificirano
naložbo, ter o vsaki drugi statusni spremembi te pravne osebe. Pisnemu
obvestilu priloži izpisek iz sodnega registra oziroma drugega ustreznega
javnega registra za finančno institucijo oziroma prevod overjenega izpiska iz
sodnega registra oziroma drugega javnega registra za subjekt finančnega
sektorja.
(6) Banka obvesti Banko Slovenije
najkasneje v petih delovnih dneh, če se delež naložbe v finančno institucijo
ali subjekt finančnega sektorja zmanjša pod delež, za katerega je bilo izdano
dovoljenje Banke Slovenije. V pisnem obvestilu navede podatke o pravni osebi,
velikost ter spremembo deleža kvalificirane naložbe in datum spremembe.
(7) Banka letno predloži Banki
Slovenije seznam vseh kvalificiranih naložb iz 200. člena ZBan-2 na
obrazcu POR-3, ki je sestavni del tega sklepa, in sicer po stanju na referenčni
datum letnega poročanja iz 2. člena ITS za nadzorniško poročanje.
(8) Rok za predložitev poročila iz
sedmega dostavka tega člena je datum predložitve letnih informacij iz
3. člena ITS za nadzorniško poročanje.
3. POROČANJE V ZVEZI Z IZPOLNJEVANJEM ZAHTEV IZ UREDBE
(EU) št. 575/2013
12. člen
(subjekti, izključeni iz obsega bonitetne
konsolidacije)
(1) Banka predhodno obvesti Banko
Slovenije o subjektu, ki ga želi izključiti iz obsega bonitetne konsolidacije
na podlagi prvega odstavka 19. člena Uredbe (EU) št. 575/2013 ter
hkrati predloži naslednje informacije:
(a)   
naziv subjekta,
(b)   
opis poslovne dejavnosti subjekta,
(c)   
opis najpomembnejših poslov banke s subjektom,
(d)   
znesek aktivnih in zunajbilančnih postavk subjekta po stanju na zadnji
dan kvartala tekočega leta,
(e)   
znesek aktivnih in zunajbilančnih postavk nadrejene družbe ali družbe,
ki ima udeležbo v subjektu po stanju na zadnji dan kvartala tekočega leta,
(f)    
datum uveljavljanja izključitve subjekta iz obsega bonitetne
konsolidacije.
(2) Če banka iz obsega bonitetne
konsolidacije na podlagi prvega odstavka 19. člena Uredbe (EU)
št. 575/2013 že izključuje enega ali več subjektov, predloži pri
obveščanju iz prvega odstavka tega člena tudi informacijo iz točke (d) prvega
odstavka tega člena na agregirani ravni, ki vključuje relevanten znesek vseh že
izključenih subjektov, vključno z nameravanim.
(3) Obvestilo in informacije iz prvega
odstavka tega člena banka predloži najkasneje 30 dni pred nameravanim datumom
izključitve subjekta iz obsega bonitetne konsolidacije.
(4) V primeru nastopa neizpolnjevanja
pogojev za izključitev že izključenega subjekta iz obsega bonitetne konsolidacije
po prvem odstavku 19. člena Uredbe (EU) št. 575/2013 banka obvesti
Banko Slovenije o tem dejstvu in razlogih za neizpolnjevanje pogojev najkasneje
v petih delovnih dneh od nastopa spremenjenih okoliščin.
13. člen
(subkonsolidacija iz 22. člena Uredbe
(EU) št. 575/2013)
(1) Če je banka kot podrejena
institucija zavezana k subkonsolidaciji subjektov iz tretjih držav ter
izpolnjevanju zahtev na podlagi svojega subkonsolidiranega položaja po
22. členu Uredbe (EU) št. 575/2013, četrtletno predloži Banki
Slovenije relevantna poročila iz ITS za nadzorniško poročanje ter iz 16. člena
tega sklepa.
(2) Rok za predložitev poročil iz
prvega odstavka tega člena je datum predložitve četrtletnih informacij iz
3. člena ITS za nadzorniško poročanje.
(3) Banka iz prvega odstavka tega
člena pošlje relevantna poročila iz ITS za nadzorniško poročanje v skladu s Tehničnim
navodilom za elektronsko posredovanje ITS poročil (http://www.bsi.si/porocanje.asp?MapaId=1624).
14. člen
(izplačila donosov na kapitalske
instrumente)
(1) Banka obvesti Banko Slovenije o
nameravanem izplačilu vmesnih dividend na instrumente navadnega lastniškega
temeljnega kapitala iz točke (a) prvega odstavka 26. člena Uredbe (EU)
št. 575/2013, ki zmanjšuje znesek postavk navadnega lastniškega temeljnega
kapitala oziroma skupnega kapitala na posamični podlagi, najkasneje en mesec
pred datumom izplačila ter hkrati predloži sprejeti sklep upravljalnega organa
banke ter ostala dokazila, vezana na višino zneska vmesnih dividend po ZGD-1
(Uradni list RS, št. 65/09 – uradno prečiščeno besedilo, 33/11, 91/11,
32/12, 57/12, 44/13 – odl. US, 82/13 in 55/15; v nadaljevanju ZGD-1).
(2) Poleg obveščanja iz prvega
odstavka tega člena banka obvesti Banko Slovenije tudi o nameravanem izplačilu
vmesnih dividend na prednostne delnice, ki zmanjšuje znesek postavk skupnega
kapitala na posamični podlagi, najkasneje en mesec pred datumom izplačila ter
hkrati predloži sprejeti sklep upravljalnega organa banke ter ostala dokazila,
vezana na višino zneska vmesnih dividend po ZGD-1.
(3) Banka obvesti Banko Slovenije o
preklicu razdelitve po instrumentih dodatnega temeljnega kapitala banke, kot je
predviden v točki (l) prvega odstavka 52. člena (EU)
št.  575/2013, najkasneje v petih delovnih dneh od sprejetja sklepa
upravljalnega organa banke.
15. člen
(črtan)
16. člen
(kvalificirani deleži izven finančnega
sektorja)
(1) Za namene spremljanja
izpolnjevanja zahtev glede kvalificiranih deležev izven finančnega sektorja iz
89. do 91. člena Uredbe (EU) št. 575/2013 banka četrtletno poroča
Banki Slovenije o svojih kvalificiranih deležih izven finančnega sektorja na
obrazcu POR-5, ki je sestavni del tega sklepa, po stanju na referenčne datume
četrtletnega poročanja iz 2. člena ITS za nadzorniško poročanje.
(2) Obveznost iz prvega odstavka tega
člena velja tudi za podrejeno banko, ki je v skladu z 22. členom Uredbe
(EU) št. 575/2013 zavezana k subkonsolidaciji subjektov iz tretjih držav,
na podlagi njenega subkonsolidiranega položaja.
(3) Rok za predložitev poročila iz
prvega odstavka tega člena je datum predložitve četrtletnih informacij iz
3. člena ITS za nadzorniško poročanje.
17. člen
(imenovane zunanje bonitetne agencije za
namen izračuna kapitalske zahteve za kreditno tveganje po standardiziranem
pristopu)
(1)  Banka obvesti Banko Slovenije v
skladu s 138. členom Uredbe (EU) št. 575/2013 o imenovanju zunanjih
bonitetnih agencij (v nadaljevanju ECAI) in v
skladu s 137. členom Uredbe (EU) št. 575/2013 o imenovanju izvoznih agencij (v
nadaljevanju ECA), preklicu imenovane ECAI oziroma ECA ter o spremembah kategorij izpostavljenosti iz 112. člena
Uredbe (EU) št. 575/2013 za imenovane ECAI najkasneje v petih delovnih
dneh od sprejetja odločitve upravljalnega organa banke.
(2) Banka v obvestilu iz prvega
odstavka tega člena navede:
(a)   
ob imenovanju: naziv ECAI oziroma ECA ter kategorije izpostavljenosti iz
112. člena Uredbe (EU) št. 575/2013, za katere se bodo uporabljale
zunanje bonitetne ocene ECAI;
(b)   
ob preklicu: naziv imenovane ECAI oziroma ECA ter ustrezno utemeljitev
te odločitve;
(c)   
ob spremembah kategorij izpostavljenosti: naziv ECAI, kategorijo
izpostavljenosti iz 112. člena Uredbe (EU) št. 575/2013 ter
utemeljitev spremembe.
18. člen
(izpostavljenost tveganju koncentracije)
(1) Banka četrtletno poroča Banki
Slovenije o celotni izpostavljenosti do posameznih strank ali skupin povezanih
strank, kadar ta dosega ali presega 10% sprejemljivega kapitala banke, kot je
opredeljen v 71(b) točki prvega odstavka 4. člena Uredbe (EU)
št. 575/2013, na obrazcu POR-6, ki je sestavni del tega sklepa, po stanju
na referenčne datume četrtletnega poročanja iz 2. člena ITS za nadzorniško
poročanje. Celotna izpostavljenost do posamezne stranke ali skupine povezanih
strank je seštevek neposredne in posredne izpostavljenosti do stranke ali
skupine povezanih strank.
(2) Za namen iz prejšnjega odstavka
tega člena banka:
(a)   
upošteva vrednost izpostavljenosti, ki še ni zmanjšana za oslabitve in
rezervacije,
(b)   
ne upošteva povezav s centralno ravnjo države pri ugotavljanju skupine
povezanih strank,
(c)   
ne upošteva posrednih izpostavljenosti do strank, ki so vključene v isto
skupino povezanih strank kot osnovni dolžnik, za katerega je dano kreditno
zavarovanje.
(3) V poročilu iz prvega odstavka tega
člena banka poroča tudi o pomembnih ugotovitvah analiz tveganja koncentracije
iz naslova:
(a)   
posrednih izpostavljenosti, kot so opredeljene v tretjem odstavku 2. člena
tega sklepa,
(b)   
posrednih izpostavljenosti do izdajateljev zavarovanj s premoženjem in
dajalcev jamstva (pri katerih je banka uporabila metodo substitucije) ter
izpostavljenosti iz poslov, pri katerih obstajajo osnovne izpostavljenosti, v
skladu s četrtim odstavkom 399. člena Uredbe (EU) št. 575/2013.
(4) Rok za predložitev poročila iz
prvega odstavka tega člena je datum predložitve četrtletnih informacij iz
3. člena ITS za nadzorniško poročanje.
19. člen
(izpolnjevanje likvidnostnih zahtev)
(1) Banka predloži Banki Slovenije
načrt za hitro ponovno vzpostavitev skladnosti iz 414. člena Uredbe (EU)
št.  575/2013 v zvezi z zahtevo glede likvidnostnega kritja iz
412. člena Uredbe (EU) št. 575/2013 v treh delovnih dneh, v zvezi z
obveznostjo glede stabilnega financiranja iz prvega odstavka 413. člena
Uredbe (EU) št. 575/2013 pa v sedmih delovnih dneh od dneva, ko ne
izpolnjuje, ali ko pričakuje, da ne bo izpolnila zahteve iz enega ali obeh
navedenih členov Uredbe (EU) št. 575/2013 in je o tem uradno obvestila Banko
Slovenije.
(2) Načrt iz prvega odstavka tega
člena mora vsebovati:
(a)   
časovni okvir, v katerem namerava banka ponovno vzpostaviti skladnost s
412. členom oziroma prvim odstavkom 413. člena Uredbe (EU)
št. 575/2013, ter
(b)   
ukrepe banke za uskladitev z zahtevami iz 412. člena oziroma prvega
odstavka 413. člena Uredbe (EU) št.  575/2013.
20. člen
(vključevanje delnic ali enot kolektivnega
naložbenega podjema v likvidnostni blažilnik)
(1) Banka, ki namerava za namen zahteve
glede likvidnostnega kritja v skladu s prvim odstavkom 15. člena Delegirane
uredbe (EU) 2015/61 poročati delnice ali enote kolektivnega naložbenega podjema
(v nadaljevanju KNP) kot likvidna sredstva, Banki Slovenije predloži
dokumentacijo z metodologijo in postopki za izračun tržne vrednosti in odbitkov
za delnice ali enote KNP iz četrtega odstavka 15. člena Delegirane uredbe (EU)
2015/61, in sicer najkasneje do datuma predložitve poročila v zvezi z zahtevo
glede likvidnostnega kritja, v katerega prvič vključi delnice ali enote KNP med
likvidna sredstva.
(2) Banka, ki ne namerava za namen zahteve
glede likvidnostnega kritja oblikovati metodologij za izračun tržne vrednosti
in odbitkov za delnice ali enote KNP, ki jih želi poročati kot likvidna
sredstva, predloži Banki Slovenije, vsaj dva meseca pred načrtovanim
poročanjem, obrazložitev z utemeljitvijo, zakaj pomembnost izpostavljenosti v
teh delnicah ali enotah KNP ne upravičuje oblikovanja lastnih metodologij.
Banka lahko poroča delnice ali enote KNP med likvidnimi sredstvi brez
oblikovane metodologije in postopkov iz četrtega odstavka 15. člena Delegirane
uredbe (EU) 2015/61 le na podlagi pridobljenega soglasja Banke Slovenije.
(3) Za namen obrazložitve iz drugega
odstavka tega člena banka predloži:
(a)   
navedbo KNP, katerih delnice ali enote želi poročati kot likvidna
sredstva za namen zahteve glede likvidnostnega kritja,
(b)   
opredeljen prag pomembnosti izpostavljenosti v delnicah ali enotah KNP
iz točke (a) tega odstavka, s predložitvijo internih politik ali drugih aktov
banke glede opredelitve pomembnosti izpostavljenosti,
(c)   
obseg naložb v delnice ali enote KNP iz točke (a) tega odstavka ter
razmerje med obsegom naložb v delnice ali enote KNP in obsegom likvidnih
sredstev za namen zahteve glede likvidnostnega kritja povečanim za obseg naložb
v delnice ali enote KNP na zadnji dan meseca za obdobje enega leta pred
posredovano obrazložitvijo,
(d)   
navedbo tretje osebe iz točke (a) oziroma (b) četrtega odstavka 15.
člena Delegirane uredbe (EU) 2015/61, ki ji bo izračunavala in poročala tržne
vrednosti in odbitke za delnice ali enote KNP iz točke (a) tega odstavka.
21. člen
(dodatni likvidnostni odlivi za druge
produkte in storitve)
(1) Banka letno predloži Banki Slovenije
poročilo o produktih in storitvah iz drugega odstavka 23. člena Delegirane
uredbe (EU) 2015/61, in sicer po stanju na referenčni datum letnega poročanja
iz 2. člena ITS za nadzorniško poročanje. Iz obsega tega poročanja so izvzeti
zunajbilančni produkti, povezani s trgovinskim financiranjem, kot so navedeni v
drugem odstavku 420. člena in Prilogi I k Uredbi (EU) št. 575/2013 ter drugem
odstavku 23. člena Delegirane uredbe (EU) 2015/61.
(2) Poročilo iz prvega odstavka tega člena
mora vsebovati:
(a)   
dokumentacijo oziroma obrazložitev, iz katere je razvidno, kako banka
ocenjuje verjetnost in potencialni obseg likvidnostnih odlivov v naslednjih 30
koledarskih dneh, in ocenjen obseg likvidnostnih odlivov za posamezne produkte
oziroma posamezne storitve iz prvega odstavka tega člena v naslednjih 30
koledarskih dneh, pri tem pa mora biti iz dokumentacije oziroma obrazložitve
razvidno, kako banka pri oceni upošteva stresne scenarije iz 5. člena
Delegirane uredbe (EU) 2015/61;
(b)   
obseg obveznosti po posameznih vrstah produktov in storitev iz prvega
odstavka tega člena, in sicer na zadnji dan v mesecu za vsak posamezen mesec v
preteklem letu;
(c)   
obseg likvidnostnih odlivov v zvezi s produkti in storitvami iz prvega
odstavka tega člena v posameznem mesecu preteklega leta;
(d)   
predlog banke glede stopnje odliva za posamezno vrsto produktov in
storitev iz prvega odstavka tega člena, pri čemer predlagana stopnja odliva
odraža razmerje med ocenjenim obsegom likvidnostnih odlivov v naslednjih 30
koledarskih dneh iz točke (a) tega odstavka in obsegom obveznosti za posamezno
vrsto produktov in storitev iz točke (b) tega odstavka.
(3) Rok za predložitev poročila iz prvega
odstavka tega člena je datum predložitve letnih informacij iz 3. člena ITS za
nadzorniško poročanje.
22. člen
(dodatni odlivi)
(1) Banka obvesti Banko Slovenije o
vseh sklenjenih pogodbah iz drugega odstavka 30. člena Delegirane uredbe (EU)
2015/61 najkasneje v treh delovnih dneh:
(a)   
od dneva sklenitve pogodbe,
(b)   
od dneva spremembe pogodbenih pogojev, ki se nanašajo na poslabšanje
kreditne kakovosti banke in posledične likvidnostne odlive ali dodatne potrebe
po zavarovanju s premoženjem v naslednjih 30 dneh.
(2) Poročilo iz prvega odstavka tega
člena mora vsebovati:
(a)   
bistvene podatke iz pogodbe, ki obsegajo najmanj pogodbene stranke,
znesek, zapadlost in predmet pogodbe, ter opis pogodbenih pogojev, ki v primeru
poslabšanja kreditne kakovosti banke v naslednjih 30 dneh povzročijo
likvidnostne odlive ali dodatne potrebe po zavarovanju s premoženjem,
(b)   
velikost odliva ali dodatnega zavarovanja s premoženjem iz točke (a)
tega odstavka.
(3) V primeru poslabšanja kreditne
kakovosti banke v skladu z drugim odstavkom 30. člena Delegirane uredbe (EU)
2015/61, ki lahko vodi v likvidnostni odliv ali dodatne potrebe po zavarovanju
s premoženjem, banka o tem obvesti Banko Slovenije najkasneje v treh delovnih
dneh od nastanka spremembe.
23. člen
(razkritja s strani institucij)
Banka, ki je skladno s 6. in 13. členom Uredbe (EU) št.  575/2013 zavezana k
razkritjem iz dela 8 Uredbe (EU) št.  575/2013, obvesti Banko
Slovenije o mediju in mestu razkritij informacij iz naslova II dela 8 Uredbe
(EU) št.  575/2013 najkasneje v petih delovnih dneh po datumu objave
finančnih izkazov v skladu s 433. členom Uredbe (EU) št. 575/2013.
4. OSTALO POROČANJE
23.a člen
(obveščanje o prestrukturiranju podjetij)
(1) Banka ali Družba za upravljanje
terjatev bank, d. d. (v nadaljevanju DUTB) obvesti Banko Slovenije o
prestrukturiranju podjetja, in sicer z obrazcem PRESTR, ki je sestavni del tega
sklepa, najkasneje v desetih delovnih dneh, ko je s podjetjem sklenila sporazum
o prestrukturiranju ali po pravnomočnosti sklepa o potrditvi sporazuma o
finančnem prestrukturiranju oziroma potrditvi prisilne poravnave ali
poenostavljene prisilne poravnave. Omenjenemu obrazcu mora priložiti tudi
sporazum o prestrukturiranju ter informacije in dokumentacijo iz prvega in
drugega odstavka 37. člena Sklepa o upravljanju kreditnega tveganja v bankah in
hranilnicah (Uradni list RS, št. 68/17).
(2) Obveščanje iz prvega odstavka tega
člena je potrebno, kadar so v prestrukturiranje udeležena podjetja:
1.     
ki so na podlagi 55. člena Zakona o gospodarskih družbah (Uradni list
RS, št. 65/09 – uradno prečiščeno besedilo, 33/11, 91/11, 32/12, 57/12, 44/13 –
odl. US, 82/13, 55/15 in 15/17; v nadaljevanju ZGD-1) razvrščena med velike ali
srednje družbe;
2.     
ki so po ZGD-1 razvrščena kot majhne družbe, če skupna izpostavljenost
vseh bank, ki so izpostavljene do podjetja, znaša več kot 3 milijone evrov in
so v njegovo prestrukturiranje vključene najmanj tri banke; ali
3.     
ki so družbe v skupini, kot so opredeljene v 63. členu ZGD-1, kadar
katerokoli podjetje v skupini izpolnjuje pogoje iz 1. ali 2. točke tega
odstavka.
(3) Kadar je v postopku restrukturiranja
izpostavljenosti do določenega podjetja udeleženih hkrati več bank upnic, je za
obveščanje Banki Slovenije zadolžen koordinator iz četrtega odstavka 37. člena
Sklepa o upravljanju kreditnega tveganja v bankah in hranilnicah, razen, če se
banke medsebojno ne dogovorijo drugače.
(4) Če podjetje zamuja z vračilom pomembne
obveznosti po novem amortizacijskem načrtu, pripravljenem ob restrukturiranju
izpostavljenosti, več kot 90 dni in banka ali DUTB oceni, da ponovno
restrukturiranje izpostavljenosti do tega podjetja ni več smiselno, banka ali
DUTB o tem obvesti Banko Slovenije v roku tridesetih dni od dneva, v katerem je
prišlo do navedene zamude.
24. člen
(ostale poročevalske zahteve)
Banka obvešča Banko Slovenije o vseh
ostalih zahtevah, ki neposredno izhajajo iz predpisov po drugem odstavku
9. člena ZBan-2, in niso podrobneje urejeni v teh predpisih, najkasneje v
petih delovnih dneh od nastanka okoliščin oziroma od nastanka sprememb.
5. NAČIN POROČANJA
25. člen
(splošno)
Banka posreduje Banki Slovenije obvestila,
poročila in druge informacije iz tega sklepa v predpisanih rokih preko sistema
B2B v področje Posamezna dejstva in okoliščine (PDO) z uporabo digitalnega
potrdila. Poročila z oznako POR, ki so sestavni del tega sklepa, banka
posreduje v obliki excelovih datotek. Navodila za pridobitev digitalnega
potrdila in posredovanje datotek so natančneje opredeljena s tehničnim
navodilom, objavljenim na spletni strani Banke Slovenije (področje Poročanje).

Obrazec POR-1 (črtan)
Obrazec POR-2 (črtan)
Obrazec POR-3 (črtan)
Obrazec POR-4 (črtan)
Obrazec POR-5 (črtan)
Obrazec POR-6 (črtan)
Obrazec PRESTR (črtan)

Sklep o poročanju posameznih dejstev in
okoliščin bank in hranilnic (Uradni list RS, št. 63/15) vsebuje naslednje prehodne in
končne določbe:
»6. PREHODNE IN KONČNE DOLOČBE
26. člen
(popravki po
opravljenem revizijskem pregledu letnega poročila)
(1) Če se zaradi revizorjevih
popravkov spremenijo katerikoli podatki iz poročil, navedenih v tem sklepu,
banka najkasneje v petih delovnih dneh od nastanka revidiranih podatkov
predloži Banki Slovenije popravke predloženih poročil oziroma nova poročila, ki
vključujejo revidirane podatke.
(2) Določbe prvega odstavka tega člena
se smiselno uporabijo tudi za ravnanje banke po opravljenem revizijskem
pregledu za obdobje, ki je krajše od poslovnega leta.
27. člen
(uporaba določb
sklepa)
(1) Z dnem uveljavitve tega sklepa se
preneha uporabljati Sklep o poročanju posameznih dejstev in okoliščin bank in
hranilnic (Uradni list RS, št. 42/09, 85/10, 62/11, 105/11, 17/12, 71/12,
38/13, 73/13, 80/13, 13/15 in 19/15), razen določb 14.b člena omenjenega
sklepa.
(2) Ne glede na določila
17. člena tega sklepa banka posreduje obvestilo o imenovanih ECAI po
posameznih kategorijah izpostavljenosti iz 112. člena Uredbe (EU)
št.  575/2013 za namen izračuna kapitalske zahteve za kreditno
tveganje po standardiziranem pristopu po stanju na dan 30. septembra 2015
najkasneje do roka za predložitev četrtletnih informacij iz 3. člena ITS
za nadzorniško poročanje.
28. člen
(uveljavitev
sklepa)
Ta sklep začne
veljati naslednji dan po objavi v Uradnem listu Republike Slovenije.«.

Sklep o dopolnitvi Sklepa o poročanju
posameznih dejstev in okoliščin bank in hranilnic (Uradni list RS, št. 104/15) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
poročanju posameznih dejstev in okoliščin bank in hranilnic (Uradni list RS,
št. 42/16) vsebuje naslednjo končno določbo:
»11. člen
(1) Ta sklep začne veljati naslednji dan po
objavi v Uradnem listu Republike Slovenije.
(2) Ne glede na prvi odstavek tega člena
banka poroča na način iz 9. člena tega sklepa od 30. junija 2016 dalje.«.

Sklep o spremembah in dopolnitvah Sklepa o
poročanju posameznih dejstev in okoliščin bank in hranilnic (Uradni list RS,
št. 68/17) vsebuje naslednjo končno določbo:
»5. člen
Ta sklep začne veljati 1. januarja 2018.«.

Sklep o spremembah Sklepa o poročanju
posameznih dejstev in okoliščin bank in hranilnic (Uradni list RS, št. 33/18) vsebuje naslednjo končno določbo:
»4. člen
Ta sklep začne veljati osmi dan po objavi v
Uradnem listu Republike Slovenije.«.

Sklep o poročanju posameznih dejstev in
okoliščin bank in hranilnic (Uradni list RS, št. 115/21) določa:
»26. člen
(prenehanje veljavnosti sklepa)
(1) Z dnem uveljavitve tega sklepa preneha
veljati Sklep o poročanju posameznih dejstev in okoliščin bank in hranilnic
(Uradni list RS, št. 63/15, 104/15, 42/16, 68/17, 33/18 in 92/21 – ZBan-3).
(2) Obrazci z oznako POR in PRESTR, ki so
sestavni del Sklepa o poročanju posameznih dejstev in okoliščin bank in
hranilnic (Uradni list RS, št. 63/15, 104/15, 42/16, 68/17, 33/18 in 92/21 –
ZBan-3), se z dnem uveljavitve tega sklepa črtajo.«;
ter vsebuje naslednjo končno določbo:
»27. člen
(uveljavitev sklepa)
(1) Ta sklep začne veljati naslednji dan po
objavi v Uradnem listu Republike Slovenije.
(2) Ne glede na določbo prejšnjega odstavka
banke za poročanje po stanju na dan 30. junija 2021 uporabijo obrazce z oznako
POR, ki so priloge k temu sklepu.«.