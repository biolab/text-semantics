I.
Državni zbor ugotavlja, da zakonodajnega referenduma o Zakonu
o poroštvu Republike Slovenije v Evropskem instrumentu za začasno podporo za
ublažitev tveganj za brezposelnost v izrednih razmerah (SURE) po izbruhu
COVID-19 (ZPEIPUTB, EPA 1171-VIII) ni dopustno razpisati, ker gre za zakon iz
prve alineje drugega odstavka 90. člena Ustave Republike Slovenije (Uradni list
RS, št. 33/91-I, 42/97, 66/00, 24/03, 69/04, 68/06, 47/13 in 75/16).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor Republike Slovenije (v nadaljnjem besedilu:
Državni zbor) je na 38. izredni seji 29. 5. 2020 sprejel Zakon o poroštvu
Republike Slovenije v Evropskem instrumentu za začasno podporo za ublažitev
tveganj za brezposelnost v izrednih razmerah (SURE) po izbruhu COVID-19 (ZPEIPUTB,
EPA 1171-VIII; v nadaljnjem besedilu: ZPEIPUTB).
Vlada Republike Slovenije (v nadaljnjem besedilu: Vlada) je
20. 5. 2020 Državnemu zboru v skladu s prvim odstavkom 21.a člena Zakona o
referendumu in o ljudski iniciativi (Uradni list RS, št. 26/07 – uradno prečiščeno
besedilo, 6/18 – odl. US in 52/20; v nadaljnjem besedilu: ZRLI) predlagala
sprejem Sklepa o nedopustnosti razpisa zakonodajnega referenduma o Zakonu o
poroštvu Republike Slovenije v Evropskem instrumentu za začasno podporo za
ublažitev tveganj za brezposelnost v izrednih razmerah (SURE) po izbruhu
COVID-19.
Prva alineja drugega odstavka 90. člena Ustave Republike
Slovenije določa, da referenduma ni dopustno razpisati o zakonih o nujnih
ukrepih za zagotovitev obrambe države, varnosti ali odprave posledic naravnih
nesreč. V skladu z določbo prvega odstavka 21.a člena ZRLI Državni zbor na
predlog Vlade sprejme sklep, s katerim ugotovi, da referenduma ni dopustno
razpisati, ker gre za zakon o nujnih ukrepih za zagotovitev obrambe države,
varnosti ali odprave posledic naravnih nesreč, takoj po preteku sedmih dni od
sprejetja zakona. Če Državni svet Republike Slovenije (v nadaljnjem besedilu:
Državni svet) odloči, da glede zakona ne bo zahteval, da Državni zbor pred
razglasitvijo zakona o njem še enkrat odloča, Državni zbor sprejme sklep takoj
po prejemu obvestila o takšni odločitvi Državnega sveta. Sklep mora vsebovati
razloge, zaradi katerih referenduma ni dopustno razpisati.
ZPEIPUTB, glede katerega je Vlada v skladu z drugim odstavkom
90. člena Ustave Republike Slovenije in 21.a členom ZRLI Državnemu zboru
predlagala sprejetje sklepa o ugotovitvi nedopustnosti zakonodajnega
referenduma, odpravlja posledice naravne nesreče epidemije nalezljive bolezni
SARS-CoV-2 (COVID-19) (v nadaljnjem besedilu: epidemija COVID-19) in predlaga
omilitev njenih posledic za slovensko gospodarstvo.
Izbruh okužb zaradi nalezljive bolezni COVID-19 ob koncu leta
2019 na Kitajskem se je februarja 2020 razširil tudi na območje držav Evropske
unije, že na začetku zlasti v države, na katere meji Republika Slovenija, v
marcu in aprilu 2020 pa se virus razširja tudi v Republiki Sloveniji, kljub
ukrepom, ki jih je Vlada sprejela za omejitev in zajezitev širjenja epidemije
COVID-19. Vsi ukrepi za zajezitev COVID-19 predstavljajo omejitev javnega
življenja in javnega zbiranja ljudi na območju Republike Slovenije, s čimer
nastajajo posledice na področju gospodarstva, kmetijstva, gozdarstva,
izpolnjevanja davčnih obveznosti, šibkejših družbenih skupin oziroma na vseh
ravneh družbe. Izjemnost razmer, v kateri se je znašla Republika Slovenija ob
izbruhu epidemije COVID-19 in ki zahtevajo takojšen odziv države, izhaja tako
iz zgodovinskih virov, ki pričajo o tem, da predvidene posledice te epidemije
niso primerljive z nobenim dogodkom v zgodovini po II. svetovni vojni,
gospodarske in socialne posledice pa svetovni viri primerjajo z veliko
gospodarsko krizo oziroma veliko depresijo iz leta 1929, ki se je iz Združenih
držav Amerike razširila na cel svet. Izjemnost razmer se kaže tudi v napovedih
gospodarskih gibanj, na primer Mednarodni denarni sklad Republiki Sloveniji
napoveduje padec rasti bruto družbenega proizvoda za osem odstotkov v letu
2020, prav tako druge institucije, ki se ukvarjajo z napovedovanjem navedenih
gibanj, napovedujejo konkretno upočasnitev gospodarske rasti oziroma padec
bruto družbenega proizvoda. Vse navedeno pa posledično, zaradi zastoja
gospodarskih dejavnosti, ki so posledica odlokov Vlade, s katerimi so se
določali ukrepi za zagotovitev javnega zdravja, pričakovano v najkrajšem času
povzroči socialne stiske in tudi posledice na drugih področjih življenja. Na
drugi strani pa je treba zagotoviti tudi, da bodo do nujnih pomoči upravičeni
le tisti, za katere se bo naknadno izkazalo, da jih je epidemija COVID-19
prizadela v taki meri, da jim bo pomoč dejansko pripomogla k preživetju, tako v
gospodarskem kot socialnem pomenu besede.
ZPEIPUTB predstavlja pravno podlago za ukrep poroštva
Republike Slovenije v okviru Evropskega instrumenta za začasno podporo za ublažitev
tveganj za brezposelnost v izrednih razmerah (SURE) po izbruhu COVID-19 za
finančno pomoč državam članicam v obliki posojil Evropske komisije, namenjenim
za obvladovanje nenadnega in močnega povečanja dejanskih in načrtovanih
javnofinančnih odhodkov, namenjenih ublažitvi neposrednih ekonomskih, socialnih
in z zdravjem povezanih učinkov izrednih razmer, ki jih je povzročil izbruh
COVID-19. Izredne razmere, nad katerimi države članice nimajo nadzora in zaradi
katerih znaten del njihove delovne sile ne more opravljati svojega dela, so
privedle do nenadnega in močnega povečanja javnofinančnih odhodkov držav članic
za sheme skrajšanega delovnega časa za zaposlene in podobne ukrepe, zlasti za
samozaposlene, pa tudi odhodkov za nekatere ukrepe, povezane z zdravjem, še
posebno na delovnih mestih.
ZPEIPUTB tako predstavlja nujni ukrep, s katerim bo omogočena
takojšnja in učinkovita zagotovitev odprave posledic naravne nesreče v
Republiki Sloveniji in Evropski uniji tako za prebivalstvo kot tudi
gospodarstvo.
Iz navedenega Državni zbor ugotavlja, da se ZPEIPUTB nanaša
na vsebino, glede katere v skladu s prvo alinejo drugega odstavka 90. člena
Ustave razpis zakonodajnega referenduma ni dopusten, ker zadevni zakon
predstavlja zakon o nujnih ukrepih za zagotovitev odprave posledic naravnih
nesreč v smislu prve alineje drugega odstavka 90. člena Ustave.
Št. 450-07/20-1/19
Ljubljana, dne 30. maja 2020
EPA 1171-VIII
Državni zbor
Republike Slovenije
Igor Zorčič
predsednik