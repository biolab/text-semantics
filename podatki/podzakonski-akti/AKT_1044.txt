I. SPLOŠNE DOLOČBE
1. člen
(ustanovitev)
Javni sklad Republike Slovenije za podjetništvo (v nadaljnjem
besedilu: sklad), ki je bil ustanovljen z Ustanovitvenim aktom Javnega sklada
Republike Slovenije za podjetništvo (Uradni list RS, št. 112/04, 11/07, 43/08
in 71/09) v skladu z Zakonom o podpornem okolju za podjetništvo (Uradni list
RS, št. 102/07, 57/12, 82/13, 17/15, 27/17 in 13/18 – ZSInv) in Zakonom o
javnih skladih (Uradni list RS, št. 77/08 in 8/10 – ZSKZ-B), na podlagi tega
akta nadaljuje z delom kot javni sklad.
2. člen
(organizacijska oblika)
(1) Sklad je pravna oseba javnega prava, ustanovljena
kot javni sklad po zakonu, ki ureja javne sklade.
(2) Sklad je ustanovljen za nedoločen čas.
3. člen
(ustanovitelj)
Ustanoviteljica sklada je Republika Slovenija (v nadaljnjem besedilu:
ustanovitelj), pravice in obveznosti ustanovitelja izvaja Vlada Republike
Slovenije.
4. člen
(firma)
(1) Firma sklada: Javni sklad Republike Slovenije za
podjetništvo.
(2) Skrajšana firma: Slovenski podjetniški sklad.
(3) V mednarodnem poslovanju sklad uporablja angleški
prevod firme, ki se glasi Slovene Enterprise Fund.
5. člen
(sedež)
(1) Sedež sklada je v Mariboru.
(2) Naslov sklada je Ulica kneza Koclja 22, Maribor.
(3) Sprememba naslova ne pomeni spremembe akta o
ustanovitvi.
6. člen
(storitveni znak)
Sklad pri svojem poslovanju poleg firme uporablja storitveni znak,
zaščiten s storitveno znamko, prijavljeno pri pristojnem organu.
II. NAMEN IN DEJAVNOSTI SKLADA
7. člen
(namen delovanja sklada)
(1) Sklad je ustanovljen z namenom spodbujanja
podjetništva z različnimi oblikami finančnih spodbud, ki jih izvaja v skladu s
sprejetimi strateškimi ter razvojnimi dokumenti Vlade Republike Slovenije,
ministrstev ali drugih državnih organov s področja spodbujanja podjetništva.
Sklad uresničuje zastavljene cilje Republike Slovenije in Evropske unije za
podporo inovacij, raziskav in razvoja, podjetništva, rasti in zaposlovanja.
(2) Pri dodeljevanju finančnih spodbud sklad sodeluje s
podjetji in bankami ter družbami tveganega kapitala (v nadaljnjem besedilu:
finančni posredniki).
Finančne spodbude sklada omogočajo:
a)    
podjetjem:
- 
dostop do finančnih virov za ekonomsko upravičene projekte,
- 
dodatno pomoč in mentorstvo,
- 
dostop do finančnih spodbud za podjetja na območju Republike Slovenije;
b)    
finančnim posrednikom:
- 
zmanjšanje izpostavljenosti tveganjem,
- 
povečanje oziroma spodbujanje financiranja.
(3) Sklad deluje na tistih področjih finančnega trga,
kjer je izkazano pomanjkanje finančnih instrumentov za podjetja.
(4) Osnovni namen delovanja sklada ni ustvarjanje dobička
iz poslovanja in zagotavljanje donosov za lastnike oziroma investitorje, temveč
zagotavljanje in upravljanje finančnih virov na način, ki zagotavlja ugodnosti
za končne prejemnike.
(5) Sklad za določeno poslovno leto oziroma obdobje v
skladu s poslovnim in finančnim načrtom izvaja opredeljene naloge in objavlja
produkte za dostop do finančnih virov.
8. člen
(dejavnost sklada po standardni klasifikaciji)
Dejavnosti sklada po Uredbi o standardni klasifikaciji
dejavnosti (Uradni list RS, št. 69/07 in 17/08) so:
-       
84.130 Urejanje gospodarskih področij za učinkovitejše poslovanje,
-       
70.220 Drugo podjetniško in poslovno svetovanje,
-       
64.920 Drugo kreditiranje,
-       
64.300 Dejavnost skrbniških in drugih skladov ter podobnih finančnih
subjektov,
-       
66.190 Druge pomožne dejavnosti za finančne storitve, razen za
zavarovalništvo in pokojninske sklade,
-       
82.300 Organiziranje razstav, sejmov, srečanj.
9. člen
(instrumenti sklada)
Sklad uresničuje namen, za katerega je ustanovljen, in
opravlja dejavnosti iz prejšnjega člena z instrumenti in ukrepi, opredeljenimi
v zakonu, ki ureja podporno okolje za podjetništvo.
III. SREDSTVA SKLADA
10. člen
(viri)
(1) Viri sredstev za opravljanje dejavnosti sklada so
lastni in drugi viri.
(2) Lastni viri sklada so:
-       
namensko premoženje sklada,
-       
presežek prihodkov nad odhodki, kadar tako določi ustanovitelj,
-       
prihodki od upravljanja premoženja sklada.
(3) Drugi viri sklada so:
-       
programska sredstva,
-       
drugo premoženjem, ki ga sprejme v upravljanje.
11. člen
(lastni viri)
(1) Namensko premoženje je premoženje, ki ga je
ustanovitelj vplačal v kapital sklada in ga je namenil za doseganje namena
sklada.
(2) Vsako povečanje kapitala sklada z vplačilom
namenskega premoženja ustanovitelja oziroma vsako zmanjšanje kapitala sklada
zaradi izplačila premoženja ustanovitelju se vpiše v sodni register.
(3) Vrednost namenskega premoženja, ki ga je
ustanovitelj v denarju vplačal v kapital sklada, po stanju na dan
31. 12. 2017 znaša 45.324.337,07 eura.
(4) Presežek prihodkov nad odhodki se ugotavlja letno v
računovodskih izkazih sklada za preteklo leto. Sklad izračunava tudi presežek
prihodkov nad odhodki, ki se sme porabiti samo za namene, kot to določa zakon,
ki ureja fiskalno pravilo.
(5) Presežek prihodkov nad odhodki, ugotovljen po
računovodskih pravilih in zmanjšan za izračunan presežek prihodkov nad odhodki
po fiskalnem pravilu, se najprej nameni za financiranje delovanja sklada v
tekočem letu. Morebitni preostanek presežka prihodkov nad odhodki lahko
ustanovitelj razporedi za povečanje namenskega premoženja sklada ali ga pusti
nerazporejenega.
(6) Povečanje kapitala sklada z razporeditvijo presežka
prihodkov nad odhodki oziroma zmanjšanje kapitala sklada zaradi pokrivanja
presežka odhodkov nad prihodki mora sklad vpisati v sodni register skladno z
določbami zakona, ki ureja delovanje javnih skladov.
(7) Prihodki od upravljanja premoženja se namenijo za
pokrivanje odhodkov, ki nastajajo pri delovanju sklada.
12. člen
(drugi viri)
(1) Programska sredstva pridobiva sklad za izvajanje
nalog oziroma spodbud, ki so v pristojnosti ustanovitelja, na podlagi pogodb,
ki jih sklene z ustanoviteljem oziroma s posameznimi ministrstvi ali z drugimi
institucijami. S posamezno pogodbo se določajo naloge in načini izvajanja
spodbud, ki se financirajo s programskimi sredstvi. Programska sredstva niso
premoženje ali kapital sklada.
(2) Drugo premoženje pridobiva sklad na podlagi pogodb z
ustanoviteljem oziroma s posameznimi ministrstvi oziroma z drugimi
institucijami. S posamezno pogodbo se določajo naloge in načini izvajanja
spodbud, ki se financirajo z drugim premoženjem. Drugo premoženje lahko sklad
prejeme v upravljanje ali v last.
13. člen
(upravljanje virov)
(1) Sklad mora namensko premoženje upravljati skladno z
zakonom, ki ureja delovanje javnih skladov. Z namenskim premoženjem mora sklad
ravnati in upravljati gospodarno ter v skladu z namenom, zaradi katerega je
ustanovljen.
(2) Z drugim premoženjem in programskimi sredstvi sklad
upravlja skladno s prevzetimi obveznostmi po posameznih pogodbah, na podlagi
katerih je sklad ta sredstva pridobil.
IV. ODGOVORNOST ZA OBVEZNOSTI
14. člen
(odgovornost za obveznosti)
(1) Sklad odgovarja upnikom za svoje obveznosti z vsem
svojim premoženjem.
(2) Ustanovitelj za obveznosti sklada ne odgovarja.
V. ORGANI SKLADA
15. člen
(organi)
Organa sklada sta nadzorni svet in direktor.
16. člen
(nadzorni svet)
(1) Nadzorni svet ima sedem članov.
(2) Vsaj en član nadzornega sveta mora biti strokovnjak
za računovodsko in finančno področje, vsaj en član pa strokovnjak za pravno
področje.
(3) Vsaj en član nadzornega sveta mora biti predstavnik
ministrstva, pristojnega za finance.
(4) Člane nadzornega sveta imenuje in razrešuje
ustanovitelj na predlog ministra, pristojnega za gospodarstvo, in sicer:
-       
dva predstavnika ministrstva, pristojnega za gospodarstvo,
-       
enega predstavnika ministrstva, pristojnega za finance,
-       
enega predstavnika Službe Vlade Republike Slovenije za razvoj in
evropske zadeve,
-       
enega predstavnika Gospodarske zbornice Slovenije,
-       
enega predstavnika Obrtne zbornice Slovenije in
-       
enega predstavnika Združenja bank Slovenije.
(5) Člani so imenovani za dobo štirih let in so lahko
ponovno imenovani.
(6) Člani nadzornega sveta ne morejo biti osebe, ki so
zaposlene v skladu, ter druge osebe, katerih funkcija ali dejavnost je v skladu
z zakonom nezdružljiva s članstvom v nadzornem svetu.
17. člen
(pristojnosti nadzornega sveta)
(1) Poleg pristojnosti, ki jih ima nadzorni svet po
zakonu, ki ureja javne sklade, daje nadzorni svet direktorju sklada tudi
predloge in mnenja o posameznih vprašanjih.
(2) Direktor mora nadzornemu svetu na njegovo zahtevo
predložiti poročilo o posameznih poslih v zvezi z upravljanjem namenskega
premoženja oziroma drugimi zahtevami, povezanimi s poslovanjem sklada.
18. člen
(poslovnik nadzornega sveta)
Način dela, sklicevanje sej ter druga vprašanja, povezana z
delovanjem nadzornega sveta, se določijo v poslovniku nadzornega sveta, ki ga
sprejme nadzorni svet z večino glasov vseh članov.
19. člen
(direktor)
(1) Sklad ima direktorja.
(2) Direktorja imenuje ustanovitelj na predlog
nadzornega sveta sklada za obdobje štirih let.
20. člen
(pristojnosti, obveznosti in odgovornosti direktorja)
(1) Direktor zastopa in predstavlja sklad.
(2) Direktor organizira in vodi delo ter poslovanje
sklada in izdaja pravne akte v posamičnih zadevah iz pristojnosti sklada.
(3) Za skrbnost in odgovornost direktorja sklada ter
odškodninsko odgovornost zaradi vpliva tretjih oseb se smiselno uporabljajo
določbe zakona, ki ureja gospodarske družbe.
21. člen
(postopek imenovanja direktorja)
(1) Javni natečaj za direktorja na predlog nadzornega
sveta pripravi in objavi sklad najmanj 90 dni pred potekom mandata direktorja.
(2) Kandidat za direktorja mora prijavi na javni natečaj
poleg dokazil o izpolnjevanju pogojev iz zakona, ki ureja javne sklade,
priložiti tudi program razvoja oziroma vizijo dela sklada za mandatno obdobje,
za katero se prijavlja.
(3) Formalni preizkus prispelih vlog opravi pooblaščeni
delavec sklada, ki pripravi preglednico prispelih vlog za obravnavo na
nadzornem svetu.
(4) Nadzorni svet po proučitvi popolnih in pravočasno
prispelih vlog in po morebitnih osebnih razgovorih s kandidati oblikuje predlog
za imenovanje direktorja sklada, ki ga pošlje ustanovitelju skupaj s prispelimi
vlogami.
(5) Odločbo o imenovanju direktorja izbranemu kandidatu
in obvestila neizbranim kandidatom pošlje ustanovitelj v tridesetih dneh po
zaključenem postopku izbire. Zoper odločbo o imenovanju direktorja ni pritožbe,
možen pa je upravni spor.
(6) Na podlagi odločbe ustanovitelja o imenovanju
direktorja predsednik nadzornega sveta sklene z direktorjem pogodbo o
zaposlitvi, ki jo pred podpisom soglasno potrdi nadzorni svet sklada.
VI. DELOVNO PODROČJE IN NADZOR
22. člen
(delovno področje in nadzor)
(1) Ministrstvo, pristojno za področje delovanja sklada,
je ministrstvo, pristojno za gospodarstvo.
(2) Nadzor nad delom in poslovanjem sklada opravlja
minister, pristojen za gospodarstvo.
VII. PREHODNE IN KONČNE DOLOČBE
23. člen
(pravno nasledstvo)
(1) Direktor sklada nadaljuje svojo funkcijo do izteka
mandata, za katerega je bil imenovan.
(2) Člani nadzornega sveta sklada nadaljujejo svojo
funkcijo do izteka mandata, za katerega so bili imenovani.
24. člen
(prenehanje veljavnosti)
Z dnem uveljavitve tega akta preneha veljati Ustanovitveni akt
Javnega sklada Republike Slovenije za podjetništvo (Uradni list RS, št. 112/04,
11/07, 43/08 in 71/09).
25. člen
(začetek veljavnosti)
Ta akt začne veljati naslednji dan po objavi v Uradnem listu
Republike Slovenije.
Št. 00726-14/2018
Ljubljana, dne 10. januarja 2019
EVA 2018-2130-0016
Vlada Republike Slovenije
Marjan Šarec l.r.
predsednik