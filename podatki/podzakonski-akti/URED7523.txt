1. člen
(vsebina)
Ta uredba ureja podrobnejše pogoje o delovanju in
financiranju varuha odnosov v verigi preskrbe s hrano (v nadaljnjem besedilu:
varuh).
2. člen
(delovanje varuha)
(1) Varuh ima uradne ure na sedežu ministrstva,
pristojnega za kmetijstvo (v nadaljnjem besedilu: ministrstvo), po vnaprej določenem
urniku, objavljenem na spletni strani varuha, v obsegu najmanj štirih ur
tedensko.
(2) Pisne informacije se varuhu pošljejo na sedež
ministrstva s pripisom »Za varuha odnosov v verigi preskrbe s hrano«.
(3) Varuh ima vzpostavljeno spletno stran, kjer so
objavljene informacije o delu varuha, zlasti njegove pristojnosti, primeri
dobrih poslovnih praks v verigi preskrbe s hrano, urnik in kontaktni podatki.
(4) Za spremljanje ravnanja deležnikov v verigi preskrbe
s hrano lahko varuh naroči ustrezne analize in raziskave glede na razpoložljiva
sredstva iz prvega odstavka 4. člena te uredbe.
(5) Delo varuha je za deležnike v verigi preskrbe s
hrano brezplačno in zaupno.
3. člen
(program financiranja in poročilo)
(1) Varuh do 15. decembra tekočega leta pripravi
letni program financiranja za naslednje leto v skladu z razpoložljivimi
sredstvi proračuna ministrstva, ki so rezervirana na posebni proračunski
postavki, in vsebuje opredelitev posameznih stroškov za:
-       
tekoče delovanje,
-       
raziskave in analize ter
-       
preostale dejavnosti.
(2) Letni program financiranja iz prejšnjega odstavka
potrdi minister, pristojen za kmetijstvo.
(3) Varuh letno poroča v skladu z zakonom, ki ureja
področje kmetijstva, najpozneje do 30. aprila tekočega leta za preteklo
koledarsko leto.
4. člen
(financiranje varuha)
(1) Sredstva za mesečne nagrade varuha, službene poti,
analize, raziskave in plačilo drugih stroškov, povezanih z njegovim delom, se
zagotovijo v proračunu ministrstva na posebni proračunski postavki.
(2) Varuh opravlja svojo funkcijo nepoklicno in mu
pripada mesečna nagrada za opravljanje funkcije v višini 30 odstotkov
osnovne plače, določene za 56. plačni razred, v skladu s predpisi, ki urejajo
plače v javnem sektorju.
(3) Varuh je upravičen do povračila stroškov prevoza na
delo in z dela ter povračila stroškov na službenem potovanju v državi in
tujini.
(4) Varuh mora enkrat mesečno, najpozneje do 15. dne v
mesecu, pripraviti mesečno poročilo o svojem delu za pretekli mesec, ki mora
vsebovati tudi podatke, na podlagi katerih se obračunajo in izplačajo stroški
za delovanje varuha, še zlasti stroški prevoza na delo in z dela ter povračila
stroškov na službenem potovanju v državi in tujini, ter ga do navedenega dne
posredovati ministrstvu.
5. člen
(pogoji za delo)
(1) Ministrstvo varuhu zagotavlja potrebne pogoje za
delo in izvajanje naslednjih administrativnih storitev:
-       
izvedbo administrativnih postopkov potrditve letnega programa
financiranja in letnega poročila o delu varuha,
-       
mesečno obračunavanje nagrad in potnih stroškov,
-       
izvajanje postopkov v zvezi z javnim naročanjem za potrebe varuha,
-       
sodelovanje pri promociji varuha in
-       
zagotavljanje pomoči pri izvedbi tiskovnih konferenc in posvetov oziroma
pri izvedbi drugih javnih dogodkov.
(2) Vsebinska priprava javnih naročil blaga in storitev
iz tretje alineje prejšnjega odstavka je v pristojnosti varuha, strokovne službe
ministrstva izvajajo administrativne postopke za izbiro ponudnika ter plačila v
skladu s pisnimi potrdili, s katerimi varuh potrjuje opravljeno delo.
6. člen
(prenehanje veljavnosti)
Z dnem uveljavitve te uredbe preneha veljati Uredba o
delovanju in financiranju varuha odnosov v verigi preskrbe s hrano (Uradni list
RS, št. 50/14).
7. člen
(uveljavitev)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-14/2018
Ljubljana, dne 29. marca 2018
EVA 2017-2330-0033
Vlada Republike Slovenije
dr. Miroslav Cerar l.r.
Predsednik