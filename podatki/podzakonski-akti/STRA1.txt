1. UVOD
Nacionalni program zaposlovanja temelji na zakonu o
zaposlovanju in zavarovanju za primer brezposelnosti (Uradni list RS, št. 5/91,
10/91, 17/92, 12/93, 13/93, 2-3/94, 38/94, 80/97, 69/98), pregledu trga dela
kot analitični osnovi, ki ga je pripravil Center Republike Slovenije za
poklicno izobraževanje v sodelovanju z Ministrstvom za delo, družino in
socialne zadeve in Evropsko unijo (v nadaljnjem besedilu: EU), državnem programu
Republike Slovenije za prevzem pravnega reda EU, na predlogu strategije
gospodarskega razvoja Republike Slovenije in skupni oceni srednjeročnih
prioritetnih nalog na področju zaposlovanja, ki ga je Slovenija julija 2000
podpisala z Evropsko komisijo. 
Vztrajno visoka brezposelnost v Evropi v devetdesetih letih
je pripeljala do uvrstitve zagotavljanja visoke ravni zaposlenosti med
pomembnejše družbeno-ekonomske cilje EU. Z Amsterdamsko pogodbo je “spodbujanje
zaposlovanja postalo stvar skupne skrbi in koordinacije“. Cilj - visoka raven
zaposlenosti - pa naj bi bil upoštevan pri oblikovanju in uresničevanju vseh
politik in aktivnosti EU. V skladu z Amsterdamsko pogodbo so vse članice dolžne
pripraviti dolgoročne strategije zaposlovanja, letne akcijske načrte za
zmanjševanje brezposelnosti in letne preglede dogajanj na trgu dela. V letu
1997 so bile prvič oblikovane skupne usmeritve politike zaposlovanja v EU, ki
določajo štiri osnovne stebre te politike: I. Povečevanje zaposljivosti
prebivalstva, II. Pospeševanje podjetništva in podjetniške miselnosti, III.
Pospeševanje in spodbujanje prilagodljivosti posameznikov in podjetij in IV.
Izenačevanje možnosti zaposlovanja moških, žensk in prizadetih skupin. Na
Lisbonskem vrhu konec marca 2000 se je s strateškim ciljem - postati najbolj
konkurenčna na znanju temelječa ekonomija na svetu – pomen strategije
zaposlovanja in vlaganj v ljudi samo še dodatno potrdil. 
EU se je odločila za celosten pristop k reševanju
brezposelnosti, ki ne temelji le na klasičnih aktivnih programih zaposlovanja,
temveč politiko zaposlovanja postavlja kot splet ukrepov na področju
prilagodljivosti poslovanja in zaposlovanja, fiskalnih spodbud, ukrepov za
pospeševanje podjetništva, spodbujanja razvoja malih in srednje velikih
podjetij, ukrepov za povečanje usposobljenosti aktivnega prebivalstva vključno
s povečevanjem formalne izobrazbene ravni aktivnega prebivalstva in ukrepov, ki
zagotavljajo različnim družbenim skupinam enakopravnost dostopa do dela. Čeprav
temeljite analize uspešnosti novih usmeritev politike zaposlovanja v EU še ni,
pa je rast zaposlenosti že po letu 1998 postala bolj dinamična kot sredi
devetdesetih let. 
Partnerstvo za pristop zavezuje Slovenijo k pripravi skupnega
pregleda politik zaposlovanja, da bi se pripravila na sodelovanje oziroma
usklajevanje politik v okviru EU. V državnem programu Republike Slovenije za
prevzem pravnega reda EU pa se je Slovenija zavezala k pripravi dolgoročne
strategije razvoja trga dela. 
Obdobje gospodarske rasti, ki se je v Sloveniji začelo že
leta 1993, vse do leta 1999 ni prineslo bistvenega izboljšanja razmer na trgu
dela. Stopnja registrirane brezposelnosti se je ohranjala na ravni okoli 14% in
se šele v letu 1999 začela sorazmerno hitro zmanjševati. Konec leta 2000 je
tako znašala 12%. Stopnja brezposelnosti po anketi o delovni sili (metodologija
Mednarodne organizacije dela), ki daje mednarodno primerljive podatke o stopnji
brezposelnosti, se je v zadnjih štirih letih gibala med 7 in 8%. V letu 1999 je
znašala 7,6%, leta 2000 pa se je spustila na 7%. To je sicer manj, kot znaša
povprečna stopnja brezposelnosti v EU, vendar pa je kljub temu resen ekonomski
in socialni problem, ki mu bomo v prihodnje v Sloveniji namenili več pozornosti
in k njemu pristopili z bolj aktivnim in bolj celostnim pristopom.
Brezposelnost je zapravljanje razpoložljivih virov, ki zmanjšuje potencialni
proizvod in dohodek (bruto domači proizvod), povečuje neenakost in načenja
kakovost človeškega kapitala. Negativne posledice brezposelnosti lahko zaznamo
na ravni družbe in na ravni posameznika. 
Slovenija se že danes, še bolj pa se bo v prihodnjih letih,
srečevala z izzivi globalizacije, liberalizacije, približevanja evropskim
pravilom ter nujnostjo prehoda iz tranzicijsko industrijske družbe v sodobno
tržno gospodarstvo. Tehnološki razvoj, ki je nujen za zmanjšanje razvojnega
zaostajanja Slovenije za povprečjem EU, ni možen brez vlaganj v človeški
kapital oziroma razvoja človeških virov. Vlaganja v človeški kapital sicer ne
prinašajo učinkov že kratkoročno, vendar pa zanemarjanje tega vidika razvoja
oziroma premajhna vlaganja v človeški kapital dolgoročno povzročajo krize
ekonomskega in socialnega razvoja. Problem staranja prebivalstva, s čimer se in
se bo srečevala Evropa, je prisoten tudi pri nas. Vendar to ni samo problem
financiranja obstoječih sistemov socialne varnosti, temveč pred aktivno
prebivalstvo postavlja zahtevo po vseživljenjskem izobraževanju. Na drugi
strani pa pred izobraževalni sistem postavlja zahtevo po čim večji
fleksibilnosti. 
Za dokončanje procesa tranzicije in s tem izpolnitev pogojev
za uspešno vključitev Slovenije v EU bosta v prihodnjih letih še vedno potrebna
intenzivno prestrukturiranje gospodarstva in realokacija resursov. S
pospeševanjem razvoja človeških virov bomo lažje zmogli zaključiti
prestrukturiranje gospodarstva in tudi institucionalno prilagajanje pravilom
EU. V okviru enotnega notranjega trga EU pa bo fleksibilnost trga dela ob
enotni monetarni politiki postala še pomembnejši dejavnik konkurenčnosti in
sposobnosti prilagajanja gospodarstva. 
V slovenskem gospodarstvu je v drugi polovici devetdesetih
let bilo še vedno močno prisotno prestrukturiranje, ki ne temelji na uvajanju
novih proizvodov, iskanju novih trgov in tehnoloških procesov oziroma rasti
dodane vrednosti, temveč na zmanjševanju zaposlenosti. Analiza poslovanja
podjetij v obdobju 1994-1998 glede na lastniško strukturo je pokazala, da so ta
negativni razvojni vzorec presegala predvsem podjetja, ki so v večinski tuji
lasti in novoustanovljena zasebna podjetja, ki niso dobila lastnika pri
lastninjenju družbenega premoženja. V omenjenih kategorijah podjetij dodana
vrednost na zaposlenega narašča ob povečevanju števila zaposlenih. Rezultati te
analize torej posredno kažejo potencialno pozitiven učinek tudi na zaposlenost,
ki ga lahko v prihodnjih letih prinese spodbujanje domačih in tujih naložb
oziroma odpravljanje ovir za nastajanje in rast malih in srednjih zasebnih
podjetij. 
Čeprav je stanje na trgu dela zrcalo dogajanj v gospodarstvu
in demografskih gibanj, so problemi povezani tudi s vprašanji socialnega
razvoja, tehnološko-razvojnega zaostajanja slovenske industrije, razvojnega
zaostajanja sektorja storitev, zaostajanj v produktivnosti in kakovosti
izdelkov z nezadostno profitabilnostjo izdelkov in podjetij, slabšo usposobljenostjo
zaposlenih in menedžerjev za poslovanje v globalnem gospodarstvu, veliko vlogo
države v gospodarstvu in pomanjkanjem ugodnih priložnosti za vlaganje.
Izhajajoč iz analize stanja in primerjave nekaterih kazalnikov stanja na trgu
dela v Sloveniji z EU lahko na kratko rečemo, da stanje na trgu dela v
Sloveniji določajo in označujejo predvsem naslednji problemi: 
-       
velika dolgotrajna brezposelnost, 
-       
velik obseg brezposelnih v skupinah, kot so npr. mladi brez ustrezne
izobrazbe, starejši od 50 let, osebe z zmanjšano stopnjo zaposljivosti zaradi
zdravstvenih in drugih razlogov, invalidi in druge prizadete skupine; delež teh
skupin je skoraj polovica brezposelnih, 
-       
nizka stopnja aktivnosti starejših od 50 let, 
-       
previsok priliv nekvalificiranega aktivnega prebivalstva iz šolskega
sistema, kot posledica velikega obsega izpada iz sistema poklicnega
izobraževanja, 
-       
velika izobrazbena, poklicna in regionalna neskladja, 
-       
velik obseg zaposlovanja in dela na črno, 
-       
pomanjkanje ustreznih institucij, ki bi v zadostnem obsegu omogočale
sodobne pristope na področju usposabljanja in preusposabljanja aktivnega
prebivalstva oziroma pridobivanja certifikatov o poklicni oziroma strokovni
usposobljenosti, 
-       
nezadostna vključenost odraslih v programe izobraževanja in usposabljanja,
-       
prevelike ovire za nastanek in razvoj malih in srednjih podjetij, 
-       
prevlada pasivnih ukrepov politike zaposlovanja (neugodno razmerje med
porabo sredstev za pasivne in aktivne ukrepe), 
-       
premajhna vključenost vseh socialnih partnerjev pri razreševanju
brezposelnosti, 
-       
pomanjkanje programov in spodbud za razvoj socialne ekonomije, 
-       
premajhna fleksibilnost aktivnega prebivalstva. 
Po vzoru novega evropskega modela pričujoči nacionalni
program razvoja trga dela in zaposlovanja do leta 2006 uvaja celostni pristop k
zmanjševanju brezposelnosti in spodbujanju zaposlovanja, ki predpostavlja
aktivno in usklajeno sodelovanje gospodarskega, šolskega, in finančnega
področja pri uresničevanju ciljev zastavljene politike. Nacionalni program prav
tako predpostavlja večnivojsko aktivno socialno partnerstvo, ki se bo kazalo
pri načrtovanju, izvajanju in financiranju politike zaposlovanja, ki jo
oblikujejo naslednji štirje stebri: 
-       
povečevanje zaposljivosti prebivalstva, 
-       
pospeševanje podjetništva, 
-       
povečanje prilagodljivosti podjetij in zaposlenih, 
-       
zagotavljanje enakih možnosti.
2. STRATEGIJA RAZVOJA TRGA DELA IN ZAPOSLOVANJA V OBDOBJU
2000–2006
2.1 Širši makroekonomski okvir gospodarskega razvoja in trga
dela
Rast zaposlenosti bo odvisna od ustvarjanja domačih razmer za
pospešen gospodarski razvoj, uspešnosti vključevanja v EU in dogajanj v
mednarodnem okolju, še posebej pa od gospodarskega razvoja v državah EU, kjer
je slovensko gospodarstvo že v zadnjih letih prodalo okoli 65% svojega izvoza.
Gospodarski razvoj in s tem povezano tudi zaposlovanje in dogajanje na trgu
dela pa ne bosta odvisna samo od pripravljenosti Slovenije za vstop, ampak tudi
od pripravljenosti EU za širitev notranjega trga. 
Razvoj Slovenije bo v prihodnjih letih zaznamovan s
približevanjem EU. Osnovni makroekonomski cilji ekonomske politike pa bodo ob
prilagajanju EU in nadaljnjem zniževanju inflacije pospešena gospodarska rast,
ki bi aktivni politiki zaposlovanja omogočila tudi rast zaposlenosti,
zmanjševanje zaostanka v gospodarski razvitosti in povečanje splošne blaginje
prebivalstva. Uspešno vključevanje in uresničitev predpostavk o pozitivnih
gospodarskih gibanjih v mednarodnem okolju ter uspešen preboj na višjo raven
mednarodne konkurenčnosti bi namreč Sloveniji predvidoma prineslo pospešitev
gospodarske rasti v prihodnji letih.
2.2 Izhodišča strategije razvoja trga dela in zaposlovanja
Stanje na trgu dela je odvisno od gospodarskih, demografskih
in socialnih gibanj. Politika zaposlovanja s svojimi ukrepi vpliva na
prilagajanje udeležencev na trgu novim dejavnikom in izzivom v okolju.
Strateške usmeritve trga dela in zaposlovanja izhajajo iz okvirjev strategije
gospodarskega razvoja Slovenije, upoštevane pa so tudi usmeritve že sprejetih
razvojnih programov za posamezna področja, stanja na trgu dela in skupne ocene
srednjeročnih prioritetnih nalog na področju zaposlovanja, ki ju je Slovenija
pripravila v sodelovanju z Evropsko komisijo. 
Politika zaposlovanja v Sloveniji bo ob upoštevanju
nacionalnih posebnosti že v obdobju pred vstopom sledila usmeritvam skupne
politike zaposlovanja v EU, ki bodo s polnopravnim članstvom postale
obvezujoče. Skupna politika zaposlovanja ob zagotavljanju stabilnega
makroekonomskega okolja temelji na štirih stebrih evropske zaposlovalne
politike. Ukrepi se bodo letno dopolnjevali s sprotnim sistemom spremljanja in
vrednotenja njenih učinkov v akcijskih programih zaposlovanja. 
Učinkovitost politike zaposlovanja in uresničevanje
strategije trga dela in zaposlovanja bomo zagotavljali: 
-       
z aktiviranjem in povezovanjem vseh komponent ekonomske politike s
politiko zaposlovanja, 
-       
z aktivno politiko zaposlovanja, s poudarkom na programih izobraževanja
in spodbujanja vseživljenjskega učenja, ki bo pripomogla k večji zaposljivosti
prebivalstva v razmerah demografsko starajoče se družbe, 
-       
z izboljšanim in izpopolnjenim sistemom infrastrukture delovanja mrež
institucij, ki izvajajo posamezne programe, na nacionalni in regionalni ravni, 
-       
z zagotavljanjem sprotnega sistema spremljanja ter poglobljenih
evalvacij programov, 
-       
z vsestranskim vključevanjem socialnih partnerjev v načrtovanje in
izvajanje politike zaposlovanja.
2.3 Strateški cilji razvoja trga dela in zaposlovanja do leta
2006
Glavna usmeritev politike zaposlovanja bo spodbujanje
aktivnih oblik povečevanja zaposlenosti in reševanja problema brezposelnosti. V
ta namen se bodo v prihodnjih letih z ustreznimi zakonskimi podlagami še naprej
zaostrovali pogoji za pridobitev in pravice iz pasivnih oblik pomoči, s čimer
se bodo sredstva in napori namenjali predvsem vzpodbujanju brezposelnih oseb k
aktivnemu iskanju zaposlitve. 
Strateški cilji razvoja trga dela in zaposlovanja v Sloveniji
v obdobju 2000-2006 so naslednji: 
1.     
dvig izobrazbene ravni aktivnega prebivalstva in njene usposobljenosti, 
2.     
zmanjševanje strukturnih neskladij, ki bi se kazalo v zmanjšanju deleža
dolgotrajno brezposelnih na okoli 40% in deleža brezposelnih brez poklicne
izobrazbe na okoli 25%, 
3.     
zagotovitev vključenosti v aktivne programe vseh mladih brezposelnih, ki
v 6 mesecih po nastopu brezposelnosti niso našli nove zaposlitve oziroma za vse
ostale, ki se v roku 12 mesecev po tem niso zaposlili, 
4.     
zmanjševanje regijskih neskladij na trgu dela, 
5.     
rast zaposlenosti, ki bo v povprečju v obdobju 2000-2006 presegala 1%
letno ob pospešeni gospodarski rasti, kar bo omogočilo zmanjšanje stopnje
brezposelnosti na okoli 5% po mednarodni metodologiji oziroma registrirane
stopnje na okoli 8% do konca leta 2006, 
6.     
nadaljnji razvoj socialnega partnerstva na področju razreševanja
problema brezposelnosti in povečevanja zaposlovanja. 
Za doseganje prvega cilja bo potrebno povečati število
vključenih odraslih v izobraževanje, saj je po vključenosti odraslih Slovenija
šele na začetku uveljavljanja koncepta vseživljenjskega učenja. Pri oblikovanju
spodbud za povečanje udeležbe zaposlenih in brezposelnih v programih
izobraževanja in pridobivanju certifikatov o poklicni oziroma strokovni
usposobljenosti bomo izboljšali sodelovanje z delodajalci, spodbujali večjo
kakovost pri izvajanju izobraževalnih programov, pripravi predlogov katalogov
standardov strokovnih znanj in spretnosti ter postopkih potrjevanja in
preverjanja strokovnih znanj in spretnosti. Država bo bolj intenzivno
spodbujala delodajalce za večja vlaganja in večje vključevanje v izobraževanje
in usposabljanje vseh zaposlenih ter k ustvarjanju novih delovnih mest, ki bodo
zagotavljala možnosti za uporabo in nadaljnje razvijanje znanja in
usposobljenosti in s tem vsestranski razvoj človeških virov in njihovo
optimalno uporabo. Za dvigovanje izobrazbene ravni aktivnega prebivalstva pa je
pomemben tudi nadaljnji razvoj certifikatnega sistema in izvedba načrtovanih
sprememb v sistemu poklicnega in strokovnega izobraževanja. 
Za uresničevanje drugega cilja bo ob ukrepih in programih za
uresničevanje prvega cilja potrebno razviti še posebne programe za
zagotavljanje socialne vključenosti za brezposelne s težjimi omejitvami pri
zaposlovanju in druge prizadete skupine prebivalstva. 
Za doseganje tretjega cilja je nujno potrebna preusmeritev
politike zaposlovanja od pasivne k aktivni politiki. Zato je nujno, da se
ponovno poveča obseg sredstev za aktivno politiko zaposlovanja. 
Predpogoj za doseganje četrtega cilja, to je zmanjševanje
regionalnih razlik oziroma neskladij na trgu dela, bosta uspešna regionalna
politika zagotavljanja skladnejšega regionalnega razvoja in večja mobilnost
aktivnega prebivalstva, ki je na eni strani odvisna od povečane ponudbe
zasebnih najemnih in socialnih stanovanj, na drugi pa od izgradnje prometne
infrastrukture in učinkovitejšega izvajanja javnega prevoza, ki lahko omogoča
še večje dnevne migracije. 
Rast zaposlenosti, kot peti cilj, bo dosegljiva le ob
stabilni gospodarski rasti, ki bo temeljila na pospeševanju tehnološke prenove
industrije, povečanih investicijah v znanje in inovativnost, oblikovanju podjetniških
mrež, pospeševanju podjetništva, oblikovanju spodbudnega okolja za naložbe,
tako domače kot tuje neposredne naložbe, spodbujanju rasti malih in srednjih
podjetij, razvoja storitvenih dejavnosti in podjetniški prenovi podeželja. 
Rast zaposlenosti in zmanjšanje brezposelnosti v prihodnjih
letih v Sloveniji bo uresničena le, če bomo uspeli ustvariti spodbudno okolje
za nastajanje novih in rast malih in srednjih podjetij, hitrejšo rast
podjetniških naložb, hitrejši tehnološki razvoj in večja vlaganja v človeški
kapital. 
S takšnim pristopom pa problem brezposelnosti in politika
zaposlovanja nista v domeni samo Ministrstva za delo, družino in socialne
zadeve, temveč sta prisotna pri oblikovanju vseh ukrepov ekonomske politike, ki
jih sprejema vlada. Hkrati pa reševanje brezposelnosti ni več zgolj v domeni
vlade, temveč v rokah vseh socialnih partnerjev bodisi na nacionalni bodisi na
regionalnih ravneh. Nadaljnji razvoj socialnega partnerstva je tako zelo
pomemben, da je posebej opredeljen kot šesti cilj za uresničevanje strategije.
2.4 Prednostni ukrepi za doseganje strateških ciljev do leta
2006
2.4.1 Pravni okvir za doseganje strateških ciljev do leta
2006
Pri oblikovanju politike zaposlovanja je potrebno zasnovati
ustrezen pravni okvir ter zagotoviti uveljavitev ustreznih ukrepov za
realizacijo načrtovane politike. Ministrstvo za delo, družino in socialne
zadeve, ki je odgovorno za izvajanje politike zaposlovanja, spremlja in
usklajuje ustreznost in vplive celotne delovnopravne zakonodaje k realizaciji posameznih
strateških ciljev politike zaposlovanja. 
Zato bo predhodno oziroma sočasno z nalogami, usmerjenimi na
doseganje posameznih ciljev, potrebno (pre)oblikovati in prilagajati številne
pravne predpise, vključno s kodeksi dobre prakse in kodeksi etike ter dobrimi
poslovnimi običaji, standardi kvalitete in podobno. 
Temeljni sistemski zakon je zakon o zaposlovanju in
zavarovanju za primer brezposelnosti. V letu 2002 bo pripravljen nov zakon o
zaposlovanju in zavarovanju za primer brezposelnosti, ki bo v celoti prilagojen
usmeritvam EU na področju prostega pretoka oseb. Novi zakon bo posodobil
postopke pospeševanja zaposlovanja in priprave na zaposlitev, ravno tako pa bo
prispeval k humanizaciji delovnopravnih odnosov v funkciji gospodarske rasti. 
Nov zakon o delovnih razmerjih je še vedno v postopku
sprejemanja. Ta zakon bo s poenostavitvijo postopkov in stroškov najemanja in
odpuščanja pripomogel k večji prožnosti v delovnih razmerjih in prinesel
dodatne poenostavitve najemanja in odpuščanja za male delodajalce. Istočasno bo
uvedel bolj fleksibilne oblike zaposlitve kot so zaposlitev za skrajšani
delovni čas, delo na domu ipd. 
Področje zaposlovanja je sedaj direktno ali indirektno
urejeno z obsežno delovnopravno zakonodajo, kjer je potrebno upoštevati in
obravnavati tako še vedno veljavne zakone sprejete pred osamosvojitvijo
Republike Slovenije (zakon o temeljnih pravicah iz delovnega razmerja, zakon o
stavki in omenjeni zakon o delovnih razmerjih, ki je v postopku sprejemanja),
kot tudi novo sprejete zakone o sodelovanju delavcev pri upravljanju, o
reprezentativnosti sindikatov, o delovnih in socialnih sodiščih, o inšpekciji
dela, o varnosti in zdravju pri delu). Obstoječe predpise bo potrebno dopolniti
s tistimi, ki so prilagojeni in primerljivi z evropsko zakonodajo (npr. zakon o
kolektivnih pogodbah). 
V letu 2000 je bil sprejet zakon o zaposlovanju in delu
tujcev. Vlada na podlagi resolucije o migracijski politiki ter gibanjih in
razmerah na trgu dela letno določa najvišje število kvot za zaposlovanje tujcev.
Stalno zaposlovanje tujcev se nadomešča z občasnimi, časovno omejenimi oblikami
dela in zaposlovanja. 
Na področju usposabljanja in izobraževanja je v letu 2000
Državni zbor Republike Slovenije sprejel zakon o nacionalnih poklicnih
kvalifikacijah, ki ureja postopke ocenjevanja in formalno priznavanje poklicnih
kvalifikacij v certifikatnem sistemu. Zakon je odpravil številne
pomanjkljivosti, zapolnil pravno praznino in celovito uredil to področje z
upoštevanjem sprejetih načel za izvajanje politike izobraževanja in
zaposlovanja v državah članicah EU. 
V letu 2001 bo pripravljen predlog zakona o postopku
priznavanj kvalifikacij državljanom držav članic EU in nekaterih držav članic
EFTA za opravljanje reguliranih poklicev v Republiki Sloveniji in dopolnjen
zakon o spremembah in dopolnitvah zakona o zaposlovanju in zavarovanju za
primer brezposelnosti. 
Odpravljanje zaposlovanja na črno ustvarja ugodnejše pogoje
na trgu dela in zaposlovanja. Negativne posledice zaposlovanja na črno, kot so
izguba državnih prihodkov, povečanje odliva za različne oblike socialnih
transferov prebivalstvu, povečanje obremenitev davkoplačevalcev, se tako za
delojemalce in delodajalce odpravljajo s programom odkrivanja in preprečevanja
dela in zaposlovanja na črno, ki ga je sprejela Vlada Republike Slovenije v
letu 1997 in zakonom o preprečevanju dela in zaposlovanja na črno. 
Nov koncept politike zaposlovanja daje pomembno vlogo
socialnim partnerjem, saj je uresničevanje smernic na področju spodbujanja
prilagodljivosti podjetij in posameznikov odvisna predvsem od dogovora med
socialnimi partnerji. Raven socialnega dialoga na vseh nivojih še ne omogoča
uspešne modernizacije dela, ki je predpogoj za razvoj podjetij in socialno
varnost zaposlenih. Usklajeni cilji in interesi vseh socialnih partnerjev glede
na predvideno gospodarsko rast omogočajo doseganje sporazuma o načinih
delovanja vsakega posameznega partnerja, tudi pri doseganju strateških ciljev
zaposlovanja. Zato bo potrebno spodbujati socialni dialog na državni in
lokalnih ravneh ter opredeliti nova področja, kjer je zaželen partnerski
dogovor in ustvariti nove formalne okvirje, v katerih se bodo socialni
partnerji dogovarjali. 
Za uspešno vodenje dialogov je potrebna usposobljenost vseh
socialnih partnerjev, zato bo posebna pozornost usmerjena na dvig nivoja
znanja, usposobljenosti in dostopa do potrebnih informacij vseh socialnih
partnerjev, tudi ob tehnični pomoči tujih partnerjev in sredstev EU.
2.4.2 Ključne usmeritve in ukrepi
Ključne usmeritve in ukrepi uresničevanja strateških ciljev
sledijo globalnim usmeritvam evropske zaposlovalne politike, zato bomo
razvijali naslednje prioritetne ukrepe na posameznem področju uresničevanja
politike zaposlovanja.
2.4.2.1 Aktivno reševanje brezposelnosti
Znižali bomo obseg dolgotrajne brezposelnosti, tako da se bo
delež dolgotrajno brezposelnih postopoma znižal na okoli 40%. To bomo dosegli z
naslednjimi ukrepi: 
-       
povečanje obsega sredstev za aktivno politiko zaposlovanja, tako da bodo
sredstva v primerjavi z bruto domačim proizvodom namenjena temu področju,
primerljiva s poprečjem EU; sedanje razmerje med sredstvi namenjenimi za
aktivne in pasivne ukrepe bo spremenjeno v smeri povečanja deleža za aktivne
ukrepe s hkratnim postopnim zniževanjem deleža za pasivne ukrepe; to bomo
dosegali z restriktivnim pristopom na področju obsega in višine pasivnih pravic
in s pomočjo promocije pomena in prednosti aktivnih programov pri razreševanju
problema brezposelnosti, 
-       
povečevanje stopnje aktivnega iskanja zaposlitve oziroma vključevanje v
programe aktivne politike zaposlovanja, s pomočjo programov osveščanja, nadzora
in sankcioniranja. S tem se bosta približali stopnja registrirane in anketne
brezposelnosti (brezposelnost po anketi o delovni sili), 
-       
zagotovitev vključevanja mladih najkasneje v šestih mesecih, ostalih
brezposelnih pa najkasneje v dvanajstih mesecih po nastopu brezposelnosti, 
-       
razvijanje posebnih programov in specializiranih izvajalcev za delo s
posameznimi ciljnimi skupinami brezposelnih s specifičnimi problemi (starejši,
mladi, marginalne skupine), 
-       
razvijanje in vzpostavljanje integralnega informacijskega sistema za
ugotavljanje potreb po programih, zagotavljanje sprotnega merjenja
učinkovitosti posameznih ukrepov kot tudi celotne politike zaposlovanja (Zavod
Republike Slovenije za zaposlovanje, Center(i) za socialno delo, Davčni urad
republike Slovenije, izvajalska mreža), 
-       
razširjanje mreže svetovalcev za delo z brezposelnimi, organizacij za
razvoj človeških virov in razvoj mreže koncesionarjev - zasebnih agencij, 
-       
nadaljnji razvoj skladov dela, kot instrument preventivnega
preprečevanja brezposelnosti in reševanja presežnih delavcev pri
prestrukturiranju podjetij, 
-       
izvajanje programov za zaposlovanje staršev, 
-       
krepitev socialnega dialoga s ciljem doseganja konsenza in povezovanja vseh
socialnih partnerjev pri izboljšanju zaposljivosti tako zaposlenih kot
brezposelnih ter pri reševanju problemov brezposelnosti in razvoju modernih
odnosov na trgu dela, 
-       
razvijanje instrumentov za preprečevanje nelegalnih oblik dela in sistem
odkrivanja dela na črno. 
V ta namen bomo socialni partnerji zagotovili aktiven
socialni dialog in aktivno strokovno in finančno participacijo socialnih
partnerjev pri načrtovanju, izvajanju in spremljanju tega nacionalnega programa
in akcijskih programov zaposlovanja. Za trdnejšo povezanost bomo socialni
partnerji krepili večnivojsko socialno partnerstvo, ki se bo odrazilo v
vzpostavljanju in upravljanju skupnih instrumentov in ustanov tudi na
regionalnem nivoju.
2.4.2.2 Razvoj kulture vseživljenjskega učenja
Za starajočo se družbo, kot je Slovenija, je razvoj kulture
vseživljenjskega učenja ključnega pomena za ohranjanje zaposljivosti aktivnega
prebivalstva in s tem ohranjanja konkurenčnosti gospodarstva, hkrati pa se bo s
tem zmanjšal tudi pritisk na zgodnje upokojevanje. Razvoj vseživljenjskega
učenja bomo pospeševali z naslednjimi ukrepi: 
-       
razvoj novih programov, ki bodo omogočili pridobivanje znanja za
zviševanje kvalitete življenja, informiranosti, kulturne in civilizacijske
ravni, za ohranjanje kulturne tradicije in narodne identitete, za sobivanje
različnih kultur in za varovanje okolja, omogočili možnosti za izobraževanje za
zviševanje izobrazbene ravni na vseh stopnjah; srednješolska izobrazba bo
osnovni izobrazbeni standard, 
-       
zagotovitev, v sodelovanju s socialnimi partnerji, različnih oblik in
možnosti izobraževanja zaposlenim in brezposelnim, prednostno pa tistim, ki so
slabše izobraženi in usposobljeni: za zviševanje dosežene ravni formalne
izobrazbe in kvalifikacije, za ohranjanje, posodabljanje, poglabljanje znanja
in usposobljenosti ter za razvijanje in uporabo vrhunskega znanja, 
-       
uvajanje različnih motivacijskih dejavnikov za povečevanje izobraženosti
in usposobljenosti, 
-       
razvoj neformalnih oblik pridobivanja znanja in potrjevanj znanj
pridobljenih po neformalnih poteh (certifikati o poklicni oziroma strokovni
usposobljenosti), 
-       
povečanje kakovosti izobraževanja odraslih, 
-       
spodbujanje motiviranosti in vlaganja v izobraževanje pri posameznikih,
v podjetjih, 
-       
spodbujanje lokalne ravni za načrtovanje razvoja in vlaganje v
izobraževanje, 
-       
usklajevanje spodbud in ukrepov za uresničevanje nacionalnega programa
izobraževanja odraslih.
2.4.2.3 Dvig izobrazbene ravni in zniževanje strukturnega
neskladja na trgu dela
Cilj na tem področju je dvig izobrazbene ravni prebivalstva,
tako da bo delež aktivnega prebivalstva brez dokončane poklicne šole padel pod
25%. Uresničitev tega cilja bomo dosegli z naslednjimi ukrepi: 
-       
širjenje in izboljšanje ponudb programov poklicnega izobraževanja in
usposabljanja ter njihove kvalitete glede na potrebe trga, s ciljem zmanjšanja
strukturnega neskladja in dviga izobrazbene ravni in usposobljenosti, 
-       
povečanje števila izobraževalnih mest namenjenih odraslim, 
-       
razvoj in razširitev programov osebnostnega razvoja z elementi
predpoklicnega izobraževanja in usposabljanja za ciljno skupino mladih, posebej
tistih, ki potrebujejo prilagojene poklicne in delovne programe, 
-       
dograjevanje in prilagajanje dualnega sistema za brezposelne oziroma
odrasle tako, da se bo število brezposelnih vključenih v to obliko
izobraževanja povečalo, 
-       
nadaljnji razvoj certifikatnega sistema in načrtovane spremembe sistema
poklicnega izobraževanja, 
-       
povečanje ponudbe katalogov standardov strokovnih znanj in spretnosti.
2.4.2.4 Zniževanje osipa iz poklicnega, srednjega in visokega
šolstva
Zmanjšali bomo število osipnikov iz poklicnega, srednjega in
visokega šolstva ter delež mladih, ki po osnovni šoli ne nadaljujejo šolanje,
tako da bo delež tistih mladih, ki ne pridobijo poklicne izobrazbe padel pod
5%. To bomo zagotovili z naslednjimi ukrepi: 
-       
posodabljanje programov izobraževanja in zagotavljanje njihovega
prestrukturiranja, tako, da bodo programi izobraževanja povezani s potrebami na
trgu dela, 
-       
zagotavljanje ustreznejšega sistema poklicnega svetovanja in učne pomoči
mladim s težavami pri učenju, 
-       
krepitev dualnega sistema izobraževanja.
2.4.2.5 Izboljšanje položaja mladih na trgu dela
Olajšali bomo prehod med šolo in delom ter s tem zagotovili,
da trajanje brezposelnosti mladih ne bo daljše od 6 mesecev. Zaposlovanje
mladih bomo pospeševali z naslednjimi ukrepi: 
-       
izvajanje programov usposabljanja za uspešen nastop na trgu dela, 
-       
ustvarjanje delovnih mest, 
-       
spodbujanje delodajalcev, da bodo razvijali dualni sistem izobraževanja
in programe usposabljanja na delovnem mestu, 
-       
razvoj novih instrumentov na področju kadrovskega štipendiranja, 
-       
razvoj podjetniške ustvarjalnost mladih, 
-       
vzpostavitev pogojev sodelovanja med delodajalci in mladimi, vključenimi
v izobraževalne programe in programe usposabljanja na vseh nivojih, 
-       
razvoj novih ukrepov.
2.4.2.6 Razvoj podjetniške kulture
Pospešili bomo razvoj ustvarjalne podjetniške kulture. Zavest
o pomenu ustvarjalnega podjetništva bomo razvijali z naslednjimi ukrepi: 
-       
z izvajanjem izobraževalnih programov, 
-       
s promocijo potreb in interesov podjetnikov, 
-       
s seznanjanjem o možnostih razvijanja podjetniških priložnosti, 
-       
s pospeševanjem podjetništva med ženskami, mladimi in na podeželju. 
Posebno pozornost bomo posvetili prenovi izobraževalnega
sistema, tako da bodo znanja in sposobnosti kadrov bolj prilagojena potrebam
razvoja malih podjetij.
2.4.2.7 Izboljšanje pogojev za ustvarjanje delovnih mest v
podjetjih
Pospešili bomo razvoj novih mikro podjetij in omogočili bolj
fleksibilno organiziranje dela v okviru obstoječih podjetij. V ta namen bomo
ustrezno proučili zakonodajo, ki trenutno ureja pogoje za ustanavljanje in
poslovanje podjetij, in jo preuredili tako, da bo primerljiva z najbolj
naprednimi zakonodajami na tem področju. V ta namen bomo izvajali naslednje
ukrepe: 
-       
odprava vseh nepotrebnih adminstrativnih ovir za ustanavljanje novih
podjetij in poslovanje malih podjetij nasploh in s tem občutno skrajšanje časa
potrebnega za ustanavljanje, 
-       
razvoj ustreznejših finančnih instrumentov za razvoj novih malih
podjetij ter ustrezne podporne institucije za razvoj dela na domu, dela na
daljavo samozaposlovanja, dela na podeželju itd., 
-       
oblikovanje programov rizičnega sklada, ki bi prevzemal stroške
odpuščanja v malih podjetjih z do 10 zaposlenimi. 
Razvoj tehnološko in inovativno usmerjenih podjetij bomo
spodbujali z naslednjimi ukrepi: 
-       
pomoč pri vstopu na tuje trge, 
-       
razvoj učinkovitejše svetovalne mreže za pomoč malim in srednjim
podjetjem, 
-       
večje spodbude in druge vrste pomoči pri odpiranju delovnih mest na
območjih z visokimi stopnjami brezposelnosti, 
-       
sofinanciranje stroškov usposabljanja v malih podjetjih, 
-       
razvoj garancijskih instrumentov pri bančnih posojilih za nova podjetja,
ki bodo odpirala nova delovna mesta, 
-       
spodbujanje skupnih medpodjetniških aktivnosti na področju razvoja skupnih
kadrovskih servisov in medpodjetniških izobraževalnih centrov, učnih delavnic
in učnih podjetij za mala podjetja, ki bodo omogočili bolj urejeno in
načrtnejšo kadrovsko izobraževalno politiko malih podjetij, 
-       
razvoj skupnih tehnološko-inovacijskih centrov, ki bodo omogočili lažji
dostop malih in srednjih podjetij do informacijske tehnologije. 
Proučili bomo regionalne razlike v dinamičnosti razvoja malih
podjetij in razvili regionalne instrumente za postopno izenačevanje podjetniške
dinamičnosti.
2.4.2.8 Partnerstvo pri zagotavljanju trajnostnega razvoja in
kreiranju delovnih mest v okviru lokalnih zaposlitvenih iniciativ
Skladen regionalni razvoj bomo dosegli s krepitvijo
partnerstva med državo in lokalnim nivojem, s posebno pozornostjo pri alokaciji
državnih spodbud. 
Za Slovenijo, kot deželo z izjemno naravno raznolikostjo, ki
mora postati njena jasna mednarodna komparativna prednost in prepoznavnost, je
ključnega pomena zagotavljanje trajnostnega, okolju in ljudem prijaznega
razvoja. Okolje varstvene in socialno varstvene storitve bodo pri tem odigrale
ključno vlogo. Te storitve, v povezavi s storitvami na področju kulture,
športa, turizma, komunikacij in informacij, bodo predstavljale temeljno osnovo
ustvarjanju možnosti za kreiranje novih delovnih mest na lokalnem nivoju tako v
profitnem kot v neprofitnem sektorju. 
Zaposlitvene potenciale na teh področjih bomo še bolj
okrepili z naslednjimi ukrepi: 
-       
spodbujanje razvojnih partnerstev na funkcionalno zaključenih območjih
in zagotavljanje strokovne pomoči pri pripravi integralnih razvojnih programov,
s poudarkom na aktiviranju zaposlitvenih potencialov in razvoju človeških
virov, 
-       
spodbujanje povezovanja zasebnih in javnih sredstev za razvoj in
financiranje projektov za izboljšanje kvalitete življenja lokalnih skupnosti
ter odpiranja novih zaposlitvenih možnosti na tem področju, 
-       
zagotavljanje promocije podjetniške prenove podeželja, prilagojeno
posebnostim Slovenije, z razvojem dopolnilnih dejavnosti in kooperativnih oblik
zaposlovanja, s čimer bo preprečen nadaljnji pričakovan odliv aktivnega
prebivalstva s podeželja zaradi zmanjšanja obsega primarne kmetijske
dejavnosti; hkrati bo s tem omogočena ohranjenost ponaseljenosti in
revitalizacija podeželja ter zmanjšan pritisk na priseljevanje v mesta in pritisk
na večanje brezposelnosti v mestih. 
Vsi nacionalni ukrepi se bodo izvajali preko horizontalnih
ukrepov zaposlovanja in v povezavi s posebnimi programi, ki jih bodo regije
predvidele v svojih regionalnih programih. Regionalna neskladja bomo zmanjševali
tako, da bodo za ukrepe v regijah, ki po stopnjah registrirane brezposelnosti
za več kot 20% negativno odstopajo od državnega povprečja, zagotovljeni
ugodnejši pogoji dodeljevanja sredstev.
2.4.2.9 Zmanjševanje obsega dela in zaposlovanja na črno
S sprejemom in izvajanjem posebnega zakona se zagotavlja
preprečevanje dela in zaposlovanja na črno. Delo in zaposlovanje na črno je
potrebno po eni strani ustrezno sankcionirati in po drugi razvijati
spodbujevalne ukrepe, ki naj bodo usmerjeni v legalizacijo dela in
zaposlovanja, ki se sedaj opravlja na črno, zato bomo uvajali naslednje ukrepe:
-       
izboljšanje legalnih zaposlitvenih možnosti, 
-       
poenostavitev ter skrajševanje postopkov za pridobitev ustreznih
dovoljenj in vpisov v legalne oblike dela oziroma opravljanja posameznih
dejavnosti.
2.4.2.10 Sprotno preverjanje vpliva davčnih obremenitev in
spodbud na zaposlovanje
V okviru spodbujanja podjetništva in primernega okolja za
razvoj podjetništva bomo preverili možnosti zmanjševanja davčne obremenitve
povezane s plačami zaposlenih. V ta namen se bomo osredotočili na naslednje
ukrepe: 
-       
preverjanje možnosti znižanja osnovne najnižje davčne stopnje za
dohodnino in višino praga za odmero dohodnine, 
-       
proučevanje ustreznosti in mednarodne primerljivosti davčnih in drugih
razbremenitev ter subvencij, s ciljem pospeševanja skrajševanja delovnega časa
in ohranjanja zaposlenosti v delovno intenzivnih panogah, 
-       
spodbujanje part-time zaposlovanja in samozaposlovanja in 
-       
zagotavljanje olajšav in subvencij, s ciljem pozitivne diskriminacije
pri zaposlovanju invalidov, starejših in iskalcev prve zaposlitve.
2.4.2.11 Povečanje fleksibilnosti in konkurenčnosti gospodarstva
Glavni cilj strategije gospodarskega razvoja je povečanje
blaginje vseh prebivalcev ob povečevanju globalne konkurenčne sposobnosti
gospodarstva, ki se kaže v večji prilagodljivosti in sposobnosti odzivanja na
spreminjajoče se razmere okolja. Večja prilagodljivost podjetij je pogojena s
stopnjo usposobljenosti kadrov in organizacijo dela, ki podpira prilagajanje potrebnim
strukturnim spremembam gospodarstva na področju trga dela (usposobljenost,
fleksibilnost, stroški dela), tehnološkega razvoja (vlaganja v raziskovanje in
razvoj, razvoj modernih tehnologij, povezovanje podjetij in raziskovalnih
institucij), trženja (dostop do trgov, konkurenca) in razvoja produktov
(uvajanja standardov kvalitete, produktivnost). 
Razvoj bo prinesel nadaljnje zniževanje števila zaposlenih v
industriji in potrebo po razvoju novih zaposlitvenih priložnostih na področju
storitvenih dejavnosti. Povečanje fleksibilnosti in konkurenčnosti je odvisna
tudi od aktivne vloge socialnih partnerjev. Za povečevanje konkurenčnosti je
pomembno ohranjanje pozitivnih trendov na področju rasti plač, ki morajo tudi v
bodoče zaostajati za rastjo produktivnosti. 
Večja fleksibilnost posameznika je pogojena z višjo stopnjo
njegove usposobljenosti, zato bo gospodarska modernizacija, poleg modernizacije
organizacije dela, pogojena predvsem s povečanimi investicijami v razvoj
človeških virov. To sta prednostni področji, ki morata postati skupna skrb
socialnih partnerjev v prihodnjem obdobju, če želimo povečati družbeni proizvod
in zagotoviti višjo blaginjo aktivnega prebivalstva ter hkratno znižanje
stopnje brezposelnosti. Zato bomo spodbujali naslednje ukrepe: 
-       
modernizacijo organizacije dela za uvajanje bolj fleksibilnega trga
dela. Uspešnost razvoja partnerstva bo v Sloveniji odločilno vplivala na
možnost uvajanja novih oblik organizacije dela, kot so npr.: zaposlovanje s
krajšim delovnim časom od polnega, začasna prekinitev zaradi razvoja kariere,
delitev delovnega mesta, družini prijaznega zaposlovanja, uvajanje dela na
domu, skrajševanje delovnega časa, spodbujanje inovacijskih procesov in
uvajanje informacijske tehnologije, povezovanje v mreže podjetij, izločanje
dejavnosti itd., 
-       
naložbe v razvoj človeških virov za zagotavljanje nacionalne
konkurenčnosti. Ob izvajanju koncepta vseživljenjskega učenja in programov
usposabljanja in izobraževanja odraslih bomo dvignili usposobljenost
zaposlenih. Še posebej veliko pomanjkanje ustreznih znanj in sposobnosti je
prisotno pri vseh ravneh managementa. Spremenili bomo smer negativnega trenda
obsega investicij v permanenten strokoven in osebnostni razvoj zaposlenih. Tudi
modernizacija organizacije dela je v tesni povezavi z izobraževanjem in
usposabljanjem, ki tako predstavljata vzporeden ukrep za povečanje
fleksibilnosti in konkurenčnosti podjetij in njihovih zaposlenih. Za
spodbujanje investicij v razvoj človeških virov bomo zato uporabili naslednje
ukrepe: 
-       
davčne in druge vzpodbude za naložbe v razvoj človeških virov v
podjetjih in posameznikov, 
-       
razvoj kreditnega sistema štipendiranja (prenova sistema štipendiranja),
-       
razvoj ustrezne mreže institucij za izobraževanje in usposabljanje
zaposlenih, 
-       
uveljavitev zakona o nacionalnih poklicnih kvalifikacijah, 
-       
povečanje fleksibilnosti tudi z deregulacijo poklicev, 
-       
vzpostavitev institucije za nadzor in spremljanje postopkov pridobivanja
certifikatov o poklicni oziroma strokovni usposobljenosti, 
-       
vzpostavitev mreže komisij za potrjevanja in preverjanja strokovnih
znanj in spretnosti, 
-       
spodbujanje mednarodnega povezovanja na področju programov usposabljanja
in izobraževanja ključnih kadrov, 
-       
oblikovanje novih instrumentov za spodbujanje izobraževanja z
ustavljanjem regijskih skladov za razvoj človeških virov, ki bodo ustanovljeni
in upravljani kot skupne institucije socialnih partnerjev. 
Na področju razvoja človeških virov pričakujemo v prihodnjih
letih tudi pomoč s strani Evropskega socialnega sklada, saj sicer Slovenija ne bo
mogla zagotoviti stabilnega trga delovne sile, kot enega ključnih pogojev za
vstop v EU.
2.4.2.12 Zagotovitev enake dostopnosti do trga dela
Tranzicijski procesi so povzročili večji obseg segmentacije
na trgu dela in s tem slabšanje dostopa posameznih ciljnih skupin do dela. Ti
se kažejo v naraščajočem deležu brezposelnosti žensk, dolgotrajno brezposelnih,
invalidov in drugih prizadetih skupin. Osnovni cilj je zagotavljanje enakih
možnosti in aktiviranja ljudi. 
Zagotavljanje enakih možnosti med spoloma in usklajevanje
poklicnega in družinskega življenja bo zagotovljena z naslednjimi ukrepi: 
-       
povečanje enakih možnosti za zaposlitev ali aktivnosti v vseh poklicih
in dejavnostih, 
-       
zagotovitev posebne podpore ženskam pri ustanavljanju lastnih podjetij, 
-       
zagotovitev povečanja udeležbe žensk v programih izobraževanja in
usposabljanja, 
-       
zmanjševanje segregacije na trgu dela in plačne neenakosti med ženskami
in moškimi, 
-       
razvijanje ukrepov za preprečevanje, odkrivanje in odpravljanje vseh
oblik diskriminacij pri iskanju zaposlitve in vstopu v zaposlitev, ohranjanju
in napredovanju v zaposlitvi ter dostopu do pravic in ugodnosti iz delovnega
razmerja. 
Pomoč dolgotrajno brezposelnim pri ponovnem vključevanju na
trg dela, bo zagotovljena z naslednjimi ukrepi: 
-       
razvoj posebnih zaposlitvenih programov, namenjenih posameznim
podskupinam težko zaposljivih oseb za njihovo trajno vključitev v delovne
procese, 
-       
razvoj specializiranih izobraževalnih institucij, 
-       
spodbujanje novih storitvenih programov na socialno varstvenem področju,
-       
razvoj socialne ekonomije, kot vmesne ali trajne oblike aktiviranja teh
ciljnih skupin in 
-       
razvoj drugih lokalnih zaposlitvenih iniciativ, ki bodo usmerjene v
njihovo postopno reintegracijo. 
Ukrepi pospeševanja vključevanja invalidnih oseb na trg dela,
bodo postopoma prilagojeni novi Mednarodni klasifikaciji okvar, prizadetosti in
oviranosti (v originalu: ICIDH - International Classification of Impairments,
Disabilities, and Handicaps) oziroma nastajajoči Mednarodni klasifikaciji
ICIDH2 (v originalu: International Classification of Functioning, Disability
and Health). Nova klasifikacija narekuje kvalitativno spremenjene pristope pri
sistemskih opredelitvah na področjih zaposlovanja oziroma izobraževanja,
usposabljanja in priprave za delo in zaposlitev invalidov. Pri opredelitvah
delazmožnosti nova klasifikacija ne izhaja iz telesnih oziroma duševnih okvar
in prizadetosti, temveč iz preostalih (delovnih) zmožnosti (aktivnost,
participacija). 
Poleg že obstoječih programov, ki se bodo nadaljevali oziroma
(pre)oblikovali glede na njihove ugotovljene učinke, se bodo na področju
zaposlovanja posebej razvijale dejavnosti in ukrepi, ki izhajajo iz veljavnih
mednarodnih dokumentov in predpisov, kot so Standardna pravila za izenačevanje
možnosti invalidov (Organizacija združenih narodov), mednarodni dokumenti o
(splošnih) pravicah invalidov, predpisi EU, dokumenti Mednarodne organizacije
dela in itd. 
Za pospeševanje vključevanja invalidnih oseb na trg dela se
bodo razvijali naslednji ukrepi: 
-       
uvajanje sodobne metodologije ugotavljanja sposobnosti oziroma
invalidnosti in na tej podlagi zagotovitev delovno zaposlitvenega razvoja
invalidov ter enotnega in sodobnega ocenjevanja invalidnosti kot podlage za
določitev ustreznih socialnih transferjev, 
-       
razvoj standardov za varno in zdravo delo z namenom preprečevati
invalidnost, ki nastaja v delovnem razmerju oziroma je posledica specifičnih
poklicnih bolezni, 
-       
zagotovitev pravočasnega in kvalitetnega usposabljanja vseh invalidov,
ne glede na spol, starost, naravo ali stopnjo invalidnosti, 
-       
uvajanje kvotnega sistema vključevanja invalidov v vse programe
usposabljanja in zaposlovanja in v ukrepe aktivne politike zaposlovanja ter pri
določenih skupinah delodajalcev na odprtem trgu, 
-       
oblikovanje in izvajanje posebnih programov in akcije popularizacije
načela integracije na vse nivoje izobraževanja in usposabljanja invalidov, 
-       
razvoj instrumentov, ki bodo spodbujali solidarnostne pristope
delodajalcev do tržno manj zanimivih kategorij oseb s prizadetostmi, 
-       
uvajanje novih oblik podpornih, zavarovanih delovnih mest oziroma
delovnih organizacij, namenjenih predvsem tistim skupinam, ki ne dosegajo 50%
učinka (vmesne delavnice, učna podjetja, integracijska podjetja, pestrejše
oblike invalidskih podjetij, socialnih podjetij itd.), 
-       
eksperimentalno izvajanje vmesnih oblik zaposlovanja za mejno populacijo
invalidov, ki je sedaj vključena v varstveno delovne centre, po delovnih
sposobnostih, kadar po sposobnostih za skrb o samemu sebi ne potrebuje izrazite
varstvene dejavnosti teh centrov, 
-       
razvoj novih oblik usposabljanja za delo (delovno mesto, zaposlitev) pri
delodajalcu ali v posebnih oblikah učnih delavnic in učnih podjetij, 
-       
razvoj novih oblik svetovalne, strokovne oziroma finančne pomoči
delodajalcem, ki zaposlujejo večje število invalidov ter potrebujejo posebne
kadre za delo z njimi (asistenti, mentorji, rehabilitacijski svetovalci), 
-       
nadaljevanje spodbujanja delovanja in razvoja invalidskih podjetij. 
Za integracijo romske populacije in drugih težko zaposljivih
skupin bomo razvijali naslednje ukrepe: 
-       
priprava posebnih projektov za zaposlovanje Romov, 
-       
uvajanje prilagojenih oblik priprave na zaposlitev, 
-       
izdaje publikacije o položaju Romov na trgu dela.
3. IZVAJALSKA INFRASTRUKTURA ZA URESNIČEVANJE CILJEV
Uspešno uresničevanje tega nacionalnega programa bo
zagotovljeno s kvalitetnim izvajanjem ukrepov na posameznih področjih in s
stalnim sodelovanjem Ministrstva za delo, družino in socialne zadeve z
Ministrstvom za gospodarstvo, Ministrstvom za šolstvo, znanost in šport, Ministrstvom
za okolje in prostor, Ministrstvom za kmetijstvo, gozdarstvo in prehrano,
Ministrstvom za finance in institucijami socialnih partnerjev. Za učinkovito
koordinacijo in usklajevanje ter spremljanje uresničevanja ciljev tega
nacionalnega programa je vzpostavljena posebna Usmerjevalna skupina vlade in
socialnih partnerjev. Ta nacionalni program se izvaja preko akcijskih programov
zaposlovanja, ki jih sprejema Vlada Republike Slovenije za posamezno plansko
obdobje. Usmerjevalna skupina spremlja, prilagaja, koordinira in usklajuje
programe v akcijskih programih zaposlovanja. Naloga usmerjevalne skupine je
tudi sprotno usklajevanje politik in ciljev z usmeritvami in predpisi EU in
sodelovanje njenih predstavnikov v ustreznih telesih Evropske komisije. 
Uspešno uresničevanje ciljev zahteva postavitev indikatorjev
za spremljanje uresničevanja ciljev in zagotovitev informacijskega sistema, ki
bo omogočal njihovo spremljanje. Zato bo v okviru obstoječih institucij (Urad
Republike Slovenije za makroekonomske analize in razvoj, Zavod Republike
Slovenije za zaposlovanje) potrebno zagotavljati analitično in strokovno
podporo. Uresničevanje ciljev zahteva tudi spremenjeno vlogo nosilcev in
posameznih obstoječih izvajalskih institucij na nacionalnem nivoju, kakor tudi ustrezno
krepitev iniciativ na regionalni in lokalni ravni. 
Najpomembnejša institucija za izvajanje ukrepov na področju
zaposlovanja je Zavod Republike Slovenije za zaposlovanje (v nadaljevanjem
besedilu: Zavod za zaposlovanje). Temeljna dejavnost je posredovanje
zaposlitev, zaposlitveno in poklicno svetovanje za brezposelne in mlade,
izvajanje programov aktivne politike zaposlovanja ter izvajanje zavarovanja za
primer brezposelnosti. Poleg tega je Zavod za zaposlovanje odgovoren tudi za
izvajanje zakona o zaposlovanju in delu tujcev in za izvajanje sistema
republiškega štipendiranja. 
S ciljem dviga kakovosti posredovanja zaposlitev, večjo
učinkovitostjo in usposobljenostjo za izvajanje nalog po vstopu v EU, bo Zavod
za zaposlovanje zagotovil dvig strokovne usposobljenosti kadrov, izboljšal
učinkovitost in racionaliziral postopke dela. 
Potrebno je krepiti strokovne in tehnične zmogljivosti Zavoda
za zaposlovanje, da bi izboljšali kakovost posredovanja zaposlitev. Krepitev
individualnega pristopa pri obravnavi strank, timska obravnava strank ter
intenzivno povezovanje z delodajalci so prednostne naloge, ki jih bo ta zavod
razvijal v naslednjih letih. Te razvojne usmeritve zahtevajo krepitev vloge
lokalnih uradov za delo, povečanje števila svetovalcev zaposlitve, večje
povezovanje z delodajalci na lokalnem in regionalnem nivoju, racionalizacijo
postopkov dela zaradi zmanjšanja administriranja, vzpostavljanje še
učinkovitejšega sistema spremljanja obveznosti brezposelnih in zunanjih
izvajalcev programov zaposlovanja, razvijanje samopostrežnega dostopa do
informacij o trgu dela za stranke ter dvig kvalitete dela. Za izboljšanje
učinkov izvajanja programov zaposlovanja bo Zavod za zaposlovanje upošteval
regijske posebnosti trga dela ter tudi na regijski ravni sodeloval s socialnimi
partnerji ter se povezoval z regijskimi razvojnimi institucijami. Za večjo
učinkovitost dela tega zavoda se bodo naloge, ki ne sodijo v okvir običajnih
nalog javnih zavodov za zaposlovanje, prenesle na druge institucije (izvajanje
republiškega štipendiranja, subvencioniranje študentske prehrane). 
Pri izvajanju nalog na področju zaposlovanja bodo v večji
meri kot doslej vključeni koncesionarji – zasebne agencije za posredovanje in
pospeševanje zaposlovanja. 
Na področju povečevanja zaposljivosti prebivalstva, bosta
ključna nosilca Ministrstvo za delo, družino in socialne zadeve in Ministrstvo
za šolstvo, znanost in šport, ključne izvajalske institucije pa so Zavod za
zaposlovanje, Center Republike Slovenije za poklicno izobraževanje, Andragoški
center Slovenije, Republiški izpitni center, Inšpektorat Republike Slovenije za
poklicne kvalifikacije in organ, pristojen za priznavanje kvalifikacij. Za
uspešno izvajanje nalog povečevanja zaposljivosti bodo vse institucije ustrezno
kadrovsko usposobljene. Ob javnih institucijah bo potrebno spodbuditi tudi
nadaljnji razvoj sodobne mreže specializiranih nevladnih institucij, ki bodo
pridobile delno ali celotno koncesijo za izvajanje zaposlovalne politike. 
Na področju pospeševanja podjetništva bodo ob sodelovanju
Ministrstva za delo, družino in socialne zadeve ključni nosilci predvsem
Ministrstvo za gospodarstvo, med nacionalnimi izvajalskimi institucijami pa
Pospeševalni center za malo gospodarstvo, ki koordinira delo pospeševalne mreže
in spodbuja razvoj programov, ki jih pospeševalna mreža izvaja. Uspešno
uresničevanje ciljev na tem področju bo možno z vključitvijo združenj
delodajalcev, posebej pa še sistema Obrtne zbornice Slovenije s svojimi
območnimi enotami ter regionalne mreže Gospodarske zbornice Slovenije. 
Pri zagotavljanju ustreznih razvojnih naložbenih sredstev za
področje podjetništva bosta imela ključno vlogo Sklad za regionalni razvoj in
ohranjanje poseljenosti slovenskega podeželja in Sklad za razvoj malega
gospodarstva. 
Na področju pospeševanja prilagodljivosti podjetij in
zaposlenih, bo ključno vlogo odigral razvoj aktivnega socialnega partnerstva,
ki bo zagotavljalo, na podjetniškem, panožnem kot tudi nacionalnem nivoju ter
regionalnem in lokalnem nivoju, ustrezno ravnovesje med potrebo podjetij po
uvajanju sodobne organizacije dela in fleksibilnih odnosov med delodajalci in
delojemalci ter potrebo po zagotovitvi ustrezne stopnje varnosti delojemalcev.
Ključni nosilci so Ministrstvo za gospodarstvo, Ministrstvo za kmetijstvo,
gozdarstvo in prehrano, Ministrstvo za šolstvo, znanost in šport in Ministrstvo
za delo družino in socialne zadeve. 
Na področju izenačevanja možnosti za zaposlovanje bo ključni
nosilec aktivnosti Ministrstvo za delo, družino in socialne zadeve, ključne
izvajalske institucije pa Zavod za zaposlovanje, Zavod za pokojninsko in
invalidsko zavarovanje ter specializirane institucije za usposabljanje in
zaposlovanje invalidov. Pomembno vlogo na tem področju mora odigrati Urad za
invalide pri vladi. Urad za enake možnosti bo ključen na področju ženske
politike in z vidika zagotavljanja načel enakih možnosti ter odpiranja novih in
prijaznejših zaposlitvenih možnosti za ženske. 
Ministrstvo za delo, družino in socialne zadeve je pristojno
in odgovorno za izvajanje nalog, ki bodo potrebna za črpanje sredstev iz
Evropskega socialnega sklada. Zato bo to ministrstvo v letu 2001 vzpostavilo
vse strokovne podlage ter potrebno infrastrukturo za izvajanje, programiranje,
vodenje, spremljanje, nadzor in evalvacijo ter koordinacijo programov
Evropskega socialnega sklada v Sloveniji. S tem namenom bo Ministrstvu za delo,
družino in socialne zadeve zagotovljen tudi informacijski sistem za spremljanje
izvajanja teh programov. S pomočjo strokovnjakov EU bodo posebej usposobljeni
strokovni kadri, ki bodo izvajali naloge na področju Evropskega socialnega
sklada v Sloveniji.
4. VIRI ZA URESNIČEVANJE CILJEV NACIONALNEGA PROGRAMA
Za izvajanje načrtovanih ukrepov doseganja opredeljenih
strateških ciljev bo potrebno zagotoviti transparenten in evropsko primerljiv
sistem razvojnih spodbud: kombinacijo subvencij, ugodnih posojil in kapitalskih
vložkov, ki jih bo v skladu s politiko konkurence in pravili državne pomoči
dodeljevala država. 
V letih 2001-2002 bo Slovenija upravičena do različnih oblik
predpristopnih pomoči v višini okoli 59 milijonov Evrov v okviru Phare
programov, ki jih lahko med drugim sistematično uporabi tudi za uresničevanje
ciljev nacionalnega programa zaposlovanja. Za namene uresničevanja ciljev
politike zaposlovanja se bo iz sredstev Phare, namenjenih ekonomski in socialni
koheziji, v letu 2001 namenjalo 55% sredstev. Po vključitvi v EU pa Slovenija
(ali njene regije) za namene razvoja človeških virov predvideva letno najmanj
40% vseh sredstev evropskih strukturnih skladov. 
Za učinkovito izvajanje evropske strukturne politike po
vstopu v EU, je potrebno že v letih do 2003 zagotoviti zadostne domače vire za
izvedbo razvojnih programov. Strukturo in oblike razvojnih instrumentov je
potrebno preoblikovati tako, da bodo tako po deležih za posamezna področja, kot
tudi po načinu in vsebini financiranja, čimbolj primerljivi s politiko
strukturnih skladov. 
V prihodnjih letih bi se sredstva za izvajanje programov
aktivne politike zaposlovanja postopno povečevala, tako da bodo dosegla povprečje
EU. Ob vse večjem pomenu razvoja človeškega kapitala bo v prihodnjih letih
potrebno zagotoviti dodatna javna in zasebna sredstva za vlaganje v človeške
vire. Pomembno vlogo pri uresničevanju nacionalnega programa zaposlovanja v
smislu odpiranja možnosti za razvoj novih delovnih mest bosta s svojimi ukrepi
prispevala tudi program socialnega varstva in varstva okolja. 
Pomembno vlogo bodo pri uresničevanju tega nacionalnega
programa odigrala tudi sredstva socialnih partnerjev in lokalnih skupnosti, saj
njihova udeležba ne bi smela biti nižja od 30% vrednosti vseh razvojnih
sredstev. 
Načrtovan obseg domačih virov bo možno zagotoviti s pomočjo
prestrukturiranja sedanjih oblik državnih pomoči. Del sredstev za izvajanje
politike trga dela bo izhajal iz preusmerjanja sredstev za pasivne ukrepe v
izvajanje aktivnih programov. Dodaten možen vir (predvsem na ravni lokalnih
skupnosti) pa predstavlja tudi uvedba davka na nepremičnine. 
Za vzpostavitev in modernizacijo razvojne in implementacijske
infrastrukture se bodo zagotavljali viri iz sredstev posameznih resorjev,
deloma pa bomo zagotovili tudi sredstva v okviru predpristopne pomoči Phare in
drugih programov EU, kakor tudi ugodna posojila Banke za socialni razvoj pri
Svetu Evrope.
5. SPREMLJANJE, NADZOR IN EVALVACIJA
V treh mesecih po sprejemu tega nacionalnega programa sprejme
Vlada Republike Slovenije na predlog Ministrstva za delo, družino in socialne
zadeve organigram aktivnosti, ki jih mora izvesti posamezno ministrstvo in
zajemajo pripravo zakonov ter drugih predpisov, ki so nujno potrebni za
izvajanje in uresničevanje tega nacionalnega programa. Organigram mora
vsebovati tudi terminski plan priprave in sprejema vseh teh aktov. 
Uresničevanje tega nacionalnega programa bo spremljala Vlada
Republike Slovenije. Ministrstvo za delo, družino in socialne zadeve bo
pripravljalo poročila o njegovem izvajanju na podlagi polletnih poročil
posameznih vključenih ministrstev in drugih izvajalskih institucij. Poročila
bosta obravnavala Usmerjevalna skupina vlade in socialnih partnerjev in
Ekonomsko socialni svet ter jih predložila v sprejem Vladi Republike Slovenije.
Vlada Republike Slovenije bo o uresničevanju ciljev enkrat letno poročala
Državnemu zboru Republike Slovenije. 
Ministrstvo za delo, družino in socialne zadeve bo zagotovilo
izvajanje nadzora nad uresničevanjem tega nacionalnega programa ter v
sodelovanju z drugimi ministrstvi in institucijami razvilo enoten sistem
evalvacije posameznih ukrepov.
Št. 101-01/90-2/61
Ljubljana, dne 25. oktobra 2001.
Predsednik 
Državnega zbora 
Republike Slovenije 
Borut Pahor l. r.