I. SPLOŠNE DOLOČBE
1. člen
(vsebina)
(1) Ta pravilnik določa pogoje za določitev kraja križanja
železniške proge in javne ali nekategorizirane ceste, njegovega tehničnega
zavarovanja ter prostorske, gradbene, prometne, tehnične in varnostne pogoje na
nivojskih prehodih (v nadaljnjem besedilu: NPr).
(2) Pravilnik se uporablja za proge javne železniške
infrastrukture, industrijske tire in proge drugih železnic.
2. člen
(pomen izrazov)
(1) Izrazi, uporabljeni v tem pravilniku, pomenijo:
1.     
cestna površina je cestišče znotraj nevarnega območja NPr, namenjeno
uporabnikom cestnega prometa;
2.     
cestni signal je svetlobni znak, ki napoveduje približevanje vlaka
oziroma spustitev zapornic ali polzapornic;
3.     
deljene zapornice so zapornice, ki ločeno in časovno zakasnjeno zapirajo
najprej desno, nato pa še levo polovico cestišča v smeri vožnje;
4.     
izklopno mesto je mesto na progi oziroma tiru pri NPr, zavarovanem z
avtomatskimi napravami neposredno na njem oziroma ob križanju ceste in proge,
opremljeno z napravo ali napravami za detekcijo tirnih vozil, namenjenimi za
izklop zavarovanja z vožnjo, ko jih tirno vozilo prevozi;
5.     
labirint ograja je namenjena umirjanju prometa pred NPr, namenjenim samo
za kolesarje in pešce in preprečuje neposredno prečkanje proge. Naprava mora
zapirati celotno cestišče in biti oddaljena od zunanje tirnice tira najmanj 3
m. Prirejena mora biti tudi za funkcionalno ovirane osebe;
6.     
nadzorno mesto je prometno ali službeno mesto oziroma center vodenja
prometa, s katerega se opravlja kontrola delovanja avtomatskih naprav na
zavarovanih NPr z daljinsko kontrolo;
7.     
nevarno območje NPr je cestna površina med osema skrajnih tirov proge,
razširjena od osi skrajnih tirov za 3 m, kot je prikazano na sliki iz Priloge
1, ki je sestavni del tega pravilnika;
8.     
nivojski prehod je prehod javnih in nekategoriziranih cest čez
železniško progo v istem nivoju in ne vključuje dostopov na perone in službenih
prehodov;
9.     
povprečni letni dnevni promet je povprečni letni dnevni promet cestnih
vozil in vlakov (v nadaljnjem besedilu: PLDP);
10.  
približevalno območje je del proge oziroma tira pri NPr, zavarovanem z
avtomatskimi napravami, od začetka vklopnega mesta na progi do NPr, po katerem
se vlak približuje NPr;
11.  
razdalja od najbližje, prve ali zadnje tirnice je razdalja, ki se meri
od notranjega roba glave zunanje tirnice;
12.  
vklopno mesto je mesto na progi oziroma tiru, ki je toliko oddaljeno od
NPr, zavarovanega z avtomatskimi napravami, da zagotavlja celoten proces
zavarovanja NPr. Opremljeno je z napravami za detekcijo tirnih vozil;
13.  
zapornice in polzapornice so sestavljene iz droga in pogona. Drog
zapornice v spodnji vodoravni legi zapira celotno cestišče, drog polzapornice
pa polovico cestišča v smeri vožnje;
14.  
zaporno bruno je zaklenjen drog, ki fizično preprečuje prehod čez NPr.
(2) Drugi izrazi, uporabljeni v tem pravilniku, pomenijo
enako, kot jih določajo predpisi o cestah, predpisi o pravilih cestnega
prometa, predpisi o varnosti v železniškem prometu in predpisi o železniškem
prometu.
3. člen
(določitev števila in najmanjših razdalj med sosednjimi NPr)
(1) Število NPr mora biti omejeno na najnujnejši obseg, pri
čemer se število obstoječih NPr zmanjšuje z:
1.     
gradnjo izvennivojskih križanj;
2.     
ureditvijo povezovalnih cest med NPr in preusmeritvami cestnega prometa
na najbližji NPr ali izvennivojsko križanje.
(2) Razdalja med dvema NPr ali med NPr in izvennivojskim
križanjem ne sme biti manjša od 2000 m.
(3) Ne glede na prejšnji odstavek je razdalja med obstoječima
NPr ali med obstoječim NPr in izvennivojskim križanjem na progah lahko manjša
od 2000 m, če:
1.     
je dolžina povezovalne poti, po kateri se preusmerja promet z enega NPr,
ki se ukinja, na drugi prehod, daljša od 4000 m, merjeno od prehoda od ene do
druge strani proge;
2.     
prometa ni mogoče preusmeriti na drugi nivojski prehod ali izvennivojsko
križanje zaradi pravnih ali drugih ovir, cesta čez ta prehod pa je edina
povezava.
(4) Obstoječi NPr v naselju, ki je namenjen samo pešcem, ne
sme biti bližje kot 500 m od najbližjega mesta, na katerem je pešcem omogočeno
nivojsko ali izvennivojsko prečkanje proge.
4. člen
(pogoji za gradnjo nadomestnih povezovalnih cest)
Pri gradnji nadomestnih povezovalnih cest mora biti normalni
prečni profil in obremenitev povezovalne ceste najmanj enaka profilu in
obremenitvi ceste, ki se preusmerja na drug prehod.
5. člen
(območje NPr)
Območje NPr je del cestišča, ki sega 3 m od osi skrajnih
tirov proge.
6. člen
(gradnja in vzdrževanje NPr)
NPr mora biti zgrajen in vzdrževan tako, da železniški in
cestni promet potekata varno in nemoteno ter da je prehod cestnih vozil s
predpisano dovoljeno hitrostjo neoviran na celotni širini vozišča oziroma je
zagotovljeno varno prečkanje pešcev in kolesarjev. Vzdrževani morajo biti tudi
morebitne kolesarske steze, pločniki, bankine in naprave za odvod meteornih
voda.
7. člen
(oddaljenost križišč in krožnih križišč od NPr)
(1) Kadar je za NPr križišče ali krožno križišče, mora biti
dolžina dela ceste od meje nevarnega območja NPr do mesta predpisane
zaustavitvene linije najmanj za 3 m več kot je dopustna največja dolžina vozil
ali skupine vozil na tej cesti.
(2) Ne glede na prejšnji odstavek so lahko križišča in krožna
križišča tudi bližje, vendar mora biti varnost prometa urejena z ustrezno
prometno signalizacijo.
8. člen
(tehnične zahteve in pogoji za ceste na območju NPr)
(1) Prečni profil ceste znotraj meje nevarnega območja NPr ne
sme biti ožji, kot pred in za NPr.
(2) Horizontalna signalizacija na območju NPr mora biti
izvedena skladno s predpisi s področja prometne signalizacije in prometne
opreme na cestah.
(3) Tehnične zahteve ceste znotraj meje nevarnega območja NPr
morajo biti pri gradnji, obnovi ali nadgradnji železniške ali cestne
infrastrukture usklajene s predpisi s področja projektiranja cest.
(4) Niveleta ceste znotraj meje nevarnega območja NPr ne sme
imeti vertikalnih lomov. Pri obstoječih NPr na progah, ki so v krivini in je
nadvišanje tirov večje kot 50 mm, je treba ob prvi obnovi ali nadgradnji
železniške proge ali ceste izvesti zaokrožitev cestne nivelete oziroma
prestaviti NPr v premo železniške proge, NPr ukiniti ali nadomestiti z
izvennivojskim križanjem. NPr, pri katerih je nadvišanje proge večje od 50 mm,
morajo biti označeni s prometnim znakom »neravno vozišče«.
9. člen
(kot križanja ceste in proge na NPr)
(1) Križanje ceste s progo na NPr mora biti čim bližje
pravemu kotu, pri čemer kot ne sme biti manjši od 75º.
(2) Ne glede na prejšnji odstavek je na zavarovanem NPr
križanje ceste z železniško progo izjemoma dopustno pod kotom, manjšim od 75º,
vendar ne manjšim od 45º, če so podani zelo zahtevni pogoji za gradnjo ceste.
(3) Upravljavec ceste mora čez NPr, ki gradbeno niso urejeni
tako, da zagotavljajo tudi varno prečkanje koles, tem udeležencem s prometno
signalizacijo prepovedati vožnjo čez NPr.
10. člen
(pogoji odvisnosti med semaforji in napravami NPr)
(1) Kadar je križišče cest, na katerem je promet urejen z
napravami za dajanje svetlobnih prometnih znakov – semaforji, oddaljeno manj
kot 50 m od NPr, zavarovanega z avtomatskimi napravami, mora biti:
1.     
med semaforskimi napravami na križišču in avtomatskimi napravami za
zavarovanje NPr vzpostavljena taka medsebojna tehnična odvisnost, da se
najpozneje ob vklopu zavarovanja NPr signalizira taka ureditev prometa, ki
omogoča udeležencem v cestnem prometu, ki so na nevarnem območju NPr, da čim
hitreje varno zapustijo to območje;
2.     
med okvaro ali izključitvijo semaforske naprave prometna ureditev taka,
da je cesta, ki prečka progo, prednostna ne glede na kategorijo cest, ki se
križajo.
(2) Tehnično rešitev za posamezen NPr v skladu s prejšnjim
odstavkom skupno določita upravljavec ceste in upravljavec železniške
infrastrukture v fazi projektiranja.
11. člen
(merila za gostoto cestnega prometa)
Cestni promet na NPr je:
1.     
redek – PLDP je do 500 vozil;
2.     
srednji – PLDP je od 501 do 2500 vozil;
3.     
gost – PLDP je od 2501 do 7000 vozil;
4.     
zelo gost – PLDP je nad 7001 vozili.
12. člen
(merila za gostoto železniškega prometa)
Železniški promet je zelo gost, če je PLDP več kot 70 vlakov.
13. člen
(oddaljenost NPr za železniškim signalom)
Razdalja med glavnim signalom in zavarovanim NPr za njim mora
biti najmanj 50 m.
14. člen
(delovanje NPr, kadar cel vlak ne prevozi NPr)
(1) Kadar je lokacija predvidenega mesta zaustavitve vlaka na
progi taka, da bi vlak med postankom zasedal NPr, mora biti zavarovanje NPr
vklopljeno toliko časa, dokler vlak v celoti ne sprosti NPr.
(2) Pri gradnjah in nadgradnjah obstoječih NPr mora biti
njihovo zavarovanje izvedeno tako, da bo zavarovanje NPr vklopljeno toliko
časa, dokler vlak v celoti ne sprosti NPr.
II. TEHNIČNI POGOJI
15. člen
(cestni signal)
(1) Cestni signal, ko je vklopljeno zavarovanje, napoveduje
približevanje tirnega vozila oziroma spustitev drogov zapornic ali polzapornic
v spodnjo (vodoravno) lego.
(2) Luči cestnega signala sta ugasnjeni, kadar zavarovanje
NPr ni vklopljeno, ob vklopu zavarovanja pa izmenično utripata.
(3) Velikost, oblika, barva, svetlobno odbojne ter kromatične
lastnosti cestnega signala so določene v predpisu, ki ureja prometno
signalizacijo in prometno opremo na cestah.
16. člen
(opremljenost cestnih signalov z napravami za dajanje
zvočnih znakov)
(1) Vsaj en cestni signal z vsake strani proge mora biti
opremljen z napravami za dajanje zvočnih znakov.
(2) Naprave za dajanje zvočnih znakov se vključijo takoj ob
vklopu zavarovanja.
(3) Naprave za dajanje zvočnih znakov se izključijo:
1.     
pri NPr, zavarovanih samo s cestnimi signali, ko se zavarovanje izklopi
in ugasnejo luči na cestnem signalu;
2.     
pri NPr, zavarovanih s cestnimi signali in zapornicami ali
polzapornicami, ko drogovi dosežejo spodnjo končno lego.
(4) Če je cestni signal postavljen tudi na levi strani ceste
s pločnikom na nivojskem prehodu opremljenem s polzapornicami, se naprava za
dajanje zvočnih signalov na tem signalu ne izključi ko drogovi dosežejo spodnjo
končno lego, ampak šele ko se zavarovanje izklopi in ugasnejo luči na cestnem
signalu.
(5) Pri NPr, na katerih je pešcem prepovedan prehod, naprave
za dajanje zvočnih znakov niso potrebne.
17. člen
(zapornice in polzapornice)
(1) Zapornica ali polzapornica mora biti v odprtem stanju v
navpičnem položaju, kot kaže slika 1 iz Priloge 2, ki je sestavni del tega
pravilnika, razen na NPr, zavarovanem z mehanskimi zapornicami.
(2) Razdalja med robom vozišča in vertikalno projekcijo
najbolj izpostavljenega dela pogona zapornice ali polzapornice pri zgornji
končni legi droga ne sme biti manjša kot 0,75 m.
(3) Kadar zapornica ali polzapornica zapira tudi pločnik
oziroma kolesarsko stezo, mora biti oddaljenost od roba pločnika oziroma
kolesarske površine do vertikalne projekcije najbolj izpostavljenega dela
pogona zapornice ali polzapornice pri zgornji končni legi najmanj 0,20 m
(pločnik) oziroma 0,25 m (kolesarska steza).
(4) Zapornica ali polzapornica mora biti v stanju zaprto
(vodoravna lega) na višini 0,9 do 1,2 m nad voziščem, pločnikom oziroma
kolesarsko stezo, kot kaže slika 2a iz Priloge 2 tega pravilnika.
(5) Zagotovljen mora biti prostor za protiuteži zapornic ali
polzapornic tako, da te ne ovirajo udeležencev v cestnem prometu.
(6) Drog zapornice ali polzapornice v zaprtem ali odprtem
stanju mora biti oddaljen od zunanje tirnice tira najmanj 3 m.
(7) Drog zapornice in polzapornice mora biti iz lahkih
materialov in pritrjen na pogon prek lomnega mesta.
(8) Pri napravah za avtomatsko zavarovanje NPr mora biti zlom
lomnega mesta kontroliran.
(9) Pogoni zapornic in polzapornic morajo biti konstruirani
tako, da so drogovi zapornic in polzapornic zadržani v zgornji in spodnji končni
legi.
(10) Zgornja površina temelja
pogona zapornic ali polzapornic mora biti nad nivojem vozišča ali pločnika,
vendar ne več kot 0,1 m.
III. VARNOSTNI POGOJI
18. člen
(pogoji varnega prečkanja NPr)
(1) Udeležencem cestnega prometa mora biti zagotovljeno varno
prečkanje NPr ob upoštevanju pravil cestnega prometa in prometne signalizacije
in najmanjši hitrosti pri vožnji čez prehod.
(2) Udeleženci cestnega prometa morajo biti s prometno
signalizacijo na cesti pravočasno opozorjeni, da se približujejo nezavarovanemu
ali zavarovanemu NPr.
19. člen
(hitrost cestnih vozil)
Najmanjša hitrost cestnih vozil čez NPr je 15 km/h, razen
kadar je treba upoštevati promet cestnih vozil z nižjo omejeno hitrostjo ali
NPr zaradi tehničnih elementov ceste ali proge (krajevnih razmer) ne dopušča
vožnje najmanj 15 km/h. V teh primerih se upošteva hitrost cestnih vozil 5
km/h.
20. člen
(razmejitev NPr)
(1) NPr so lahko zavarovani ali nezavarovani.
(2) Zavarovani NPr so prehodi:
1.     
ki so opremljeni s cestnimi signali;
2.     
ki so opremljeni s cestnimi signali in zapornicami ali polzapornicami;
3.     
ki so opremljeni s cestnimi signali in labirint ograjo;
4.     
ki so opremljeni z zapornim brunom;
5.     
pred katerimi železniški delavec zaustavlja cestni promet ali
6.     
ki so opremljeni z mehanskimi zapornicami.
(3) Na NPr, ki je zavarovan z zapornicami, polzapornicami ali
deljenimi zapornicami, mora biti z obeh strani vgrajen najmanj en cestni
signal.
(4) Nezavarovani NPr so označeni s prometnim znakom »Andrejev
križ«, ki se postavlja v skladu s pravilnikom, ki ureja prometno signalizacijo
in prometno opremo na cestah.
21. člen
(obveznost zavarovanja NPr)
(1) NPr morajo biti zavarovani:
1.     
če je na cesti promet, večji od 500 vozil PLDP;
2.     
če je na železniški progi promet, večji od 70 vlakov PLDP;
3.     
če na nezavarovanih NPr ni mogoče doseči ustreznega preglednostnega
prostora;
4.     
na cestah z rednimi avtobusnimi progami javnega prevoza potnikov;
5.     
na glavni cesti II. reda in regionalni cesti I. reda;
6.     
na dvo- ali večtirnih progah.
(2) Pri vseh NPr, ki se na novo zavarujejo, in pri nadgradnjah
NPr, ki so zavarovani s cestnim signalom, je treba zgraditi zapornice ali
polzapornice razen pri NPr, ki so namenjeni samo pešcem in kolesarjem. Ti so
lahko zavarovani samo s cestnim signalom in opremljeni z labirint ograjo.
Labirint ograja mora biti oddaljena od zunanje tirnice tira najmanj 3 m.
(3) Ne glede na prejšnji odstavek lahko komisija iz tretjega
odstavka 30. člena Zakona o varnosti v železniškem prometu (Uradni list RS, št.
30/18) zaradi zahtevnih prostorskih, ekonomskih in tehničnih pogojev predlaga
ministru, da se NPr zavaruje samo s cestnimi signali.
(4) Če zaradi zahtevnih prostorskih, ekonomskih in tehničnih
pogojev ali težkih terenskih razmer na območju NPr ureditev ceste ni mogoča,
lahko komisija iz prejšnjega odstavka predlaga ministru, da se NPr zavaruje
brez gradbene ureditve cestne površine in ceste.
(5) Za NPr na industrijskih tirih določbe 1., 2., 5. in 6.
točke prvega odstavka tega člena niso obvezne.
(6) Upoštevanje določb iz prejšnjega odstavka ni potrebno,
kadar je promet na industrijskih tirih urejen tako, da železniški delavec s
predpisanim signalnim znakom ustavi cestni promet.
22. člen
(cona prehoda)
(1) Del ceste od mesta, kjer mora voznik cestnega vozila
začeti zavirati, če je to potrebno, da bi se vozilo varno zaustavilo pred
prometnim znakom, ki označuje NPr, do mesta, kjer cestno vozilo prevozi območje
prehoda tako, da s svojim zadnjim, najbolj izpostavljenim delom zapusti mejo
nevarnega območja NPr na strani oddaljevanja od NPr, je cona prehoda (Cp), kot
je določeno na sliki 1 iz Priloge 3, ki je sestavni del tega pravilnika.
(2) Cona prehoda (Cp) je vsota dolžine poti ustavljanja
cestnega vozila (dpu), dolžine najdaljšega cestnega vozila (dcv) in dolžine NPr
(dp):
(3) Dolžine poti ustavljanja
cestnega vozila v primerjavi z njegovo hitrostjo so prikazane v naslednji
preglednici:


Hitrost
  cestnih vozil 

Dolžina
  poti ustavljanja 


50
  km/h

28 m


15
  km/h

6 m


5
  km/h

2 m


(4) Dolžina prehoda (dp) pri nezavarovanem NPr je najkrajša
razdalja:
1.     
na strani približevanja k NPr med navidezno linijo stojišča prometnega
znaka »Andrejev križ« pravokotno na desni rob vozišča in na strani oddaljevanja
od NPr do meje nevarnega območja pri pravokotnem križanju, kot je prikazano na
sliki 1 iz Priloge 4, ki je sestavni del tega pravilnika, ali
2.     
na strani približevanja k NPr med navidezno linijo stojišča prometnega
znaka »Andrejev križ« pravokotno na vzdolžno os ceste in na strani oddaljevanja
od NPr med navidezno linijo iz sečišča med mejo nevarnega območja NPr in desnim
robom cestišča pravokotno na vzdolžno os ceste pri topokotnem križanju, kot je
prikazano na sliki 2 iz Priloge 4 tega pravilnika, ali
3.     
na strani približevanja k NPr med navidezno linijo stojišča prometnega
znaka »Andrejev križ« pravokotno na vzdolžno os ceste in na strani oddaljevanja
od NPr med navidezno linijo iz sečišča med mejo nevarnega območja in navidezno
linijo vzporedno z vzdolžno osjo ceste, ki je oddaljena najmanj 3,5 m od
desnega roba vozišča oziroma levega roba vozišča, če je ta širši od 3,5 m, pri
ostrokotnem križanju, kot je prikazano na sliki 3 iz Priloge 4 tega pravilnika.
(5) Dolžina prehoda (dp) pri NPr, ki je zavarovan s cestnim
signalom in zapornicami ali deljenimi zapornicami:
1.     
na strani približevanja k NPr med navidezno linijo stojišča cestnega
signala pravokotno na desni rob vozišča in na strani oddaljevanja od NPr do
zapornic ali deljenih zapornic pri pravokotnem križanju,
2.     
na strani približevanja k NPr med navidezno linijo stojišča cestnega
signala pravokotno na vzdolžno os ceste in na strani oddaljevanja od NPr do
zapornic ali deljenih zapornic pri ostrokotnem ali topokotnem križanju.
(6) Dolžina prehoda (dp) pri NPr, ki je zavarovan s cestnim
signalom ali cestnim signalom in polzapornicami:
1.     
na strani približevanja k NPr med navidezno linijo stojišča cestnega
signala pravokotno na desni rob vozišča in na strani oddaljevanja od NPr do
meje nevarnega območja pri pravokotnem križanju, ali
2.     
na strani približevanja k NPr med navidezno linijo stojišča cestnega
signala pravokotno na vzdolžno os ceste in na strani oddaljevanja od NPr med
navidezno linijo iz sečišča med mejo nevarnega območja NPr in desnim robom
cestišča pravokotno na vzdolžno os ceste pri topokotnem križanju, ali
3.     
na strani približevanja k NPr med navidezno linijo stojišča cestnega
signala pravokotno na vzdolžno os ceste in na strani oddaljevanja od NPr med
navidezno linijo iz sečišča med mejo nevarnega območja in navidezno linijo
vzporedno z vzdolžno osjo ceste, ki je oddaljena najmanj 3,5 m od desnega roba
vozišča oziroma levega roba vozišča, če je ta širši od 3,5 m, pri ostrokotnem
križanju.
(7) Čas, ki je potreben, da cestno vozilo varno zapusti cono
prehoda, se izračuna na podlagi vsote dolžine poti ustavljanja cestnega vozila,
dolžine najdaljšega cestnega vozila in dolžine NPr ob upoštevanju hitrosti
cestnih vozil iz 19. člena tega pravilnika:
pri čemer je:
tzp – čas zapustitve cone prehoda v sekundah;
Cp – cona prehoda v metrih;
V – hitrost cestnega vozila, izražena v m/s.
23. člen
(cona zapornic)
(1) Del ceste od mesta, kjer mora voznik cestnega vozila
začeti zavirati, če je to potrebno, da bi se vozilo varno zaustavilo pred
cestnim signalom, do mesta, kjer cestno vozilo s svojim zadnjim, najbolj
izpostavljenim delom prevozi polzapornico, je cona zapornic (Cz).
(2) Cona zapornic (Cz) je vsota dolžine poti ustavljanja
cestnega vozila (dpu), dolžine najdaljšega cestnega vozila (dcv) in razdalje
med cestnim signalom in polzapornico (dcs):
(3) Čas, ki je potreben, da cestno vozilo varno zapusti cono
zapornic (tzz), se izračuna na podlagi vsote dolžine poti ustavljanja cestnega
vozila (dpu), dolžine najdaljšega cestnega vozila (dcv) in razdalje med cestnim
signalom in polzapornico (dcs) ob upoštevanju hitrosti cestnih vozil iz 19.
člena tega pravilnika:
pri čemer je:
tzz – čas zapustitve cone zapornic v
sekundah;
Cz – cona zapornic v metrih;
V – hitrost cestnega vozila izražena v m/s.
24. člen
(pot in čas približevanja tirnega vozila k NPr)
(1) Pot približevanja tirnega vozila k NPr je pot od mesta
vidnosti na progi do NPr pri nezavarovanih NPr ali od vklopnega mesta na progi
pri NPr, zavarovanih z avtomatskimi napravami.
(2) Čas približevanja tirnega vozila (tptv) k NPr je čas, ki
ga tirno vozilo z največjo dovoljeno progovno hitrostjo potrebuje za prevoz
poti približevanja tirnega vozila k NPr, povečan za varnostni dodatek 6 sekund.
(3) Čas približevanja tirnega vozila k NPr ne sme biti krajši
od časa, ki ga potrebuje najdaljše cestno vozilo, da prevozi cono prehoda (Cp)
s hitrostjo iz 19. člena tega pravilnika.
IV. NEZAVAROVANI NIVOJSKI PREHODI
25. člen
(označitev nezavarovanih prehodov in elementi
preglednostnega prostora)
(1) Nezavarovani NPr morajo biti označeni s predpisano
prometno signalizacijo. Imeti morajo zagotovljen preglednostni prostor.
(2) Preglednostni prostor je prostor od mesta vidljivosti na
cesti pred NPr do navpične osi prehoda v višini od 1 do 2,5 m nad nivojem
vozišča, kjer morajo imeti udeleženci v cestnem prometu zagotovljen pregled do
mesta vidnosti na progi z obeh strani NPr na višino najmanj 1,5 do 4 m nad
zgornjim robom tirnice (GRT) enotirne proge čez NPr, kot je prikazano na sliki
iz Priloge 5, ki je sestavni del tega pravilnika.
(3) Mesto vidljivosti (A) je tisto mesto na cesti, s katerega
mora imeti udeleženec cestnega prometa pri približevanju k NPr glede na
dovoljeno hitrost na cesti zagotovljen pregled do mesta vidnosti na progi.
Mesto vidljivosti je na razdalji dolžine poti ustavljanja pred prometnim znakom
»Andrejev križ«.
(4) Mesto vidnosti (B) je tisto mesto na progi, najmanj toliko
oddaljeno od NPr, na katerem mora imeti udeleženec cestnega prometa z mesta
vidljivosti na cesti možnost opaziti prihajajoče tirno vozilo in svoje vozilo
pred prometnim znakom »Andrejev križ« zaustaviti. Mesto vidnosti se določi z
izračunom poti približevanja tirnega vozila.
(5) Vsebina tretjega in četrtega odstavka tega člena je
prikazana na sliki iz Priloge 6, ki je sestavni del tega pravilnika.
(6) Na nezavarovanih prehodih se svetlobni utripalniki
postavljajo v skladu s pravilnikom, ki ureja prometno signalizacijo in prometno
opremo na cestah.
26. člen
(pot približevanja tirnega vozila)
(1) Na nezavarovanih NPr mora biti čas približevanja tirnega
vozila (tp) najmanj 6 sekund daljši od časa zapustitve cone prehoda (tzp) za
cestna vozila.
(2) Pot približevanja tirnega vozila k NPr (stv) je zmnožek
največje dovoljene progovne hitrosti tirnih vozil (vtvmax) in časa
približevanja tirnega vozila (tp) ter znaša:
27. člen
(omejitev hitrosti glede na preglednost)
(1) Na nezavarovanih NPr se s pogledom s ceste z mesta
vidljivosti ugotovi preglednostni prostor za hitrosti cestnih vozil 50 km/h.
(2) Hitrost cestnih vozil čez nezavarovane NPr je treba
omejiti s prometnim znakom »omejitev hitrosti«. Če preglednostni prostor za
hitrosti cestnih vozil 50 km/h ni zagotovljen, se mora pred NPr postaviti
prometni znak »ustavi«.
28. člen
(pogoji zagotavljanja varnega prečkanja NPr v primeru
zaustavitve cestnega vozila pri prometnem znaku »ustavi«)
Za zagotovitev varnega prevoza cestnega vozila čez
nezavarovani NPr, kadar se vozilo popolnoma ustavi pred prometnim znakom
»ustavi«, mora biti z mesta zaustavitve, ki je v tem primeru hkrati mesto
vidljivosti, zagotovljena taka oddaljenost mesta vidnosti, da je čas
približevanja tirnega vozila z upoštevanjem varnostnega dodatka 6 sekund daljši
od časa vožnje najdaljšega vozila po coni prehoda s hitrostjo cestnih vozil 5
km/h.
29. člen
(preglednostni prostor na NPr samo za pešce)
Za nezavarovane NPr samo za pešce je preglednostni prostor
ustrezen, če imajo pešci pri prečkanju proge z razdalje 3 m od osi skrajnega
tira tak pregled na progo, da lahko z normalno hojo brez nevarnosti prečkajo
nivojski prehod pred vlakom.
V. ZAVAROVANI NIVOJSKI PREHODI
30. člen
(avtomatske naprave za zavarovanje NPr)
(1) Avtomatske naprave za zavarovanje NPr so
signalnovarnostne naprave, ki morajo zagotavljati zavarovanje prometa v vseh
prometnotehnoloških situacijah na progi in cesti.
(2) Pri projektiranju avtomatskih naprav za zavarovanje NPr
je treba oceniti razmere na NPr in izračunati čase, ki zagotavljajo pravočasen
vklop zavarovanja pred prihodom vlaka na NPr, ob upoštevanju največje dovoljene
progovne hitrosti.
31. člen
(vklop zavarovanja)
Zavarovanje NPr se vklopi:
1.     
z vožnjo vlaka čez vklopno mesto;
2.     
s postavitvijo vozne poti na nadzornem mestu;
3.     
s postavitvijo vozne poti na nadzornem mestu in zasedbo pripadajočega
vklopnega mesta;
4.     
z izdajo ukaza za vklop zavarovanja na nadzornem mestu;
5.     
z ročnim stikalom na NPr.
32. člen
(izklop zavarovanja)
(1) Zavarovanje NPr se izklopi:
1.     
z vožnjo vlaka, ko v celoti prevozi izklopno mesto;
2.     
z izdajo ukaza za izklop na nadzornem mestu;
3.     
z ročnim stikalom na NPr;
4.     
samodejno po preteku najmanj 300 sekund (5 minut) od vklopa zavarovanja
v primeru, ko vlak pred pretekom tega časa ne prevozi izklopnega mesta. Pri
predvidenem postanku pred NPr (postajališče) se čas samodejnega izklopa
ustrezno podaljša.
(2) Samodejni izklop mora biti onemogočen, kadar je izpolnjen
vsaj eden od naslednjih pogojev:
1.     
če je na približevalnem območju predvideno mesto zaustavitve vlaka
(postajališče, glavni signal), razen za NPr, katerih delovanje se kontrolira s
kontrolnim signalom;
2.     
če avtomatska naprava za zavarovanje NPr omogoča izklop zavarovanja z
izdajo ukaza na nadzornem mestu.
(3) Pri gradnji novih NPr brez kontrolnih signalov mora biti
samodejni izklop onemogočen in omogočen izklop zavarovanja z izdajo ukaza
avtomatski napravi za zavarovanje NPr na nadzornem mestu.
(4) Na NPr, kjer je omogočen izklop zavarovanja z nadzornega
mesta, mora biti zagotovljeno javljanje vklopljenega zavarovanja.
(5) Na NPr, kjer je omogočen tudi vklop zavarovanja z
nadzornega mesta, mora biti zagotovljeno javljanje lege drogov zapornic ali
polzapornic.
(6) Pri obstoječih NPr mora biti zahteva iz 1. točke prvega
odstavka tega člena izpolnjena pri prvi nadgradnji ali obnovi proge, odseka
proge ali NPr.
33. člen
(viri energetskega napajanja naprav za zavarovanje NPr)
Avtomatske naprave morajo biti napajane s stalnim energetskim
virom iz javnega omrežja ali iz napajalnih delov drugih signalnovarnostnih
naprav. Poleg tega morajo imeti rezervni vir napajanja, ki omogoča pravilno
delovanje še najmanj osem ur po izpadu stalnega napajanja.
34. člen
(spuščanje drogov zapornic ali polzapornic pri izpadu
celotnega napajanja)
Pri avtomatskih napravah za zavarovanje NPr s cestnimi signali
in zapornicami ali polzapornicami se morajo drogovi zapornic ali polzapornic
pri izpadu napajanja samodejno spustiti v spodnjo, vodoravno lego.
35. člen
(delovanje na dvotirnih progah)
(1) Če na zavarovanem NPr s cestnimi signali in zapornicami
ali polzapornicami na dvotirni progi, kjer je zavarovanje NPr že vklopljeno,
pride do vklopa zavarovanja NPr še za drugi vlak, morajo zapornice ali
polzapornice ostati zaprte do prevoza obeh vlakov čez izklopne kontakte.
(2) Če je med odpiranjem zapornic ali polzapornic prišlo do
ponovnega vklopa, se mora odpiranje izvesti do konca, po končanem odprtju pa se
mora ponovno začeti celoten potek vklopa zavarovanja, pri čemer morajo cestni
signali delovati neprekinjeno.
(3) Zavarovanje NPr na dvotirnih progah mora biti izvedeno
tako, da deluje avtomatsko tudi pri vožnjah po nepravem tiru.
36. člen
(kontrola delovanja avtomatskih naprav na NPr)
(1) Kontrola delovanja avtomatskih naprav na NPr se opravlja
z:
1.     
daljinsko kontrolo, kadar se delovanje naprave kontrolira z zasedenega
prometnega ali nadzornega mesta, ali
2.     
kontrolnimi signali, kadar delovanje naprave kontrolira strojevodja prek
signalnega znaka kontrolnega signala.
(2) Med kontrolnim signalom in pripadajočim NPr na progi ne
sme biti še drugega zavarovanega NPr, ki se ne kontrolira z istim kontrolnim
signalom.
(3) Če kontrolni signal kontrolira dva zaporedna NPr, mora
biti to na stebru kontrolnega signala označeno tako, kot je to predpisano v
pravilniku, ki ureja signalizacijo v železniškem prometu.
(4) Na NPr, katerih delovanje se kontrolira s kontrolnim
signalom, razdalja med obstoječima zaporednima NPr, ki bi se kontrolirala z
istim kontrolnim signalom, ne sme biti večja od 1000 m.
(5) NPr, katerih delovanje se kontrolira s kontrolnim
signalom, se ob izpolnitvi pogojev, predpisanih s tem pravilnikom, lahko
vgrajujejo samo na regionalnih progah.
37. člen
(NPr, ki imajo poleg vozišča še površine za pešce in
kolesarje)
(1) Če so pred oziroma za NPr na pločniku površine za
kolesarje in pešce ločene ali če pločnik in kolesarska steza potekata skupaj,
morajo biti ločitev teh površin na območju NPr označena z ločilno neprekinjeno
črto.
(2) Površine, namenjene pešcem in kolesarjem, se lahko
opremijo z dodatnimi cestnimi signali oziroma labirint ograjami.
(3) Površine za pešce morajo biti pred NPr opremljene z
ustreznimi taktilnimi opozorilnimi oznakami, skladno s standardom SIST
1186/2016.
38. člen
(zavarovanje NPr z zapornim brunom)
(1) NPr na nekategoriziranih cestah in gozdnih cestah z
občasnim sezonskim prometom ter začasni NPr so lahko zavarovani z zaklenjenim
zapornim brunom čez celotno vozišče. Promet čez NPr poteka tako, kot za
posamezen NPr določi upravljavec.
(2) Uporabniki morajo biti z načinom uporabe seznanjeni na
krajevno običajen način.
39. člen
(postavitev cestnega signala)
(1) Cestni signal mora biti postavljen skladno s Pravilnikom
o cestni signalizaciji in prometni opremi na cestah.
(2) Na NPr, ki so zavarovani z zapornicami ali
polzapornicami, mora biti cestni signal postavljen 1 do 1,5 m pred zapornico
ali polzapornico.
40. člen
(luči cestnih signalov)
(1) Luči cestnih signalov zasvetijo takoj ob vklopu
zavarovanja.
(2) Luči cestnih signalov ugasnejo potem, ko zapornice ali
polzapornice dosežejo zgornjo končno lego oziroma sklep vlaka zapusti izklopno
mesto (v primeru zavarovanja s cestnimi signali).
41. člen
(predzvonjenje)
(1) Predzvonjenje je zvočno opozarjanje udeležencev v cestnem
prometu na približevanje vlaka k NPr.
(2) Čas predzvonenja (tpzv) pri NPr, zavarovanih s
polzapornicami ali deljenimi zapornicami, je enak času zapustitve cone zapornic
(tmz).
(3) Čas predzvonja (tpzv) pri NPr, zavarovanih z zapornicami,
je enak času zapustitve cone prehoda (tzp).
(4) Čas predzvonjenja ne sme biti krajši od 15 sekund.
42. člen
(čas vklopa zavarovanja)
(1) Na zavarovanem NPr samo s cestnimi signali mora biti
zavarovanje vklopljeno najmanj 21 sekund (čas predzvonjenja 15 sekund + 6
sekund) pred prihodom vlaka na NPr oziroma najmanj toliko časa več, da je čas
približevanja vlaka k NPr 6 sekund daljši od časa zapustitve nevarnega območja
pri vožnji najdaljšega cestnega vozila po coni prehoda s hitrostjo 15 ali 5
km/h.
(2) Čas približevanja tirnega vozila »tp« je čas od trenutka
avtomatskega vklopa zavarovanja do prihoda tirnega vozila na NPr.
43. člen
(dviganje in spuščanje zapornic ali polzapornic)
(1) Spuščanje zapornic ali polzapornic se začne po izteku
časa predzvonjenja in praviloma traja 10 sekund, vendar ne manj kot 8 sekund in
ne več kot 12 sekund.
(2) Dviganje polzapornic se začne po prevozu vlaka čez
izklopno mesto in praviloma traja 8 sekund, vendar ne manj kot 6 sekund.
44. člen
(čas vklopa zavarovanja pred prihodom vlaka)
(1) Zavarovanje na NPr mora biti vklopljeno pravočasno.
Zagotoviti je treba, da se lahko cestno vozilo pred NPr ustavi ali varno
zapusti nevarno območje NPr, če je cestno vozilo ob navozu vlaka na vklopno
mesto na razdalji, ki je manjša od dolžine poti ustavljanja cestnega vozila
pred mestom, kjer se mora cestno vozilo ustaviti in počakati na prevoz vlaka.
(2) Na NPr, zavarovanem s cestnimi signali in zapornicami ali
polzapornicami, mora biti zavarovanje vklopljeno:
1.     
na enotirnih progah najmanj 31 sekund pred prihodom vlaka, pri čemer so
upoštevani najmanj 15 sekund svetlobnega in zvočnega opozarjanja udeležencev v
cestnem prometu na približujoče se tirno vozilo (čas predzvonjenja), spuščanje
zapornic ali polzapornic, ki traja 10 sekund, in 6 sekund rezervnega časa;
2.     
na dvotirnih progah najmanj 39 sekund pred prihodom vlaka na NPr, pri
čemer so upoštevani najmanj 15 sekund svetlobnega in zvočnega opozarjanja
udeležencev v cestnem prometu na začetek spuščanja zapornic ali polzapornic, 10
sekund spuščanja zapornic ali polzapornic, 6 sekund rezervnega časa in še 8
sekund preostalega časa zaradi posebnosti na dvotirnih progah pri vožnji dveh
vlakov po sosednjih tirih.
(3) Na NPr, ki so zavarovani z deljenimi zapornicami, je
treba upoštevati še čas zakasnitve do začetka spuščanja zapornic na strani
oddaljevanja od NPr. Čas zakasnitve do začetka spuščanja drugega para deljenih
zapornic se izračuna:
pri čemer je:
tzad – čas zadrževanja do začetka spuščanja
drugega para deljenih zapornic;
tzp – čas zapustitve cone prehoda;
tpzv – čas predzvonenja.
(4) Če so čez NPr, ki je zavarovan z deljenimi zapornicami,
speljane kolesarska steza oziroma površine, namenjene pešcem, se začetek
spuščanja deljenih zapornic na strani oddaljevanja od NPr ne zakasni. Čas
predzvonjenja je v tem primeru enak času zapustitve cone prehoda.
45. člen
(čas približevanja tirnega vozila NPr-u)
(1) Čas približevanja tirnega vozila NPr, zavarovanemu s
cestnimi signali, ne sme biti krajši od vsote časa predzvonjenja (tpzv) in
varnostnega rezervnega časa 6 sekund. Pri NPr, zavarovanem s cestnimi signali
in zapornicami ali polzapornicami, čas približevanja (tp) ne sme biti krajši od
vsote časa predzvonjenja (tpzv), varnostnega rezervnega časa 6 sekund in časa
spuščanja drogov zapornic ali polzapornic (tspz). Na dvotirnih in vzporednih
progah je treba temu času prišteti še preostali čas 8 sekund (čas dviganja
zapornic ali polzapornic).
(2) Oddaljenost vklopnega mesta (lvm) na progi na
približevalnem območju pred NPr se izračuna kot zmnožek časa približevanja
tirnega vozila prehodu (tp) in največje progovne hitrosti tirnih vozil vtvmax:
(3) Oddaljenost vklopnega mesta lvm na progi na približevalnem
območju pred NPr, na katerih se delovanje kontrolira s kontrolnim signalom, se
izračuna kot vsota zavorne razdalje in razdalje, ki jo naredi tirno vozilo z
največjo progovno hitrostjo v 7,2 sekunde:
46. člen
(obvezna uporaba zapornic ali deljenih zapornic)
Uporaba zapornic ali deljenih zapornic skupaj s cestnimi
signali je obvezna pri križanjih s cestami, katerih smerno vozišče obsega dva
ali več prometnih pasov.
47. člen
(največja dopustna oddaljenost dveh prog na enem NPr)
NPr na dvotirnih ali večtirnih oziroma vzporednih progah,
katerih medsebojna oddaljenost je vključno z mejo nevarnega območja manjša od
22 m, morajo biti zavarovani z eno samo napravo, ki se vključuje za vožnje po
vseh tirih iz vseh smeri.
48. člen
(označba višinskega profila)
(1) Pred NPr na elektrificiranih progah mora biti označena
najvišja dovoljena višina cestnih vozil, ki smejo prečkati nivojski prehod.
Označba višine je sestavljena iz žice, ki poteka vzporedno z nivojem vozišča,
nad osjo ceste pa je opozorilna tabla z napisom »POZOR Visoka napetost Smrtno
nevarno« in opozorilnim znakom za nevarnost pred električno napetostjo – rdečo
lomljeno puščico. Oblika in mere opozorilne table so določene v Prilogi 7, ki
je sestavni del tega pravilnika.
(2) Na NPr samo za pešce oziroma kolesarje ni treba
postavljati višinskega profila.

Priloga
1: Meja nevarnega območja
Priloga
2: Prikaz zapornic, polzapornic in deljenih zapornic
Priloga
3: Prikaz cone prehoda in cone zapornic
Priloga
4: Dolžina prehoda pri nezavarovanih prehodih
Priloga
5: Preglednostni prostor pri nezavarovanih prehodih
Priloga
6: Preglednostni prostor pri nezavarovanih prehodih z mestom vidljivosti na
cesti oziroma progi
Priloga
7: Oblika in mere višinskega profila

Pravilnik o nivojskih prehodih (Uradni list
RS, št. 55/19) vsebuje naslednje prehodne in
končne določbe:
»VI. PREHODNE IN KONČNE DOLOČBE
49. člen
(mehanske naprave za
zavarovanje NPr)
Mehanske naprave za zavarovanje NPr se nadomestijo z
ustreznejšo rešitvijo (ukinitev, izvennivojsko križanje, avtomatske naprave za
zavarovanje) ob prvi nadgradnji proge.
50. člen
(prehodno obdobje za
izpolnitev zahtev)
(1) Kadar sta dva ali več
NPr na manjši razdalji od 2000 m, se NPr ukine tako, da bo razdalja med dvema
NPr najmanj 2000 m, najpozneje:
1.     
ob prvi rekonstrukciji cest znotraj 2000 metrov in po zgraditvi
povezovalne ceste, ki omogoča preusmeritev;
1.     
po zgraditvi izvennivojskega križanja v bližini NPr.
(2) Na nezavarovanih NPr, kjer je kot križanja manjši kot
75º, je treba zahtevan kot križanja doseči ob prvi rekonstrukciji odseka ceste,
na katerem je NPr.
(3) Obstoječe NPr, pri katerih je čas posameznega zavarovanja
daljši od 5 minut, je treba uskladiti s tem pravilnikom ob prvi nadgradnji
proge.
51. člen
(dokončanje projektov)
Projekti, začeti pred uveljavitvijo tega pravilnika, se
dokončajo v skladu z določbami Pravilnika o nivojskih prehodih (Uradni list RS,
št. 49/16), vendar le, če se končajo najpozneje tri leta od uveljavitve tega
pravilnika.
52. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o nivojskih prehodih (Uradni list RS, št. 49/16).
53. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o dopolnitvi Pravilnika o nivojskih prehodih (Uradni list RS, št. 110/22)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
(rok za izpolnitev)
Zahteva iz novega šestega odstavka 32. člena pravilnika mora biti izpolnjena najpozneje do 31. decembra 2030.
3. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.