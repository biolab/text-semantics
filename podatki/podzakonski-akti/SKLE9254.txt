I. SPLOŠNE DOLOČBE
1. člen
(vsebina sklepa)
Ta sklep določa podrobnejšo vsebino načrta
upravljanja tveganj investicijskega sklada.
2. člen
(prenos direktive Evropske unije)
S tem zakonom se v pravni red Republike
Slovenije prenaša Direktiva Komisije št. 2010/43/EU z dne 1. julija 2010 o
izvajanju Direktive 2009/65/ES Evropskega parlamenta in Sveta o organizacijskih
zahtevah, navzkrižjih interesov, poslovanju, obvladovanju tveganja ter vsebini
sporazuma med depozitarjem in družbo za upravljanje (UL L št. 176 z dne 10. 7.
2010, str. 42).
3. člen
(pojmi)
Za namene tega sklepa veljajo naslednje
opredelitve pojmov:
1.    
»upravljanje tveganj« obsega ugotavljanje, merjenje oziroma ocenjevanje,
obvladovanje in spremljanje tveganj, vključno s poročanjem o tveganjih, ki jim
je ali bi jim lahko bil izpostavljen investicijski sklad pri svojem poslovanju;
2.    
»uprava« pomeni izvršne direktorje, upravo družbe za upravljanje oziroma
poslovodjo družbe za upravljanje;
3.    
»tveganje nasprotne stranke« je tveganje nastanka izgube investicijskemu
skladu, če nasprotna stranka postane neplačnik pred končno poravnavo denarnih
tokov iz sklenjenega posla;
4.    
»likvidnostno tveganje« je tveganje, ko premoženja (pozicij)
investicijskega sklada ni mogoče prodati, unovčiti ali zapreti v ustrezno
kratkem času znotraj omejenih stroškov in ko odprt investicijski sklad ne more
izpolnjevati svojih obveznosti skladno z 241. oziroma 383. členom Zakona o
investicijskih skladih in družbah za upravljanje (Uradni list RS, št. 77/11 in
10/12 – ZPre-1C; v nadaljnjem besedilu: ZISDU-2);
5.    
»tržno tveganje« je tveganje nastanka izgube investicijskemu skladu
zaradi spremembe tržnih vrednosti pozicij v premoženju investicijskega sklada,
ki so posledica spremembe tržnih spremenljivk, kot so obrestne mere, devizni
tečaji, cene lastniških finančnih instrumentov in blaga ali spremembe kreditne
sposobnosti izdajatelja;
6.    
»operativno tveganje« je tveganje nastanka izgube investicijskemu skladu
zaradi neustreznih notranjih procesov in nepravilnega ravnanja ljudi oziroma
delovanja sistemov v družbi za upravljanje ali zaradi zunanjih dogodkov in
dejanj. Operativno tveganje vključuje tudi pravno in dokumentarno tveganje ter
tveganja, ki izhajajo iz postopkov trgovanja, poravnave in vrednotenja sredstev
in obveznosti, ki jih izvaja družba za upravljanje za račun investicijskega
sklada;
7.    
»kompleksni finančni instrumenti« so izvedeni finančni instrumenti,
katerih vrednost je odvisna od gibanja cene osnovnega instrumenta v celotnem
obdobju njegovega trajanja, izvedeni finančni instrumenti, ki imajo zelo
nestanovitne delte, zamenjave variance, zamenjave nestanovitnosti, opcije z
mejno vrednostjo, binarne opcije, opcije na košarico osnovnih instrumentov in
njim podobni izvedeni finančni instrumenti;
8.    
»strukturiran sklad« je investicijski sklad, ki imetnikom enot na
vnaprej določen dan v prihodnosti zagotavlja na algoritmu temelječa vnaprej
določena izplačila povezana z uspešnostjo poslovanja sklada, z dejansko
spremembo cen ali drugimi pogoji povezanimi s finančnim premoženjem, indeksom,
referenčnim premoženjem ali UCITS skladom s podobnimi lastnostmi;
9.    
»tvegana vrednost« je največja pričakovana izguba pri določeni stopnji
zaupanja v določenem časovnem obdobju (v nadaljnjem besedilu: VaR).
II. UPRAVLJANJE TVEGANJ INVESTICIJSKEGA SKLADA
4. člen
(splošno)
(1) Ugotavljanje tveganj
vključuje celovito in pravočasno prepoznavanje tveganj, katerim je ali bi lahko
bil izpostavljen investicijski sklad pri svojem poslovanju, ter analizo vzrokov
za njihov nastanek. Ugotovitve o tveganjih morajo biti dokumentirane.
(2) Merjenje oziroma ocenjevanje
tveganj vključuje izdelavo kvantitativnih in/ali kvalitativnih ocen za merljiva
in/ali nemerljiva tveganja, ki jih je družba za upravljanje ugotovila v
postopku ugotavljanja tveganj. Ocene tveganj morajo biti dokumentirane.
(3) Obvladovanje tveganj vključuje
ukrepe in pravila izvajanja ukrepov sprejemanja, zmanjševanja, razpršitve,
prenosa in izognitve tveganjem, ki jih je družba za upravljanje ugotovila in
izmerila oziroma ocenila.
(4) Spremljanje tveganj vključuje
pravila glede odgovornosti, pogostosti in načina spremljanja tveganj, ki jih
prevzema investicijski sklad pri svojem poslovanju.
5. člen
(načrt upravljanja tveganj investicijskega
sklada)
(1) Družba za upravljanje za
vsak investicijski sklad, ki ga upravlja, sprejme, izvaja in vzdržuje ustrezen
načrt upravljanja tveganj investicijskega sklada, ki obsega:
1.    
postopke ugotavljanja tveganj, katerim je ali bi lahko bil izpostavljen
investicijski sklad pri svojem poslovanju;
2.    
postopke, ki družbi za upravljanje omogočajo, da za vsak investicijski
sklad, ki ga upravlja, izmeri oziroma oceni izpostavljenost tržnemu in
likvidnostnemu tveganju, tveganju nasprotne stranke, operativnemu tveganju in
vsem drugim vrstam tveganj, katerim bi lahko bil izpostavljen investicijski
sklad;
3.    
tehnike, orodja in ureditve, s katerimi meri in obvladuje tveganja
skladno s 7. členom tega sklepa ter izračunava skupno izpostavljenost
investicijskega sklada v zvezi z izvedenimi finančnimi instrumenti (v
nadaljnjem besedilu: skupna izpostavljenost investicijskega sklada) skladno z
8. členom tega sklepa;
4.    
razporeditev odgovornosti pri upravljanju tveganj;
5.    
pogoje, vsebino in pogostost poročanja funkcije upravljanja tveganj
skladno s 4. in 5. točko prvega odstavka 31. člena Sklepa o poslovanju družbe
za upravljanje (Uradni list RS, št. 33/12; v nadaljnjem besedilu: Sklep o
poslovanju).
(2) Načrt upravljanja tveganj
investicijskega sklada mora biti sorazmeren značilnostim, obsegu in
zapletenosti poslov, ki jih opravlja družba za upravljanje, oziroma
značilnostim, obsegu in zapletenosti poslov, ki jih opravlja za račun investicijskega
sklada.
6. člen
(posodabljanje načrta upravljanja tveganj
investicijskega sklada)
(1) Družba za upravljanje
preveri ustreznost načrta upravljanja tveganj investicijskega sklada vsaj
enkrat na leto, obenem pa tudi ob vsaki pomembni spremembi izpostavljenosti
tveganjem.
(2) Za namen iz prejšnjega odstavka
družba za upravljanje spremlja in ocenjuje:
1.    
ustreznost in učinkovitost načrta upravljanja tveganj investicijskega
sklada, vključno z ureditvijo, postopki in tehnikami iz 7. in 8. člena tega
sklepa;
2.    
skladnost poslovanja družbe za upravljanje z načrtom upravljanja tveganj
investicijskega sklada, vključno z ureditvijo, postopki in tehnikami iz 7. in
8. člena tega sklepa;
3.    
ustreznost in učinkovitost ukrepov, sprejetih za odpravo morebitnih
pomanjkljivosti pri upravljanju tveganj investicijskega sklada.
(3) Družba za upravljanje za vsak
posamezni investicijski sklad, ki ga upravlja, Agenciji za trg vrednostnih
papirjev (v nadaljnjem besedilu: Agencija) predloži načrt upravljanja tveganj v
skladu z 263. členom ZISDU-2 in vsako njegovo spremembo v skladu z 8. členom
Sklepa o poročanju družbe za upravljanje, družbe za upravljanje države članice
in podružnice družbe za upravljanje tretje države (Uradni list RS, št. 33/12).
7. člen
(merjenje in obvladovanje tveganj)
(1) Družba za upravljanje
sprejeme ustrezno in učinkovito ureditev, postopke in tehnike:
1.    
merjenja in obvladovanja tveganj, katerim je investicijski sklad, ki ga
upravlja, izpostavljen oziroma bi jim lahko bil izpostavljen;
2.    
zagotavljanja skladnosti z omejitvami skupne izpostavljenosti
investicijskega sklada iz 8. člena tega sklepa ter omejitvami izpostavljenosti
tveganjem nasprotne stranke iz 17. člena tega sklepa in omejitvam
izpostavljenosti tveganjem koncentracije izdajatelja iz 19. člena tega sklepa.
(2) Ureditev, postopki in tehnike iz
prejšnjega odstavka morajo biti sorazmerni značilnostim, obsegu in zapletenosti
poslov, ki jih opravlja družba za upravljanje oziroma značilnostim, obsegu in zapletenosti
poslov, ki jih opravlja za račun investicijskega sklada, in skladni s profilom
tveganosti investicijskega sklada.
(3) Družba za upravljanje za vsak
investicijski sklad, ki ga upravlja, za namene iz prvega odstavka tega člena:
1.    
sprejme in ustrezno dokumentira ureditev, postopke in tehnike
upravljanja tveganj, ki ji bodo omogočali, da bo pravočasno in na podlagi
točnih in zanesljivih podatkov izmerila tveganja posameznih naložb in poslov
ter njihov prispevek k celotni tveganosti investicijskega sklada;
2.    
izvaja teste za nazaj z namenom, da preveri veljavnost ureditve merjenja
tveganja, ki vsebuje napovedi na podlagi modelov in ocene, če skupno
izpostavljenost investicijskega sklada izračunava z metodo VaR;
3.    
izvaja teste izjemnih situacij in analize scenarijev, da se zagotovi
obravnava tudi tistih tveganj, ki bi izhajala iz morebitnih sprememb tržnih
pogojev, ki bi negativno vplivale na poslovanje investicijskega sklada, če
skupno izpostavljenost investicijskega sklada izračunava z metodo VaR;
4.    
vzpostavi, izvaja in vzdržuje sistem internih omejitev izpostavljenosti
tveganjem za namen obvladovanja tveganj, katerim je izpostavljen investicijski
sklad, pri čemer je treba upoštevati vsa tveganja, ki so skladno z 2. točko
prvega odstavka 5. člena tega sklepa bistvena za investicijski sklad, in
zagotovi primernost internih omejitev glede na profil tveganosti
investicijskega sklada;
5.    
zagotovi, da je dejanska tveganost investicijskega sklada skladna s
sistemom omejitev izpostavljenosti tveganjem iz prejšnje alineje;
6.    
sprejme, izvaja in vzdržuje ustrezne postopke, v skladu s katerimi se
dejanske ali pričakovane kršitve sistema omejitev tveganj investicijskega
sklada čim prej odpravijo oziroma preprečijo v najboljšem interesu imetnikov
enot investicijskega sklada;
7.    
zagotovi, da ima investicijski sklad za vse obveznosti iz poslov z
izvedenimi finančnimi instrumenti ustrezno pokritje.
(4) Družba za upravljanje za vsak
odprt investicijski sklad, ki ga upravlja, ustrezno upravlja likvidnostno
tveganje, tako da bo mogoče tekoče izpolnjevati obveznosti iz 241. oziroma 383.
člena ZISDU-2.
(5) Če družba za upravljanje oceni, da
je to potrebno, izvede test izjemnih situacij, s katerim oceni likvidnostno
tveganje investicijskega sklada v izjemnih okoliščinah.
(6) Družba za upravljanje za vsak
odprt investicijski sklad, ki ga upravlja, zagotovi, da likvidnost njegovih
naložb ustreza obveznostim iz določil o izplačilih, navedenih v njegovih
pravilih upravljanja.
III. SKUPNA IZPOSTAVLJENOST INVESTICIJSKEGA SKLADA
8. člen
(skupna izpostavljenost investicijskega
sklada)
(1) Skupno
izpostavljenost investicijskega sklada iz prvega odstavka 248. člena ZISDU-2
družba za upravljanje izračuna vsaj enkrat dnevno kot:
1.    
prirast izpostavljenosti investicijskega sklada in ustvarjen finančni
vzvod zaradi sklenjenih poslov z izvedenimi finančnimi instrumenti oziroma s
finančnimi instrumenti z vgrajenimi izvedenimi finančnimi instrumenti, ki
skupaj ne smeta presegati čiste vrednosti sredstev investicijskega sklada, ali
kot
2.    
tržno tveganje premoženja investicijskega sklada.
(2) Skupna izpostavljenost
investicijskega sklada se izračuna z:
1.    
metodo zavezujoče izpostavljenosti v zvezi z izvedenim finančnimi
instrumenti (v nadaljnjem besedilu: metoda zavezujoče izpostavljenosti) ali
2.    
metodo VaR.
(3) Družba za upravljanje za merjenje
skupne izpostavljenosti investicijskega sklada izbere metodo, ki ustreza naložbeni
strategiji investicijskega sklada, vrsti in kompleksnosti uporabljenih
izvedenih finančnih instrumentov ter njihovem deležu v premoženju
investicijskega sklada.
(4) Ne glede na prejšnji odstavek mora
družba za upravljanje za merjenje skupne izpostavljenosti investicijskega
sklada izbrati metodo VaR:
1.    
če investicijski sklad uporablja kompleksne naložbene strategije, kot so
opcijske strategije, arbitražne strategije ali kompleksne strategije
dolgih/kratkih pozicij oziroma tržno nevtralne strategije,
2.    
če nalaga sredstva investicijskega sklada v kompleksne izvedene finančne
instrumente, s katerimi se trguje na trgu institucionalnih vlagateljev, ali
3.    
če se z metodo zavezujoče izpostavljenosti ne da ustrezno zajeti tržnega
tveganja.
(5) Kadar družba za upravljanje pri
upravljanju premoženja investicijskega sklada skladno s 193. členom ZISDU-2 z
namenom povečanja finančnega vzvoda ali izpostavljenosti tržnemu tveganju uporablja
tehnike upravljanja sredstev, vključno s posli začasne prodaje/začasnega odkupa
ali posli posojanja vrednostnih papirjev, pri izračunu skupne izpostavljenosti
investicijskega sklada upošteva tudi te posle.
1. Metoda zavezujoče izpostavljenosti
9. člen
(opredelitev metode zavezujoče
izpostavljenosti)
(1) Pri uporabi metode
zavezujoče izpostavljenosti se za izračun skupne izpostavljenosti
investicijskega sklada vsaka pozicija v izvedenem finančnem instrumentu
preračuna v enakovredno pozicijo v osnovnem instrumentu takšnega izvedenega
finančnega instrumenta (standardna metoda zavezujoče izpostavljenosti). Preračun se izvede s pomočjo tržne vrednosti osnovnega
instrumenta.
(2) Kadar družba za upravljanje skupno
izpostavljenost investicijskega sklada izračunava z metodo zavezujoče
izpostavljenosti, pri izračunu upošteva vse pozicije v izvedene finančne
instrumente, vključno s finančnimi instrumenti z vgrajenimi izvedenimi
finančnimi instrumenti, in sicer ne glede na to, ali se uporabljajo za
doseganje naložbenih ciljev investicijskega sklada ali so namenjeni varovanju
investicijskega sklada pred tveganji.
(3) Tržna vrednost osnovnega
instrumenta se lahko nadomesti z nominalnim zneskom ali ceno terminske pogodbe,
če je takšno vrednotenje konservativnejše.
(4) V izračunu skupne izpostavljenosti
investicijskega sklada z uporabo metode zavezujoče izpostavljenosti ni treba
upoštevati najetih kreditov iz 195. člena ZISDU-2.
(5) Podrobnejša pravila za preračun
izvedenih finančnih instrumentov so podana v prilogi 1 k temu sklepu.
10. člen
(izključitev iz uporabe metode zavezujoče
izpostavljenosti)
(1) Če pri izračunu skupne
izpostavljenosti investicijskega sklada z uporabo metode zavezujoče
izpostavljenosti uporaba posameznega izvedenega finančnega instrumenta ne povzroči
prirasta izpostavljenosti investicijskega sklada, potem pri izračunu ni treba
upoštevati tudi osnovnega instrumenta tega izvedenega finančnega instrumenta.
(2) Šteje se, da izvedeni finančni
instrument ne povzroči prirasta izpostavljenosti, če ima naslednje lastnosti:
1.    
zamenjuje donosnost naložb investicijskega sklada za donosnost drugih
referenčnih finančnih naložb;
2.    
v celoti izravna tržno tveganje sredstev investicijskega sklada, ki so
predmet zamenjave, tako da donosnost investicijskega sklada ni odvisna od
donosnosti teh sredstev;
3.    
ne vsebuje dodatnih opcijskih lastnosti niti finančnega vzvoda niti
drugih dodatnih tveganj v primerjavi z neposrednimi vlaganjem v referenčne
finančne naložbe.
(3) Pri izračunu skupne
izpostavljenosti z uporabo metode zavezujoče izpostavljenosti tudi ni treba
upoštevati izvedenega finančnega instrumenta, pri katerem sta hkrati izpolnjena
naslednja pogoja:
1.    
investicijski sklad ima sočasni poziciji v izvedenem finančnem
instrumentu, ki se nanaša na določeno finančno sredstvo, in v denarju,
naloženem v finančna sredstva brez tveganja, ki skupaj predstavljata ekvivalent
denarni poziciji v tem finančnem sredstvu;
2.    
izvedeni finančni instrument ne povzroči prirasta izpostavljenosti
investicijskega sklada in finančnega vzvoda ali dodatnega tržnega tveganja.
11. člen
(poseben primer izračuna zavezujoče
izpostavljenosti)
(1) Strukturiran sklad lahko
izračuna skupno izpostavljenost v skladu z drugim odstavkom tega člena, če
izpolnjuje naslednje pogoje:
1.    
je pasivno upravljan in ves čas vzdržuje takšno strukturo naložb, ki bo
ob prenehanju sklada imetniku enot zagotovila izplačilo vnaprej določene
vrednosti;
2.    
uporablja vnaprej določen matematičen algoritem, pri čemer izračun
vrednosti izplačil temelji na omejenem številu scenarijev, ki so odvisni od
njegovih naložb, in ki imetnikom enot zagotavljajo različne vrednosti izplačil
(v nadaljnjem besedilu: profili izplačil);
3.    
za imetnika enot sklada na posamezen obračunski dan ves čas velja samo
en profil izplačila;
4.    
izbira metode zavezujoče izpostavljenosti za posamezen scenarij je v
skladu s tretjim in četrtim odstavkom 8. člena tega sklepa;
5.    
njegovo trajanje ni daljše od 9 let;
6.    
po začetnem vpisnem obdobju ne sprejema novih vplačil;
7.    
ob spremembi profila izplačila ne utrpi izgube, večje od 100 odstotkov
začetne vrednosti enote premoženja;
8.    
v primeru spremembe scenarija iz 2. točke tega odstavka mora biti vpliv
uspešnosti posamezne naložbe sklada na profil izplačila skladen z zahtevami
ZISDU‑2 glede razpršitve naložb sklada izračunane, na podlagi njegove začetne
čiste vrednosti sredstev.
(2) Skupna izpostavljenost
strukturiranega sklada, ki izpolnjuje pogoje iz prejšnjega odstavka, se
izračuna po naslednjem postopku:
1.    
na podlagi metodologije izračuna za vsak profil izplačila se naložbena
strategija razstavi na posamezne scenarije;
2.    
za vsak izvedeni finančni instrument, ki se uporablja v posameznem
scenariju, se ugotovi, ali je lahko na podlagi 10. člena tega sklepa izključen;
3.    
izračuna se skupna izpostavljenost posameznega scenarija, ki ne sme
presegati 100 odstotkov čiste vrednosti sredstev sklada.
12. člen
(pobot in varovanje pred tveganji)
(1) Družba za upravljanje lahko
pri izračunu skupne izpostavljenosti investicijskega sklada z uporabo metode
zavezujoče izpostavljenosti upošteva dogovore o pobotu in varovanju pred
tveganji, če ti ne zanemarjajo očitnih in bistvenih tveganj ter dejansko
zmanjšujejo skupno izpostavljenost tveganju.
(2) Dogovori o pobotu so kombinacije
poslov z izvedenimi finančnimi instrumenti in/ali pozicij v vrednostnih
papirjih, ki se nanašajo na isti osnovni instrument, ne glede na to kdaj zapade
pogodba o izvedenem finančnem instrumentu, pri čemer so ti posli in/ali
pozicije, sklenjeni zgolj z namenom odprave tveganj, povezanih s pozicijami v
drugih izvedenih finančnih instrumentih in/ali pozicijami v drugih vrednostnih
papirjih.
(3) Dogovori o varovanju pred tveganji
so kombinacije poslov z izvedenimi finančnimi instrumenti in/ali pozicij v
vrednostnih papirjih, za katere ni nujno, da se nanašajo na isti osnovi
instrument, in kjer so ti posli in/ali pozicije, sklenjeni zgolj z namenom
izravnave tveganj povezanih, s pozicijami v drugih izvedenih finančnih
instrumentih in/ali pozicijami v drugih vrednostnih papirjih.
(4) Če se za izračun skupne
izpostavljenosti investicijskega sklada namesto natančnega izračuna za vsak posamezen
izvedeni finančni instrument uporablja konservativna metoda izračuna iz
tretjega odstavka 9. člena tega sklepa, se za zmanjšanje izpostavljenosti v
zvezi z izvedenimi finančnimi instrumenti, dogovori o pobotu in varovanju pred
tveganji ne smejo upoštevati, če bi vodili k prenizki oceni skupne
izpostavljenosti investicijskega sklada.
13. člen
(podrobnejša pravila o pobotu)
(1) Pobotanje je dovoljeno med:
1.    
izvedenimi finančnimi instrumenti, ki imajo enak osnovni instrument, ne
glede na to kdaj zapade pogodba o izvedenem finančnem instrumentu;
2.    
izvedenimi finančnimi instrumenti in njihovimi osnovnimi instrumenti, če
je osnovni instrument prenosljiv vrednostni papir, instrument denarnega trga
ali enota investicijskega sklada.
(2) Investicijski sklad, ki v glavnem
nalaga v izvedene finančne instrumente na obrestno mero, lahko izvaja pobote,
pri čemer zanj veljajo posebna pravila, ki upoštevajo korelacijo med segmenti
zapadlosti na krivulji obrestne mere (v nadaljnjem besedilu: pravila pobota
glede na trajanje).
(3) Pravila pobota glede na trajanje
se ne smejo uporabiti, če bi vodila k napačni oceni profila tveganosti
investicijskega sklada. Investicijski sklad, za katerega se uporabljajo pravila
pobota glede na trajanje, pri izvajanju strategije obrestne mere ne sme imeti
drugih virov tveganja (kot na primer nestanovitnost). Uporaba teh pravil tudi
ni dovoljena pri izvajanju strategije arbitraže obrestne mere.
(4) Zaradi uporabe pravil pobota glede
na trajanje ne sme priti do neupravičenega finančnega vzvoda, ki bi nastal s
pomočjo naložb v kratkoročne pozicije.
(5) Investicijski sklad, ki uporablja
pravila pobota glede na trajanje, lahko upošteva tudi dogovore o varovanju pred
tveganji, pri čemer se lahko pri pobotanju upoštevajo samo tisti izvedeni
finančni instrumenti na obrestno mero, ki niso upoštevani pri dogovorih o
varovanju pred tveganji.
(6) Podrobnejša pravila pobota glede
na trajanje so podana v prilogi 2 k temu sklepu.
14. člen
(podrobnejša pravila o varovanju pred tveganji)
(1) Pri izračunu skupne
izpostavljenosti investicijskega sklada z uporabo metode zavezujoče
izpostavljenosti se lahko dogovori o varovanju pred tveganji upoštevajo le v
primeru, če se izravnava vrši med tveganji, ki izhajajo iz iste naložbe, pri čemer
morajo biti izpolnjeni naslednji pogoji:
1.    
naložbene strategije, katerih cilj je generiranje donosa, se ne smejo
šteti kot dogovor o varovanju pred tveganji;
2.    
zmanjšanje tveganja na ravni investicijskega sklada je mogoče preveriti;
3.    
tveganja, povezana z izvedenimi finančnimi instrumenti (splošna in
posebna), morajo biti izravnana;
4.    
dogovori o varovanju pred tveganji se morajo nanašati na isto vrsto
naložb;
5.    
dogovori o varovanju pred tveganji morajo biti učinkoviti v izjemnih
tržnih razmerah.
(2) Ne glede na prejšnji odstavek se
lahko pri izračunu skupne izpostavljenosti investicijskega sklada pozicije v
izvedenih finančnih instrumentih, uporabljenih za varovanje pred valutnim
tveganjem, pobotajo, če ti instrumenti ne ustvarijo dodatnega tveganja,
finančnega vzvoda in/ali tržnega tveganja.
(3) Tržno nevtralne ali kratke/dolge
naložbene strategije ne izpolnjujejo kriterijev iz prvega odstavka tega člena.
2. Metoda VaR
15. člen
(splošne določbe)
(1) Družba za upravljanje pri
izračunu skupne izpostavljenosti investicijskega sklada z uporabo metode VaR
upošteva vse pozicije v premoženju investicijskega sklada.
(2) Družba za upravljanje za vsak
investicijski sklad, ki ga upravlja, določi najvišje dopustne pragove, povezane
z VaR, ki morajo biti v skladu z njegovo v prospektu določeno oceno profila
tveganosti, pri čemer upošteva zahteve iz priloge 3 k temu sklepu.
16. člen
(metoda relativne in absolutne VaR)
(1) Družba za upravljanje lahko
za izračun skupne izpostavljenosti investicijskega sklada uporabi:
1.    
metodo relativne VaR ali
2.    
metodo absolutne VaR.
(2) Izbor ene izmed metod iz
prejšnjega odstavka mora temeljiti na profilu tveganosti investicijskega sklada
in njegovi naložbeni strategiji.
(3) Odločitev o izbiri metode VaR mora
biti dosledna, utemeljena in ustrezno dokumentirana.
(4) Podrobnejši način izračuna VaR ter
minimalne kvantitativne in kvalitativne zahteve za uporabo metode absolutne
oziroma metode relativne VaR so določene v prilogi 3 k temu sklepu.
IV. TVEGANJE NASPROTNE STRANKE IN TVEGANJE KONCENTRACIJE IZDAJATELJA
17. člen
(tveganje nasprotne stranke)
(1) Pri izračunu
izpostavljenosti do posamezne osebe iz 245. člena ZISDU-2 in izračunu
izpostavljenosti do oseb, vključenih v skupino iz 246. člena ZISDU-2 družba za
upravljanje upošteva tudi izpostavljenost do nasprotne stranke, ki izhaja iz
poslov z izvedenimi finančnimi instrumenti, sklenjenih na trgu institucionalnih
vlagateljev (v nadaljnjem besedilu: OTC izvedeni finančni instrumenti), pri
čemer ugotovi, ali je investicijski sklad izpostavljen do nasprotne stranke,
borzno posredniške družbe ali klirinške družbe.
(2) Za izračun izpostavljenosti do
posamezne osebe, nasprotne stranke pri poslih z OTC izvedenimi finančnimi
instrumenti se:
1.    
pri izračunu iz tretjega odstavka 245. člena ZISDU-2 upoštevajo pogodbe
o poslih z OTC izvedenimi finančnimi instrumenti, sklenjene s posamezno osebo,
ki imajo pozitivno tržno vrednost;
2.    
pri izračunu izpostavljenosti v skladu s petim odstavkom 245. člena
ZISDU-2 upoštevajo pogodbe o poslih z OTC izvedenimi finančnimi instrumenti,
sklenjene s posamezno osebo.
(3) Za izračun izpostavljenosti iz
prejšnjega odstavka se lahko pozicije v OTC izvedenih finančnih instrumentih do
iste nasprotne stranke pobotajo, če:
1.    
je pobot za račun investicijskega sklada mogoče pravno uveljaviti in
2.    
je pobot izveden izključno s pozicijami v OTC izvedenih finančnih
instrumentih, in ne drugimi izpostavljenostmi, ki jih morebiti ima
investicijski sklad do te nasprotne stranke.
(4) Pri izračunu izpostavljenosti iz
drugega odstavka tega člena je treba upoštevati tudi vsa zavarovanja, ki jih je
dala družba za upravljanje za račun investicijskega sklada nasprotni stranki v
poslih z OTC izvedenimi finančnim instrumenti. Dana zavarovanja je dovoljeno
pobotati le v primeru, če je pobot z nasprotno stranko za račun investicijskega
sklada mogoče pravno uveljaviti.
(5) Pri izračunu izpostavljenosti iz
tretjega odstavka 245. člena ZISDU-2 je treba upoštevati tudi deponirano osnovo
kritje in gibljivo kritje, prejeto od posrednika v zvezi z izvedenimi
finančnimi instrumenti, s katerimi se trguje na organiziranem trgu ali trgu
institucionalnih vlagateljev, ki ni zaščiteno na podlagi predpisov o skrbnem
ravnanju z denarnim dobroimetjem strank ali drugimi podobnimi pravili za
zaščito sredstev investicijskega sklada pred nesolventnostjo posrednika.
18. člen
(zavarovanje)
(1) Družba za upravljanje lahko
izpostavljenost do nasprotne stranke iz poslov z OTC izvedenimi finančnimi
instrumentni zmanjša s prejemom zavarovanja.
(2) Prejeto zavarovanje iz prejšnjega
odstavka mora izpolnjevati merila iz 7. člena Sklepa o tehnikah upravljanja
sredstev investicijskega sklada (Uradni list RS, št. 33/12), razen merila iz
12. točke.
(3) Če je vrednost prejetega
zavarovanja v vsakem trenutku večja od izpostavljenosti tveganju, tveganja
nasprotne stranke ni potrebno upoštevati.
(4) Za vrednotenje zavarovanja, za
katerega je značilno visoko tveganje spremembe vrednosti, družba za upravljanje
skrbno določi diskontno stopnjo.
19. člen
(tveganje koncentracije izdajatelja)
(1) Družba za upravljanje pri
izračunu izpostavljenosti do posamezne osebe iz 245. člena ZISDU-2 in izračunu
izpostavljenosti do oseb, vključenih v skupino iz 246. člena ZISDU-2, pri
pozicijah v izvedenih finančnih instrumentih, vključno s finančnimi instrumenti
z vgrajenimi izvedenimi finančnimi instrumenti, upošteva tudi izpostavljenost,
ki izhaja iz osnov izvedenih finančnih instrumentov (izpostavljenost do
izdajatelja).
(2) Izpostavljenost iz prejšnjega
odstavka se izračuna z uporabo metode zavezujoče izpostavljenosti ali, če je to
bolj konservativno, tako da se določi »maksimalna možna izguba«, če izdajatelj
ne bi bil več sposoben poravnati svojih obveznosti.
(3) Izpostavljenosti, ki izhajajo iz
osnov izvedenih finančnih instrumentov (vključno z vgrajenimi izvedenimi
finančnimi instrumenti) na prenosljive vrednostne papirje, instrumente
denarnega trga ali enote investicijskih skladov, v kombinaciji z
izpostavljenostjo zaradi neposrednih naložb v te finančne instrumente ne smejo
preseči omejitev iz 245., 246. in 249. člena ZISDU-2.
(4) Pri izračunu izpostavljenosti do
posamezne osebe v skladu s petim odstavkom 245. člena ZISDU-2 je treba upoštevati
tudi vse neto izpostavljenosti do nasprotne stranke, ki izhajajo iz poslov
začasne prodaje/začasnega odkupa ali poslov posojanja vrednostnih papirjev, pri
čemer je neto izpostavljenosti enaka razliki med vsoto zneskov, ki jih je
investicijski sklad prejel, in zneskom prejetih zavarovanj. Pri izračunu
izpostavljenosti do izdajatelja se upošteva tudi izpostavljenost, ki nastane v
primeru reinvestiranja zavarovanja.
(5) Določbe tega člena se ne
uporabljajo v primeru izvedenih finančnih instrumentov na finančni indeks, če
indeks izpolnjuje pogoje iz 16. člena Sklepa o naložbah investicijskega sklada
(Uradni list RS, št. 33/12).
VI. PREHODNA IN KONČNI DOLOČBI
20. člen
(uskladitev družb za upravljanje)
Družba za upravljanje, ki je pripravila
načrt za obvladovanje tveganj na podlagi ZISDU-1, se s tem sklepom uskladi
najkasneje ob izvedbi uskladitve na podlagi četrtega odstavka 520. člena ZISDU‑2.
21. člen
(prenehanje uporabe sklepov)
Za družbo za upravljanje se z dnem
uskladitve iz 20. člena tega sklepa prenehajo uporabljati:
1.    
Sklep o poročanju o obvladovanju tveganj v zvezi z naložbami
investicijskega sklada (Uradni list RS, št. 133/03);
2.    
8. do 10. člen in prvi odstavek 11. člena Sklepa o podrobnejših pravilih
za izračun kapitalske ustreznosti družbe za upravljanje, rokih, načinu in
podrobnejši vsebini poročanja družbe za upravljanje Agenciji za trg vrednostnih
papirjev o kapitalski ustreznosti ter podrobnejših pravilih o obvladovanju
tveganj družbe za upravljanje (Uradni list RS, št. 126/04 in 67/10).
22. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-12/2012-3
Ljubljana, dne 24. aprila 2012
EVA 2012-1611-0059
Predsednik sveta Agencije za trg
vrednostnih papirjev
dr. Damjan Žugelj l.r.

Priloga 1: Metoda
zavezujoče izpostavljenosti
Priloga 2: Podrobnejša
pravila pobota glede na trajanje
Priloga 3: Metoda VaR