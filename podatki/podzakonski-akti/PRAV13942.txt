1. člen
S to uredbo se za namen okrepitve upravnega sodelovanja na
področju davka na dodano vrednost določa nacionalna kontaktna točka, pristojna
za obdelavo prejetih zahtevkov za podatke o registraciji vozil in za obdelavo
poslanih zahtevkov, za izvajanje:
-       
21.a člena Uredbe Sveta (EU) št. 904/2010 z dne 7. oktobra 2010 o
upravnem sodelovanju in boju proti goljufijam na področju davka na dodano
vrednost (UL L št. 268 z dne 12. 10. 2010, str. 1), zadnjič spremenjene z
Uredbo Sveta (EU) 2018/1909 z dne 4. decembra 2018 o spremembi Uredbe (EU) št.
904/2010 glede izmenjave informacij za namene spremljanja pravilne uporabe
ureditev skladiščenja na odpoklic (UL L št. 311 z dne 7. 12. 2018, str. 1), in
-       
5.b člena Izvedbene uredbe Komisije (EU) št. 79/2012 z dne 31. januarja
2012 o določitvi podrobnih pravil za izvajanje nekaterih določb Uredbe Sveta
(EU) št. 904/2010 o upravnem sodelovanju in boju proti goljufijam na področju
davka na dodano vrednost (UL L št. 29 z dne 1. 2. 2012, str. 13), zadnjič
spremenjene z Izvedbeno uredbo Komisije (EU) 2019/1129 z dne 2. julija 2019 o
spremembi Izvedbene uredbe (EU) št. 79/2012 o določitvi podrobnih pravil za
izvajanje nekaterih določb Uredbe Sveta (EU) št. 904/2010 o upravnem
sodelovanju in boju proti goljufijam na področju davka na dodano vrednost (UL L
št. 179 z dne 3. 7. 2019, str. 1).
2. člen
Pristojni organ za izvajanje nalog iz prejšnjega člena je
ministrstvo, pristojno za promet.
KONČNA DOLOČBA
3. člen
Ta uredba začne veljati 1. januarja 2020.
Št. 00712-31/2019
Ljubljana, dne 30. decembra 2019
EVA 2019-1611-0131
Vlada Republike Slovenije
Marjan Šarec
predsednik