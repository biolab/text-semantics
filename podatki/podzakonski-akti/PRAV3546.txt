1. člen
Ta pravilnik določa nagrade in priznanja zdravstvenim
delavcem in zdravstvenim sodelavcem, njihovo število, merila in postopek za
predlaganje kandidatov, sestavo in število članov komisije, postopek
predlaganja in izbire kandidatov za nagrade in priznanja ter njihovo podelitev.
2. člen
Nagrade in priznanja se podelijo za izredne dosežke na
področju zdravstvenega varstva in za negovanje človeških vrednot.
3. člen
Vsako leto se podelijo največ tri nagrade in največ pet
priznanj. 
Nagrade in priznanja podeljuje minister za zdravstvo
praviloma ob svetovnem dnevu zdravja.
4. člen
Sredstva za nagrade zagotavlja Ministrstvo za zdravstvo iz
državnega proračuna. Vsakoletno višino nagrad določi minister za zdravstvo.
5. člen
Za nagrado lahko kandidirajo zdravstveni delavci in
zdravstveni sodelavci, ki so: 
1.    
s svojim delom prispevali: 
- 
občutnemu izboljšanju zdravstvenega stanja prebivalstva (zmanjšanje
umrljivosti, invalidnosti, obolevnosti), 
- 
k uspešnemu reševanju najresnejših zdravstvenih problemov prebivalstva
ali njegovih najbolj ogroženih skupin, 
- 
k humanizaciji odnosov med zdravstvenimi delavci in varovanci, 
- 
k učinkovitejšemu delovanju zdravstvenega varstva 
- 
ter k doseganju čim boljših rezultatov dela v zdravstvenih zavodih in k
racionalizaciji v izvajanju programov zdravstvene dejavnosti; 
2.    
teoretično ali praktično razvili novo, pri nas še neznano ali še
neuporabljeno preventivno, diagnostično, terapevtsko oziroma rehabilitacijsko
metodo ali strokovno organizacijsko novost ali poglobili že znano metodo v
posameznih širših ali ožjih zdravstvenih področjih na območju države ali na
njenih ožjih območjih ter rezultate svojih teoretičnih ali praktičnih
prizadevanj objavili v strokovnih časnikih in revijah doma ali v tujini. 
Za priznanje lahko kandidirajo zdravstveni delavci in
zdravstveni sodelavci, ki so: 
1.    
teoretično ali praktično razvili novo oziroma pri nas neznano oziroma
neuporabljeno preventivno, diagnostično, terapevtsko ali rehabilitacijsko
metodo, strokovno organizacijsko novost ali dosegli kakovosten premik na
področju zdravstvene dejavnosti v zdravstvenem zavodu oziroma na širšem ali
ožjem območju Slovenije; 
2.    
z veliko požrtvovalnostjo in doslednostjo pri uveljavljanju že znanih
metod prispevali k izboljšanju zdravstvenega stanja prebivalstva, k izboljšanju
dostopnosti zdravstvenih storitev, k humanizaciji odnosov med zdravstvenimi
delavci in varovanci, k učinkovitejšemu uveljavljanju programov zdravstvenega
varstva in njihovi racionalizaciji.
6. člen
Predlog za podelitev nagrad in priznanj lahko predložijo: 
-    
zdravstveni in drugi zavodi, ki opravljajo zdravstveno dejavnost v
Republiki Sloveniji, 
-    
vse zbornice, združenja in društva s področja zdravstvene dejavnosti, 
-    
Svet za zdravje.
7. člen
Minister za zdravstvo imenuje komisijo za izbiro kandidatov
za nagrade in priznanja. 
Komisija ima predsednika in 10 članov ter vsak od njih
svojega namestnika. 
Komisijo sestavljajo predstavniki: Ministrstva za zdravstvo
(1), Zdravniške zbornice Slovenije (2), Slovenskega zdravniškega društva (1),
Lekarniške zbornice (1), Zbornice zdravstvene nege (1), Sveta za zdravje (1),
Združenja zdravstvenih zavodov (2), Medicinske fakultete (1) in Zavoda za
zdravstveno zavarovanje Slovenije (1). 
Predsednika komisije določi minister za zdravstvo. 
Predsednik in člani komisije ter njihovi namestniki so
imenovani za štiri leta.
8. člen
Komisija za izbiro kandidatov za nagrade in priznanja ima
sedež pri Ministrstvu za zdravstvo. 
Komisija dela po poslovniku, ki ga sprejme v soglasju z
ministrom za zdravstvo.
9. člen
Ministrstvo za zdravstvo vsako leto, najkasneje do konca
meseca decembra, objavi razpis za podelitev nagrad in priznanj. Razpis vsebuje:
-    
navedbo možnih predlagateljev, 
-    
merila za kandidiranje, 
-    
navedbo dokumentacije, ki jo je potrebno priložiti predlogu, 
-    
rok, do katerega je potrebno poslati predloge, 
-    
naslov, na katerega se pošlje predloge. 
Razpis se objavi v Informativnem biltenu Ministrstva za
zdravstvo.
10. člen
Predlog za nagrade in priznanja mora vsebovati poleg imena in
priimka ter drugih osnovnih podatkov o kandidatu utemeljitev predloga. 
Utemeljitvi predloga so lahko priložena mnenja organov in
organizacij, ki predlog podpirajo.
11. člen
Predlog morajo predlagatelji poslati priporočeno v roku, ki
je določen v razpisu. Ta rok ne sme biti krajši od 30 dni. 
Predloge pošljejo predlagatelji na naslov: Ministrstvo za
zdravstvo, Ljubljana, Štefanova ul. 5 z oznako "Razpis za nagrade in
priznanja".
12. člen
Komisija obravnava vse predloge, sprejete v razpisnem roku,
in po potrebi zahteva od predlagateljev, da dopolnijo podatke oziroma dokumentacijo
ali zaprosi za dodatno mnenje.
13. člen
Na podlagi celotne dokumentacije komisija prouči utemeljenost
predlogov in uvrsti kandidate, ki so po njeni oceni dosegli najpomembnejše
uspehe na svojem področju, v ožji izbor.
14. člen
O končni izbiri kandidatov za podelitev nagrad in priznanj
poskušajo člani komisije doseči soglasno odločitev. Če to ni mogoče, odloči
komisija s tajnim glasovanjem. 
Vsak član komisije lahko glasuje za največ toliko kandidatov,
kolikor nagrad oziroma priznanj je razpisanih. Odločitev je sprejeta, če je
zanjo glasovalo najmanj 7 članov.
15. člen
Nagrade in priznanja podeli minister za zdravstvo na posebni
svečanosti. 
Vsak nagrajenec prejme poleg denarne nagrade tudi plaketo o
podelitvi nagrade, izbrani kandidati za priznanja pa prejmejo ustrezne plakete.
Obliko in vsebino obeh plaket določi minister za zdravstvo.
16. člen
Ne glede na rok iz prvega odstavka 9. člena tega pravilnika
se predlogi za podelitev nagrad in priznanj za leto 1993 lahko predložijo
najkasneje do 15. marca 1993.
17. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 902-1/93.
Ljubljana, dne 26. januarja 1993.
dr. Božidar Voljč l. r. 
Minister za zdravstvo