I. SPLOŠNE DOLOČBE
1. člen
(podlaga za državni lokacijski načrt)
(1) S to uredbo se v skladu z Odlokom o strategiji
prostorskega razvoja Slovenije (Uradni list RS, št. 76/04) in Uredbo o
prostorskem redu Slovenije (Uradni list RS, št. 122/04) sprejme državni
lokacijski načrt za obojestranski bencinski servis Vipava na odseku hitre ceste
Razdrto–Vipava (v nadaljnjem besedilu: državni lokacijski načrt). 
(2) Državni lokacijski načrt je izdelal LUZ, d.d., Ljubljana,
pod številko projekta 5465, december 2004.
2. člen
(vsebina uredbe)
(1) Ta uredba določa: ureditveno območje, zasnovo projektnih
rešitev prometne infrastrukture, zasnovo projektnih rešitev za urbanistično,
krajinsko in arhitekturno oblikovanje, zasnovo projektnih rešitev za urejanje
komunalne, energetske in telekomunikacijske infrastrukture, rešitve in ukrepe
za varovanje okolja, ohranjanje narave in kulturne dediščine ter trajnostne
rabe naravnih dobrin, etapnost izvedbe, obveznosti investitorja in izvajalcev,
tolerance ter nadzor nad izvajanjem določb te uredbe. 
(2) Sestavine iz prejšnjega odstavka so obrazložene in
grafično prikazane v državnem lokacijskem načrtu, ki je skupaj z obveznimi
prilogami na vpogled na Ministrstvu za okolje in prostor, Direktoratu za
prostor, Uradu za prostorski razvoj in na Občini Vipava.
II. UREDITVENO OBMOČJE
3. člen
(obseg ureditvenega območja)
(1) Ureditveno območje državnega lokacijskega načrta obsega
zemljišča oziroma dele zemljišč z naslednjimi parc. št. v k.o. Vipava: 
-       
3094, 3096, 3097, 3098, 3099, 3100, 3101, 3102, 3103, 3104, 3105, 3106,
3107. 
(2) Izven sklenjenega ureditvenega območja državnega
lokacijskega načrta se izvede prestavitve, novogradnje in ureditve komunalnih,
energetskih in telekomunikacijskih objektov in naprav tudi na zemljiščih
oziroma delih zemljišč v k.o. Vipava: 
a)    
telefon: 3102, 3103, 3104, 3105, 3106, 3107, 3108, 3109; 
b)    
meteorna kanalizacija: 3102, 3044, 3095, 3098; 
c)    
javna razsvetljava: gradbena parcela hitre ceste H-4, gradbena parcela
ceste Gl 12; 
d)    
vodovod: 3100, gradbena parcela ceste Gl 12.
4. člen
(funkcije ureditvenega območja)
Ureditveno območje obsega: 
-       
območja platojev Vipava–sever in Vipava–jug, na katerih so površine za
promet, površine za oddih in druge zelene površine ter objekt bencinskega
servisa, 
-       
območja okoljevarstvenih ukrepov, vključno z rekultivacijo zemljišč, 
-       
območja prestavitev in ureditev komunalnih, energetskih,
telekomunikacijskih infrastrukturnih objektov, objektov in naprav.
III. ZASNOVA PROJEKTNIH REŠITEV PROMETNE INFRASTRUKTURE
5. člen
(horizontalni in vertikalni elementi platojev)
(1) Platoja se locira med km 11+300 in km 11+700 hitre ceste
H-4 Razdrto–meja Italija, odsek 0374 Razdrto–Selo. 
(2) Dostope na platoja se predvidi s hitre ceste. Elementi
zaviralnih in pospeševalnih pasov so: 
-       
dolžina 250 m, 
-       
širina vozišča 3,50 m, 
-       
robni pasovi skupaj 0,55 m, 
-       
bankina 1,3 m. 
(3) Dostope za zaposlene se uredi izven območja cestninjenja.
(4) Na vsakem platoju se zasnuje po 30 parkirnih mest za
osebna vozila, od teh 5 za uslužbence, 6 za avtodome in avtobuse ter 13 za
tovorna vozila, priklopnike in vlačilce. Za parkiranje izločenih tovornjakov se
vzporedno s hitro cesto uredi utrjene pasove zelenic. 
(5) Niveleto platojev se prilagodi niveleti hitre ceste.
Plato Vipava–sever se dvigne do 1,30 m nad teren, plato Vipava–jug se dvigne do
0,50 m nad teren. Vzdolžna padca znašata 1,6% in 0,62%. 
(6) V prometni signalizaciji se obojestranski bencinski
servis Vipava poimenuje bencinski servis Mlake.
IV. ZASNOVA PROJEKTNIH REŠITEV ZA URBANISTIČNO, ARHITEKTURNO
IN KRAJINSKO OBLIKOVANJE
6. člen
(oblikovanje odprtega prostora)
(1) Projektne rešitve za krajinsko oblikovanje se opredeli v
načrtu krajinske arhitekture. V načrtu krajinske arhitekture se opredeli
rešitve v zvezi s preoblikovanjem reliefa, urejanjem in ozelenjevanjem prostih
površin na platojih in ob platojih ter zasnovo rekreacijskih površin oziroma
površin za počitek in oddih. 
(2) Protivetrne zemeljske nasipe z nadgrajeno kovinsko ograjo
se oblikuje skladno z obstoječimi protiveternimi objekti, s posebno pozornostjo
oblikovanja stranskih iztekov, zaključkov in zaokroževanja pete. Brežine
nasipov se izvede z nagibom 2 : 3 ali položneje, s tekočim iztekom v okoliški
teren. Protivetrno ograjo na betonskem zidu se arhitekturno oblikuje in obsadi.
(3) Območje se zasadi tako, da se oblikuje celostno rešitev
platojev v odnosu do stičnih območij. Novo vegetacijo se zasnuje tako, da
zagotavlja ustrezno vpetost posega v prostor in opravlja ekološko vlogo. Na
ločilnih pasovih znotraj območij platojev se v čim večji možni meri zasadi
drevje višjega kakovostnega razreda. Vzhodni rob platoja Vipava–sever se zasadi
v navezavi z obvodno vegetacijo ob Gacki z ohranjanjem pogledov v zaledje.
Robove platoja Vipava–jug se v pasu proti cesti Gl 12 intenzivno zasadi v
drevesnem in grmovnem sloju. Pri izboru in vzdrževanju rastlin se upošteva
prometno preglednost. 
(4) Zaradi omejenih prostorskih možnosti zasaditve pasu med
hitro cesto in platojem, se obstoječa zemeljska nasipa na strani proti platoju
humusira in zasadi s pokrovnimi grmovnicami in popenjavkami. 
(5) Vse brežine zemeljskih nasipov in zelene površine, ki
niso posebej zasajene, se humusira in zatravi. 
(6) Pri načrtovanju se spoštuje tradicionalne gradbene
materiale in vzorce ter avtohtono vegetacijo, z upoštevanjem sodobnih principov
oblikovanja. 
(7) Na vsakem platoju se postavi informacijski pano za
območje Občine Vipava. V soglasju z investitorjem oziroma najemnikom je
dopustno postaviti stojnico za prodajo lokalnih proizvodov. 
(8) Na vsakem platoju je dopustno postaviti označevalno
opremo najemnika (drogove za zastave, table s podatki o ceni goriva). 
(9) Na vsakem platoju se uredi prostor za počitek in oddih.
Prostor se ustrezno opremi z urbano opremo in zasadi. Z zasaditvijo in drugimi
elementi se zagotovi čim boljše mikroklimatske pogoje.
7. člen
(objekt bencinskega servisa)
(1) Objekta bencinskih servisov na platoju Vipava–sever in
Vipava–jug se zasnuje enako, razen dodatnega varovanja objekta na platoju
Vipava–jug pred burjo. Pred gostinskim delom se za varstvo pred burjo doda
ustrezno zaščito. 
(2) Objekt obsega pretakalno ploščad s tremi točilnimi otoki
pod nadstreškom in stavbo bencinskega servisa. V stavbi bencinskega servisa so:
prodajalna s pripadajočimi skladišči, sanitarni prostori, gostinski lokal s pripadajočim
vrtom, sanitarijami in skladišči. 
(3) Nadstrešnico nad pretakalno ploščadjo se izvede iz
jeklene vidne konstrukcije in prekrije z ustrezno kritino. Na robu nadstrešnice
je dopustno namestiti masko z logotipom investitorja. Nadstrešnica se preko
vmesnega prozornega segmenta navezuje na nadstrešnico nad objektom bencinskega
servisa. Nadstrešnica je v naklonu 2–3°, višine od +4,80 m nad pokritim delom
gostinskega vrta do +6,40 m nad pretakalno ploščadjo. Okvirne tlorisne
dimenzije nadstrešnice nad pretakalno ploščadjo so 25,50 m x 9,50 m,
nadstrešnice nad stavbo pa 26,00 m x 15,00 m. 
(4) Stavba bencinskega servisa je pritlična, okvirnih
tlorisnih dimenzij 22,50 m x 12,50 m. Stavba je montažne izvedbe, iz jeklene
konstrukcije z ustrezno fasadno oblogo. Prodajalna je na uvozni strani, z
vhodom pod prozornim nadstreškom. Gostinski del je na izvoznem delu. Sekundarni
servisni prostori so na zaledni strani. 
(5) V nadaljnjih fazah projektiranja objektov na območju
platojev so pri notranji razporeditvi in ureditvi prostorov dopustne tudi
rešitve po predlogu najemnika spremljajočega objekta, ki pa ne smejo biti v
nasprotju z določbami te uredbe glede dimenzij zunanjih gabaritov. 
(6) Na vsakem platoju se vzporedno s stavbo bencinskega
servisa locira pomožni objekt za ekološko varno skladiščenje odpadkov in
prodajo plinskih jeklenk. Objekt se ogradi in oblikovno uskladi s stavbo
bencinskega servisa. 
(7) Pri arhitekturnem oblikovanju se upošteva načela
oblikovanja stavbnih elementov, ki so značilni v tem delu prostoru. Pri
načrtovanju se spoštuje tradicionalne materiale, členitev gradbenih mas, ritem
odprtih in polnih sten, nagibe strešin, hkrati pa naj bo arhitekturno
oblikovanje sodobno.
V. ZASNOVA PROJEKTNIH REŠITEV ZA UREJANJE KOMUNALNE
ENERGETSKE IN TELEKOMUNIKACIJSKE INFRASTRUKTURE
8. člen
(skupne določbe)
(1) Pri projektiranju komunalnih, energetskih in
telekomunikacijskih vodov se upošteva zasaditveni načrt. 
(2) Zaradi gradnje obojestranskega bencinskega servisa je
treba prestaviti, zamenjati oziroma zaščititi komunalne, energetske in
telekomunikacijske naprave in objekte. Projektiranje in gradnja komunalnih,
energetskih in telekomunikacijskih naprav in objektov mora potekati v skladu s
projektnimi pogoji posameznih upravljavcev teh objektov in naprav, ki se
nahajajo v obvezni prilogi državnega lokacijskega načrta, in sicer v kolikor
niso v nasprotju s to uredbo. 
(3) Za dopustna odstopanja po tej uredbi se lahko štejejo
tudi druga križanja komunalnih vodov z območjem obojestranskega bencinskega
servisa, ki niso določena s to uredbo. K vsaki drugačni rešitvi križanj mora
investitor voda predhodno pridobiti soglasje investitorja oziroma upravljavca
bencinskega servisa.
9. člen
(vodovod)
(1) Za zagotovitev vodooskrbe obeh bencinskih servisov se
zgradi vodovod NL DN 100, ki se priključi na projektirano omrežje NL DN 150 za
vodooskrbo zgornje Vipavske doline. Vodovod NL DN 100 prečka hitro cesto v
obstoječi zaščitni cevi v profilu hitre ceste P 582. 
(2) Na območju bencinskih servisov se namesti ustrezno hidrantno
omrežje.
10. člen
(odvodnjavanje platojev in kanalizacija)
(1) Meteorne vode s platoja Vipava–jug se odvodnjava v odprti
jarek ob južni strani hitre ceste, ki je preko zadrževalnika priključen na
naravni recipient. 
(2) Meteorne vode s platoja Vipava–sever se odvodnjava v
obstoječi kanal, že zgrajen za potrebe odvodnjavanja podvoza 3-4/1, ter se
izliva v vodotok Gacko. 
(3) Sanitarne odpadne vode iz bencinskega servis Vipava–jug
se spelje v obstoječi glavni kanal »S« ob glavni cesti, ki je priključen na
centralno čistilno napravo v Vipavi. 
(4) Sanitarne odpadne vode iz bencinskega servisa
Vipava–sever se spelje v predvideno malo kompaktno biološko čistilno napravo
(100PE) z iztokom v potok Gacko. 
(5) Potok Gacka ima naslednje karakteristične pretoke: Q100 =
23.3 m3/s, srednji pretok sQn 190 l/s in nizki pretok nQn 50 l/s.
Količina očiščene odpadne vode na iztoku v vodotok ne sme presegati predvidene,
ki je 1,2 l/s. Pred izlivom se na meteornem kanalu vgradi manjši separator
(lovilec olj). 
(6) Iztočni objekt očiščene odpadne vode ne sme segati v
pretočni profil vodotoka in mora imeti vgrajeno povratno zaklopko ter biti
oblikovan v naklonu brežine. Kota dna iztoka naj bo v višini gladine pri
srednjem nizkem pretoku. Predvidi se tudi ustrezno protierozijsko zaščito
struge vodotoka v območju izpusta. 
(7) Projektna dokumentacija za pridobitev gradbenega
dovoljenja mora imeti ustrezne rešitve odvoda vseh vrst odpadnih voda s
priloženimi detajli in definiranim tipom posameznih elementov (peskolovi,
ponikovalnice, lovilci olj, čistina naprava). V dokumentaciji mora biti
predvidena vgradnja standardiziranih lovilcev olj, in sicer skladno z Uredbo o
emisiji snovi pri odvajanju odpadnih vod iz postaj za preskrbo motornih vozil z
gorivi, objektov za vzdrževanje in popravila motornih vozil ter pralnic za
motorna vozila (Uradni list RS, št. 10/99, 40/04 in 41/04 – ZVO-1) oziroma
skladno z veljavnimi predpisi. 
(8) Zaščita podtalnice ni predvidena, saj se vodni viri
nahajajo izven vplivnega območja obravnavanega posega.
11. člen
(elektrika)
Napajanje bencinskih servisov z električno energijo se
omogoči iz prenovljene tipske kabelske 639 kVA transformatorske postaje na
območju tankovskih garaž. Prenovljena transformatorska postaja služi istočasno
potrebam avtocestne baze in vojaškega poligona Mlake. Nizkonapetostne kable od
prenovljene transformatorske postaje do bencinskega servisa Vipava–sever se
položi v že izvedeno kineto pod hitro cesto v profilu hitre ceste P 585.
Predvidi se priključke za avtodome.
12. člen
(telekomunikacijsko omrežje)
Od spojke S12 na obstoječem telefonskem kablu K1 Vipava do
obeh bencinskih servisov se položi 10 parni glavni telefonski kabel. Trasa
projektiranega kabla prečka hitro cesto v obstoječih ceveh φ 125 mm v profilu
hitre ceste št. 590.
13. člen
(javna razsvetljava)
Platoje počivališč se opremi s tipsko javno razsvetljavo, ki
se napaja iz dveh novih prižigališč. Prižigališči se priključita na prenovljeno
TP.
14. člen
(klic v sili)
Stebriček za klic v sili se prestavi z območja izvoza v profil
hitre ceste P 590. Navezava na omrežje klica v sili se izvede pod hitro cesto
preko obstoječe cevi v istem profilu.
VI. REŠITVE IN UKREPI ZA VAROVANJE OKOLJA, OHRANJANJE NARAVE
IN KULTURNE DEDIŠČINE TER TRAJNOSTNE RABE NARAVNIH DOBRIN
15. člen
(tla)
(1) Posege v tla se izvede tako, da bodo prizadete čim manjše
površine tal. Za začasne prometne in gradbene površine se uporabi
infrastrukturne površine in površine, na katerih so tla manj kvalitetna. Vse
površine, vključno z začasnimi prometnimi utrditvami in gradbenimi površinami,
na katerih bodo potekala gradbena dela, se opredeli pred začetkom gradbenih
del. 
(2) Pri gradnji se uporabljajo transportna sredstva in
gradbeni stroji, ki so tehnično brezhibni, ter le materiali, za katera
obstajajo dokazila o njihovi neškodljivosti za okolje. S transportnih in
gradbenih površin ter deponij gradbenih materialov se prepreči emisije prahu z
vlaženjem teh površin ob sušnem in vetrovnem vremenu. S teh površin se prepreči
tudi odtekanje vode na kmetijsko obdelovalne površine. Pri ravnanju z odpadnimi
vodami se upošteva določbo 17. člena te uredbe. Predvidi se nujne ukrepe za
odstranitev in odlaganje materialov, ki vsebujejo škodljive snovi zaradi nezgod
na tehnoloških površinah. 
(3) V sklopu izdelave projektne dokumentacije se izdela
projekt o ravnanju in uporabi rodovitnega dela prsti. Prst se odstrani in
deponira ter uporabi za sanacijo devastiranih in degradiranih tal. S sanacijo
razgaljenih površin se začne že v času gradnje avtoceste. Prst se odstrani in
premesti na drugo lokacijo tako, da ne pride do onesnaženja s škodljivimi
snovmi in manj kvalitetnim materialom. Deponije se izvede tako, da se ohrani
njena rodovitnost in količina, pri tem ne sme priti do mešanja mrtvice in
živice, ki ne sme biti deponirana v kupih, višjih od 1,20 m. Deponije se
zaščiti pred onesnaževanjem in erozijskimi procesi. Med gradnjo se vodi
evidenca o mestih in količinah odstranjene prsti in lokacijah za deponiranje
ter o nadaljnji uporabi za sanacijo. Z viški rodovitne zemlje razpolaga lokalna
skupnost v skladu z veljavnimi občinskimi akti.
16. člen
(ureditve na območjih kmetijskih zemljišč)
(1) Investitor je dolžan omogočiti dostop na kmetijska
zemljišča v času izgradnje in po izgradnji. 
(2) Investitor je v času gradnje dolžan zagotavljati čim
manjše poseganje na kmetijske površine ter ravnati z rodovitno prstjo v skladu
s prejšnjim členom. Po izgradnji je treba poškodovana kmetijska zemljišča, ki
po posegu ne bodo zasedena, vrniti v prvotno stanje.
17. člen
(vodnogospodarske ureditve in zaščitni ukrepi)
(1) Zaradi gradnje obojestranskega bencinskega servisa se
vodni režim, posebej pa režim odtoka visokih voda na vplivnem območju, ne sme
poslabšati. V strugo Gacke se ne sme posegati. 
(2) Investitor zagotovi poslovnik o obratovanju in
vzdrževanju sistema za odvod meteornih vod s cestišča. Poslovnik mora za
primere razlitja večjih količin goriv, olj in drugih za vodotoke škodljivih
tekočin, suspenzij in drugih materialov vsebovati načrt za preprečevanje vdora
teh snovi v vodotoke in za njihovo odstranitev. 
(3) Utrjene površine, na katerih se izvaja pretakanje goriv
in manjša popravila tehničnih naprav, je treba urediti tako, da ni možno
neposredno odtekanje odpadnih in izcednih vod na tla, podzemne vode, tekoče
površinske vode ali vode namenjene pripravi pitne vode. Utrjene površine morajo
biti ustrezno odvodnjavane in prečiščene. Možni ukrepi za ravnanje z odpadnimi
vodami naj bodo predvideni že v okviru programa gradbenih del. 
(4) Transportni in gradbeni stroji, ki se bodo uporabljali
pri gradnji, morajo biti tehnično brezhibni in ustrezno vzdrževani. 
(5) Za primere razlitja ali razsutja nevarnih tekočin ali
drugih materialov je potrebno onesnaženi material (npr. onesnažena tla) preiskati
v skladu s pravilnikom, ki ureja ravnanje z odpadki, z namenom, da se opredeli
pravilni način deponiranja. Preiskavo lahko izvede le od Ministrstva za okolje
in prostor pooblaščena institucija. 
(6) Zadrževalniki morajo biti redno vzdrževani in dimenzionirani
tako, da bodo tehnično učinkoviti tudi v razmerah povečanih količin vode. 
(7) Vzdrževalec bencinskega servisa mora imeti pripravljen
načrt za takojšnje učinkovito ukrepanje v primeru razlitij polutantov (goriva,
olja in druge za vodne vire škodljive suspenzije), ki ga potrdi ustrezna služba
Ministrstva za okolje in prostor in Zdravstvenega inšpektorata Republike
Slovenije, ločeno za čas gradnje in za čas obratovanja avtoceste. 
(8) Načrt mora vključevati način obveščanja ustreznih
strokovnih služb o morebitni nezgodi, predvidene ukrepe za preprečevanje vdora
nevarnih snovi v podtalnico, ukrepe za odstranitev sedimenta in izbor lokacije
za odlaganje kontaminiranega sedimenta. V času gradnje je treba voditi evidenco
nevarnih snovi, ki se uporabljajo na gradbišču. 
(9) Z gradbeno tehničnimi rešitvami mora investitor
zagotoviti maksimalno zaščito pred izlitjem polutantov s cestišča. Za čas
gradnje je potrebno izdelati elaborat ekološke ureditve gradbišča, ki je
sestavni del dokumentacije za pridobitev enotnega dovoljenja za gradnjo.
18. člen
(ohranjanje narave)
(1) Območje gradbišča je potrebno omejiti na najmanjši možni
poseg, med gradnjo se ne sme posegati v priobalni pas Gacke v širini 15 m,
razen v primeru nove zasaditve. Vegetacijo ob Gacki je treba v celoti
ohranjati. Med potokom in platojem je treba zasaditi avtohtono drevesno in
grmovno vegetacijo. 
(2) Odlaganje vsakršnega gradbenega ali izkopnega materiala,
splakovanje delovnega orodja v Gacki, spuščanje betonskega mleka ali cementnih
odpadkov v Gacko ter odtekanje naftnih derivatov, ki se uporabljajo za
delovanje gradbenih strojev in transportnih sredstev, ni dopustno. Pri ravnanju
z odpadnimi vodami, embalažo in gradbenimi elementi se upošteva določbo 17.
člena te uredbe. Predvidi se nujne ukrepe za odstranitev in odlaganje
materialov, ki vsebujejo škodljive snovi zaradi nezgod na tehnoloških
površinah. 
(3) V primeru uničenja vodnega življa krije investitor
stroške ribiški družini Ajdovščina. 
(4) Gradnja se po možnosti ne izvaja v spomladanskem obdobju
razmnoževanja. Po končani gradnji je potrebno vse začasne objekte odstraniti in
površine vrniti v prvotno stanje.
19. člen
(varovanje objektov in območij kulturne dediščine)
Zagotoviti je potrebno stalen arheološki nadzor zemeljskih
izkopov, ki ga izvaja Zavod za varstvo kulturne dediščine Republike Slovenije,
Območna enota Nova Gorica. Morebitna nova arheološka najdišča je potrebno
obravnavati v skladu z zakonom, ki ureja varstvo kulturne dediščine. Pričetek
gradbenih del mora biti predhodno javljen Zavodu za varstvo kulturne dediščine
Republike Slovenije, Območni enoti Nova Gorica.
20. člen
(varstvo pred hrupom)
(1) Ukrepi za varovanje objektov in območij pred prekomernim
hrupom morajo biti izvedeni v skladu s predpisi, ki urejajo hrup v naravnem in
življenjskem okolju, in predpisi, ki urejajo hrup zaradi cestnega in
železniškega prometa. 
(2) Uporabljena delovna mehanizacija mora biti opremljena s
certifikati o zvočni moči, ki ne sme presegati zakonsko predpisanih vrednosti.
Vsa hrupna dela naj se glede na dovoljene ravni hrupa izvajajo v času med 7. in
19. uro.
21. člen
(varstvo pred burjo)
(1) Ob hitri cesti so že izvedeni zemeljski nasipi,
nadgrajeni z jekleno protivetrno ograjo. Višina zemeljskih nasipov je 1,5 m,
višina jeklene ograje je 1,0 m. 
(2) Za varstvo bencinskega servisa je predviden še naslednji
ukrep: 
-       
nov zemeljski nasip s protivetrno ograjo in betonski zid s protivetrno
ograjo na zahodni strani severnega platoja.
22. člen
(varstvo zraka)
V času gradnje je treba upoštevati predpise, ki urejajo
emisijske norme za naprave, ki se med gradnjo uporabljajo za pripravo
gradbenega materiala. Potrebno je vlaženje sipkih materialov in nezaščitenih
površin ter čiščenje vozil pri vožnji z gradbišča bencinskega servisa na javne
prometne površine in prekrivanje sipkih tovorov pri transportu po javnih
prometnih površinah.
23. člen
(varstvo pred požarom)
(1) Upoštevati je treba prostorske, gradbene in tehnične
ukrepe varstva pred požarom, s katerimi bodo zagotovljeni: 
-       
pogoji za varen umik ljudi, živali in premoženja, 
-       
potrebni odmiki med objekti ali potrebna protipožarna ločitev, 
-       
prometne in delovne površine za intervencijska vozila, 
-       
viri za zadostno oskrbo z vodo za gašenje. 
(2) Pri načrtovanju je treba upoštevati požarna tveganja, ki
so povezana s povečano možnostjo nastanka požara v naseljih, zaradi uporabe
požarno nevarnih snovi in tehnoloških postopkov ter širjenja požara med
posameznimi poselitvenimi območji. 
(3) Pri projektiranju in graditvi objektov, napeljav, opreme
in postrojev ter izdelavi naprav in izdelkov je treba upoštevati ukrepe varstva
pred požarom, zlasti pa ukrepe za: 
-       
zmanjšanje možnosti nastanka požara, 
-       
pravočasno odkrivanje in obveščanje o požaru, 
-       
učinkovito in varno gašenje požara ter reševanje v in iz objekta, 
-       
zagotovitev prometnih in delovnih površin za intervencijska vozila. 
(4) Pri načrtovanju ukrepov varstva pred požarom je treba
upoštevati vrsto in namembnost posega, naprave ali sredstva, požarno tveganje
in ogroženost ter požarno varnost, določeno s predpisi o varstvu pred požarom.
VII. ETAPNOST IZVEDBE
24. člen
(etape izvajanja)
(1) Etape izvajanja državnega lokacijskega načrta so: 
-       
izgradnja platojev (spodnji ustroj) in izgradnja komunalne
infrastrukture do obeh platojev, 
-       
izgradnja platojev (zgornji ustroj), izgradnja objektov bencinskega
servisa in zunanje ureditve. 
(2) Etape iz prejšnjega odstavka se lahko izvajajo ločeno ali
sočasno.
VIII. OBVEZNOSTI INVESTITORJA IN IZVAJALCEV
25. člen
(monitoring)
(1) Investitor mora zagotoviti celosten načrt monitoringa v
času gradnje in obratovanja obojestranskega bencinskega servisa za področja, ki
jih določa poročilo o vplivih na okolje: 
a)    
za tla med gradnjo: 
- 
nadzor tehnične usposobljenosti vozil in gradbene mehanizacije, 
- 
nadzor nad uporabo goriv ter motornih in strojnih olj, 
- 
nadzor in ukrepanje ob emisijah prahu iz gradbenih površin, 
- 
nadzor nad ravnanjem z odstranjenimi gradbenimi elementi z obstoječih
utrjenih površin in objektov, 
- 
nadzor nad ravnanjem z odpadno embalažo in ostanki gradbenih in drugih
materialov; 
b)    
za podzemne in površinske vode med gradnjo: 
- 
spremljanje ravnanja z gradbenimi in drugimi materiali, npr.
hidroizolacijskimi premazi, 
- 
spremljanje razmer glede tehnične primernosti naprav in transportnih
vozil ter ravnanja z gorivi ter strojnimi in drugimi olji, 
- 
spremljanje ravnanja z odpadno embalažo; 
c)    
za površinske vode med obratovanjem: 
- 
monitoring se izvaja na potoku Gacka, s primerjavo z izmerjenimi
vrednostmi iz obstoječega stanja in med gradnjo, glede na mejne vrednosti za
kemijsko stanje površinskih vodotokov in mejne vrednosti za kakovost voda za
življenje sladkovodnih vrst rib v skladu s predpisi, ki urejajo varstvo okolja;
d)    
za vodne organizme med gradnjo in med obratovanjem: 
- 
monitoring ribjih populacij in primorskega koščaka; 
e)    
za vegetacijo med obratovanjem: 
- 
spremljanje stanja nove zatravitve in zasaditve v okviru rednih
vzdrževalnih del, dve leti po zasaditvi. 
(2) V primeru nesreče z razlitjem ali razsutjem nevarne
tekočine ali snovi je potrebno načrtovati dodatni monitoring. Vsebina dodatnega
monitoringa se določi na osnovi ocene obsega nesreče in značilnosti tekočine
ali snovi. 
(3) Izvajalec monitoringa o rezultatih monitoringa redno
obvešča izvajalca gradbenih del oziroma upravljavca z vmesnimi poročili. 
(4) Pri določitvi monitoringa se smiselno upoštevajo točke že
izvedenih meritev ničelnega stanja. V delih, kjer je to mogoče, je treba
monitoring prilagoditi in uskladiti z drugimi obstoječimi državnimi in
lokalnimi spremljanji stanj kakovosti okolja. Pri fizičnih meritvah stanja
sestavin okolja (tla, površinske in podzemne vode, živali in rastline) je treba
zagotoviti vsaj tolikšno število točk nadzora, da se pridobi utemeljena
informacija o stanju posamezne sestavine okolja. Točke spremljanja stanja je
treba zasnovati tako, da omogočajo kontinuirano pridobivanje podatkov.
Monitoring je treba izvajati v skladu z veljavnimi predpisi in usmeritvami,
določenimi v Poročilu o vplivih na okolje. Rezultati monitoringa so javni.
Investitor je dolžan poskrbeti za dostopnost podatkov. 
(5) Dodatni ustrezni zaščitni ukrepi, ki jih je investitor
dolžan izvesti na podlagi rezultatov monitoringa, so: 
-       
dodatne tehnične in prostorske rešitve, 
-       
dodatne zasaditve in vegetacijske zgostitve, 
-       
sanacije poškodovanih območij, naprav ali drugih prostorskih sestavin, 
-       
povečanje ali izgradnja naprav za varstvo sestavin okolja.
26. člen
(organizacija gradbišča)
(1) Organizacija gradbišča se omeji na območje platojev. Za
potrebe gradbišča se uporabljajo že obstoječe komunikacije in ureja se čim manj
novih dovoznih poti. Obveznosti investitorja in izvajalca v času gradnje so
tudi: 
-       
zagotovitev ustreznega odvijanja motornega in peš prometa po obstoječem
omrežju cest in poti, 
-       
ustrezna ureditev vseh cest, ki bi eventualno služile obvozu ali
transportu med gradnjo pred začetkom del, 
-       
ustrezna zaščita infrastrukturnih objektov, naprav ter ostalih objektov,
-       
zagotovitev zavarovanja gradbišča tako, da bosta zagotovljena varnost in
nemotena raba sosednjih objektov in zemljišč, odprava morebitnih negativnih
posledic, ki bi nastale zaradi graditve in obratovanja v skladu z veljavnimi
prepisi v najkrajšem možnem času, 
-       
zagotovitev nemotene komunalne oskrbe objektov in naprav preko vseh
komunalnih, energetskih, telekomunikacijskih in drugih naprav, 
-       
uskladitev posegov na območju naprav in napeljav z upravljavci
komunalnih, energetskih, telekomunikacijskih in drugih naprav, ki so v njihovi
pristojnosti, 
-       
zagotovitev vseh potrebnih varnostnih ukrepov in organizacija gradbišča,
da bo preprečeno onesnaženje okolja in voda, ki bi nastalo zaradi transporta,
skladiščenja in uporabe tekočih goriv in drugih škodljivih snovi oziroma v
primeru nezgode, 
-       
v primeru nezgode zagotovitev takojšnjega ukrepanja za to usposobljenih
delavcev. 
(2) Obveznosti investitorja in izvajalca po končani gradnji
so: 
-       
po potrebi sanacija poškodb vseh cest, ki so služile obvozu ali
transportu med gradnjo, 
-       
po potrebi sanacija poškodb infrastrukturnih objektov, naprav ter
ostalih objektov.
27. člen
(razmejitve in primopredaja)
Investitor mora pripraviti ustrezne razmejitve, predati
potrebno dokumentacijo drugim upravljavcem ter poskrbeti za primopredajo
komunalne, energetske in telekomunikacijske infrastrukture, katere v skladu z
njegovimi pristojnostmi ne bo prevzel v upravljanje. Pristojni upravljavci so
dolžni le-te prevzeti v upravljanje in vzdrževanje.
28. člen
(razmejitev financiranja prostorske ureditve)
Družba za avtoceste v Republiki Sloveniji, d.d. (v nadaljnjem
besedilu: DARS, d.d.) je investitor preddel in zemeljskih del v obsegu, ki je
določen v medsebojni pogodbi med DARS, d.d., in Petrolom, d.d. Prav tako je
DARS, d.d., investitor izgradnje vodovoda in elektrike do platojev. Petrol,
d.d., je investitor vseh visokogradnih objektov, zunanje ureditve platoja,
izgradnje komunalnih vodov, katerih ni investitor DARS, d.d., izgradnje vseh
komunalnih vodov znotraj platoja in vseh ostalih del, ki so zajeta v medsebojni
pogodbi med DARS, d.d., in Petrol, d.d.
IX. TOLERANCE
29. člen
(dovoljena odstopanja)
(1) Pri realizaciji državnega lokacijskega načrta so dopustna
odstopanja od tehničnih rešitev, določenih s to uredbo, če se pri nadaljnjem
podrobnejšem proučevanju prometnih, geoloških, hidroloških, geomehanskih in
drugih razmer poiščejo tehnične rešitve, ki so primernejše z oblikovalskega,
prometno–tehničnega ali okoljevarstvenega vidika, s katerim pa se ne smejo
poslabšati prostorske in okoljske razmere. 
(2) Odstopanja od tehničnih rešitev iz prejšnjega odstavka ne
smejo biti v nasprotju z javnimi interesi, z njimi morajo soglašati organi in
organizacije, v delovno področje katerih spadajo ta odstopanja. 
(3) V projektih za pridobitev gradbenega dovoljenja morajo
biti vse stacionaže objektov in naprav natančno določene. Dopustna so manjša
odstopanja od stacionaž in gabaritov, navedenih v tej uredbi, ki so posledica
natančnejše stopnje obdelave projektov. Večja odstopanja so dopustna le v
skladu z določbami prvega in drugega odstavka tega člena.
30. člen
(gradnja enostavnih objektov)
V območju državnega lokacijskega načrta je v skladu s
predpisi, ki urejajo področje graditve objektov, dovoljena postavitev
naslednjih pomožnih infrastrukturnih objektov: 
-       
pomožni cestni objekti, 
-       
pomožni energetski objekti, 
-       
pomožni telekomunikacijski objekti ter 
-       
pomožni komunalni objekti.
31. člen
(cestninjenje)
Območje urejanja po tej uredbi vključuje tudi možnost
postavitve naprav in ureditev za elektronski sistem cestninjenja v prostem
prometnem toku, če se vzpostavitev takega sistema določi s predpisi, ki urejajo
sistem cestninjenja. Postavitev teh naprav in ureditev se štejeta za dopustna odstopanja
v območju urejanja, ki so v javnem interesu.
X. NADZOR
32. člen
(nadzor)
Nadzor nad izvajanjem te uredbe opravlja Ministrstvo za
okolje in prostor – Inšpektorat Republike Slovenije za okolje in prostor.
XI. PREHODNE IN KONČNE DOLOČBE
33. člen
(občinski prostorski akti)
Z dnem uveljavitve te uredbe se za ureditveno območje
lokacijskega načrta iz 3. člena te uredbe šteje, da so spremenjeni in
dopolnjeni naslednji občinski prostorski akti: 
-       
Odlok o spremembah in dopolnitvah prostorskih sestavin dolgoročnega
plana Občine Ajdovščina za obdobje 1986–2000 in družbenega plana Občine
Ajdovščina 1986–1990, ki se nanaša na območje Občine Vipava (Uradno glasilo,
št. 9/98, 5/99, 7/99 in 5/00), 
-       
Odlok o prostorsko ureditvenih pogojih v Občini Vipava (Uradno glasilo,
št. 3/00).
34. člen
Do izvedbe v tej uredbi navedenih posegov se na ureditvenem
območju iz 3. člena te uredbe ohranja sedanja raba prostora.
35. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00719-7/2005/6
Ljubljana, dne 10. februarja 2005.
EVA 2004-2511-0371
Vlada Republike Slovenije
Janez Janša l. r. 
Predsednik