1. člen
Ustanovi se Svet Vlade Republike Slovenije za invalide (v
nadaljevanju: svet).
2. člen
Svet je strokovno in posvetovalno telo Vlade Republike
Slovenije. Svet opravlja strokovne naloge za predsednika vlade in Vlado Republike
Slovenije in jima nudi strokovno pomoč pri odločanju o zadevah s področja
varstva invalidov.
3. člen
Svet opravlja naslednje naloge:
-       
spremlja in daje pobude za razvoj in izvajanje programov,
-       
daje mnenja k zakonom in drugim predpisom,
-       
sodeluje pri pripravi in daje mnenja k poročilom o izvajanju nacionalnih
programov,
-       
daje vladi pobude, predloge in priporočila v zvezi z invalidskim
varstvom,
-       
obravnava gradiva strokovnih in invalidskih organizacij,
-       
skrbi za sodelovanje med ministrstvi, strokovnimi institucijami in
invalidskimi organizacijami,
-       
enkrat letno poroča vladi o svojem delu.
4. člen
Svet ima petnajst članov in ga sestavljajo predstavniki:
-       
Ministrstva za delo, družino in socialne zadeve,
-       
Ministrstva za šolstvo in šport,
-       
Ministrstva za zdravje,
-       
Ministrstva za okolje in prostor,
-       
Ministrstva za finance,
-       
Zavoda za zdravstveno zavarovanje Slovenije,
-       
Zavoda za pokojninsko in invalidsko zavarovanje Slovenije,
-       
Inštituta Republike Slovenije za rehabilitacijo,
-       
Zavoda Republike Slovenije za zaposlovanje,
-       
Skupnosti zavodov za usposabljanje ter
-       
pet predstavnikov invalidskih organizacij, ki jih predlagajo
reprezentativne invalidske organizacije.
Mandat predsednika, podpredsednikov in članov traja 4 leta.
5. člen
Člani sveta delujejo nepoklicno in jih imenuje Vlada
Republike Slovenije na predlog Komisije Vlade Republike Slovenije za kadrovske
in administrativne zadeve.
6. člen
Svet vodi predsednik, ki je
imenovan izmed predstavnikov ministrstev. Svet ima dva podpredsednika, ki
predsedniku pomagata voditi delo sveta in ga nadomeščata v času njegove
odsotnosti. Prvi podpredsednik je imenovan izmed predstavnikov invalidskih
organizacij, drugi podpredsednik pa izmed strokovnih institucij.
7. člen
Strokovne in tehnično
administrativne naloge za svet opravlja Ministrstvo za delo, družino in
socialne zadeve.
8. člen
Svet se sestaja na sejah, ki jih sklicuje predsednik. Vsaj
enkrat letno organizira svet srečanje s predstavniki vseh invalidskih
organizacij.
Svet deluje na osnovi operativnega letnega načrta dela in
poslovnika, ki ga sprejme na svoji prvi seji.
Svet lahko za obravnavo posameznih zadev ustanavlja delovne
skupine.
9. člen
Dejavnosti in naloge sveta se financirajo iz proračunskih
sredstev Ministrstva za delo, družino in socialne zadeve.
Člani sveta imajo pravico do sejnine in povračila potnih
stroškov v skladu z Uredbo o sejninah in povračilih stroškov v javnih skladih,
javnih agencijah, javnih zavodih in javnih gospodarskih zavodih (Uradni list
RS, št. 16/09). Do 31. decembra 2010 znaša sejnina 40,00 eurov.
Članom Sveta, ki so zaposleni v državnem organu, sejnina ne
pripada.

Sklep o ustanovitvi in nalogah Sveta Vlade
Republike Slovenije za invalide (Uradni list RS, št. 35/96) vsebuje naslednji končni določbi:
»10. člen
Z dnem ustanovitve sveta se ukine Komisija Vlade Republike
Slovenije za invalidsko varstvo.
11. člen
Ta sklep se objavi v Uradnem listu Republike Slovenije.«.

Sklep o
spremembah in dopolnitvah sklepa o ustanovitvi in nalogah Sveta Vlade Republike
Slovenije za invalide (Uradni list RS, št. 8/01) vsebuje naslednjo končno določbo:
4. člen
Ta sklep začne veljati petnajsti dan po objavi v Uradnem
listu Republike Slovenije.«.

Sklep o
dopolnitvi sklepa o ustanovitvi in nalogah Sveta Vlade Republike Slovenije za
invalide (Uradni list RS, št. 53/02) vsebuje naslednjo končno določbo:
»2. člen
Ta sklep začne veljati osmi dan po objavi v Uradnem listu
Republike Slovenije.«.

Sklep o
spremembah in dopolnitvah Sklepa o ustanovitvi in nalogah Sveta Vlade Republike
Slovenije za invalide (Uradni list RS, št. 52/05) vsebuje naslednjo končno določbo:
»7. člen
Ta sklep začne veljati z dnem sprejema in se objavi v Uradnem
listu Republike Slovenije.«.

Sklep o
spremembi Sklepa o ustanovitvi in nalogah Sveta Vlade Republike Slovenije za
invalide (Uradni list RS, št. 3/10) vsebuje naslednjo končno določbo:
»2. člen
Ta sklep začne veljati z dnem sprejetja in se objavi v
Uradnem listu Republike Slovenije.«.