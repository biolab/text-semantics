1. člen
(vsebina)
Ta uredba določa pristojne organe, nadzor ter prekrške in
sankcije za izvajanje Uredbe (EU) 2019/787 Evropskega parlamenta in Sveta z dne
17. aprila 2019 o opredelitvi, opisu, predstavitvi in označevanju žganih pijač,
uporabi imen žganih pijač pri predstavitvi in označevanju drugih živil, zaščiti
geografskih označb žganih pijač, uporabi etanola in destilatov kmetijskega
porekla v alkoholnih pijačah ter o razveljavitvi Uredbe (ES) št. 110/2008 (UL L
št. 130 z dne 17. maja 2019, str. 1), zadnjič popravljene s Popravkom (UL L št.
316I z dne 6. decembra 2019, str. 3), (v nadaljnjem besedilu: Uredba
2019/787/EU) in te uredbe.
2. člen
(pristojni organi)
(1) Pristojni organ za izvajanje Uredbe 2019/787/EU in te
uredbe je Ministrstvo za kmetijstvo, gozdarstvo in prehrano (v nadaljnjem
besedilu: ministrstvo).
(2) Uradni nadzor nad izvajanjem Uredbe 2019/787/EU in te
uredbe izvaja Uprava Republike Slovenije za varno hrano, veterinarstvo in
varstvo rastlin (v nadaljnjem besedilu: uprava).
(3) Ne glede na določbo prejšnjega odstavka izvaja uradni
nadzor nad žganimi pijačami z zaščiteno geografsko označbo, ki vstopajo v
carinsko območje Evropske unije, iz četrtega odstavka 21. člena Uredbe
2019/787/EU Finančna uprava Republike Slovenije (v nadaljnjem besedilu:
finančna uprava).
3. člen
(preverjanje skladnosti)
(1) Ne glede na prejšnji člen so za izvajanje drugega
odstavka 38. člena Uredbe 2019/787/EU pristojni organi za preverjanje
skladnosti žganih pijač z geografsko označbo s specifikacijami organizacije za
kontrolo in certificiranje.
(2) Organizacije za kontrolo in certificiranje ministrstvo in
upravo redno obveščajo o proizvajalcih žganih pijač ali njihovih združenjih, ki
so jim podelile listino o skladnosti žgane pijače z geografsko označbo (v
nadaljnjem besedilu: certifikat) oziroma so jim certifikat odvzele.
4. člen
(uradni nadzor)
Če finančna uprava pri izvajanju uradnega nadzora iz četrtega
odstavka 21. člena Uredbe 2019/787/EU obravnava blago, ki je označeno z
geografsko označbo v nasprotju z Uredbo 2019/787/EU, blago zadrži in o tem
obvesti upravo. Če ta v treh delovnih dneh ne potrdi, da gre za kršitev,
finančna uprava blago prepusti v zahtevani carinski postopek. Če uprava
ugotovi, da izdelki niso proizvedeni v skladu z ustrezno specifikacijo, sprejme
ustrezni ukrep.
5. člen
(prekrški)
(1) Z globo od 4.000 do 40.000 eurov se za prekršek kaznuje
pravna oseba, ki:
1.     
uporabi simbol Unije za geografsko označbo v nasprotju s 16. členom
Uredbe 2019/787/EU;
2.     
uporabi geografsko označbo v nasprotju s prvim odstavkom 21. člena
Uredbe 2019/787/EU;
3.     
uporabi geografsko označbo v nasprotju z drugim odstavkom 21. člena
Uredbe 2019/787/EU.
(2) Z globo od 2.000 do 30.000 eurov se za prekršek iz
prejšnjega odstavka kaznuje samostojni podjetnik posameznik oziroma posameznik,
ki samostojno opravlja dejavnost.
(3) Z globo od 500 do 4.000 eurov se za prekršek iz prvega
odstavka tega člena kaznuje odgovorna oseba pravne osebe ali odgovorna oseba
samostojnega podjetnika posameznika.
(4) Z globo od 300 do 1.000 eurov se za prekršek iz prvega
odstavka tega člena kaznuje posameznik.
6. člen
(izrek višje globe v hitrem postopku)
Za prekrške iz 1., 2. in 3. točke prvega odstavka prejšnjega
člena se sme v hitrem postopku izreči globa tudi v znesku, ki je višji od
najnižje predpisane globe, določene s to uredbo.
KONČNA DOLOČBA
7. člen
(začetek veljavnosti)
Ta uredba začne veljati 25. maja 2021.
Št. 00715-3/2021
Ljubljana, dne 4. marca 2021
EVA 2020-2330-0036
Vlada Republike Slovenije
Janez Janša
predsednik