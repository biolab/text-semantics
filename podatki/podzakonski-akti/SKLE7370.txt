1. SPLOŠNI DOLOČBI
1. člen
(splošna določba)
Ta sklep določa podrobnejše organizacijske
zahteve za vodenje centralnega registra in za upravljanje poravnalnega sistema.
2. člen
(pojmi)
(1) Pojmi, opredeljeni v tem sklepu,
imajo enak pomen kot v določbah Zakona o trgu finančnih instrumentov (Uradni
list RS, št. 67/2007; v nadaljevanju: ZTFI).
(2) Za namen tega sklepa veljajo
naslednje opredelitve pojmov:
1.    
»nadzorni svet« je nadzorni svet v dvotirnem sistemu upravljanja oziroma
so člani upravnega odbora, ki niso izvršni direktorji upravnega odbora v
enotirnem sistemu upravljanja,
2.    
»uprava« je uprava v dvotirnem sistemu upravljanja oziroma so izvršni
direktorji upravnega odbora v enotirnem sistemu upravljanja,
3.    
»storitve« pomenijo storitve iz 1. odstavka 407. člena ZTFI,
4.    
»višje vodstvo« je vodstvena raven, ki je neposredno podrejena upravi
upravljavca in odgovorna za sprejemanje tekočih poslovno operativnih odločitev
v zvezi s poslovanjem upravljavca, za upravljanje s tveganji ter izvajanje
odločitev, ki jih sprejme uprava upravljavca,
5.    
upravljanje poravnalnega sistema pomeni upravljanje takšnega sistema s
strani:
-  
centralne klirinškodepotne družbe,
-  
druge osebe, ki pri opravljanju storitev upravljanja poravnalnega
sistema prevzema položaj centralne nasprotne stranke,
-  
druge osebe, ki pri opravljanju storitev upravljanja poravnalnega
sistema ne prevzema položaja centralne nasprotne stranke,
6.    
upravljavec pomeni:
-  
oseba, ki vodi centralni register (centralna klirinškodepotna družba),
-  
oseba, ki upravlja poravnalni sistem (centralna nasprotna stranka ali
druga oseba, npr. centralna klirinškodepotna družba).
(3) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. SPLOŠNE ORGANIZACIJSKE ZAHTEVE
3. člen
(splošne zahteve)
(1) Upravljavec mora ob upoštevanju
značilnosti, obsega in zapletenosti dejavnosti, ki jih dejansko opravlja, izpolnjevati
naslednje splošne organizacijske zahteve:
1.    
da pripravi, izvaja in vzdržuje postopke odločanja ter organizacijsko
strukturo, ki jasno in na dokumentiran način razporeja funkcije, pooblastila in
odgovornosti,
2.    
da zagotovi, da so vsi zaposleni seznanjeni s postopki, ki jih morajo
upoštevati za pravilno opravljanje svojih dolžnosti,
3.    
da vzpostavi, izvaja in vzdržuje primerne notranje kontrolne mehanizme,
katerih namen je zagotoviti skladnost z odločitvami in postopki na vseh ravneh
upravljavca,
4.    
da zaposli osebje, ki razpolagajo z usposobljenostjo, znanjem in
strokovnostjo, ki so potrebni za opravljanje dodeljenih odgovornosti,
5.    
da vzpostavi, izvaja in vzdržuje učinkovito notranje poročanje ter
pretok informacij na vseh ustreznih ravneh,
6.    
da vzdržuje primerne in urejene evidence svojih dokumentov v zvezi z
notranjo organizacijo in postopki,
7.    
da zagotovi, da posameznim zaposlenim, ki opravljajo več funkcij, to ne
preprečuje opravljanja posamezne funkcije na preudaren, pošten in strokoven
način, ter ustrezno razmeji funkcije, ki jih ne more opravljati ista oseba,
8.    
da vzpostavi, izvaja in vzdržuje sisteme in postopke, ki so primerni za
ohranjanje varnosti, celovitosti in zaupnosti informacij,
9.    
da sprejme, izvaja in vzdržuje načrt neprekinjenega poslovanja, katerega
cilj je zagotoviti, da se ključni podatki in funkcije ohranjajo in da se
dejavnosti ne prekinejo v primeru izpada sistemov in postopkov ali, kadar to ni
mogoče, da se omogoči pravočasno obnovitev podatkov in pravočasno nadaljevanje
opravljanja dejavnosti,
10.  da
sprejme, izvaja in vzdržuje računovodske postopke, ki mu omogočajo, da izdela
in pravočasno posreduje finančna in druga poročila, ki prikazujejo resnično in
pošteno sliko in so skladna z vsemi veljavnimi računovodskimi standardi in
drugimi pravili,
11.  da
spremlja in redno ocenjuje primernost in učinkovitost svojih sistemov,
notranjih kontrolnih mehanizmov in ureditev ter sprejme primerne ukrepe za
odpravljanje pomanjkljivosti.
(2) Določbe tega sklepa glede
organizacijskih zahtev pri upravljanju s tveganji se smiselno upoštevajo tudi
glede organizacijskih zahtev pri drugih področjih poslovanja upravljavca.
Pravila, načrti in postopki, ki jih upravljavec sprejme na podlagi tega sklepa,
morajo biti v pisni obliki.
4. člen
(dolžnosti organov vodenja in nadzora)
(1) Aktivnosti iz 11. točke prvega
odstavka 4. člena tega sklepa morata izvrševati uprava, in kjer je to potrebno,
nadzorni svet upravljavca.
(2) Pri izvajanju teh nalog morajo
osebe iz prvega odstavka tega člena zagotoviti, da najmanj enkrat letno prejmejo
poročila iz 8. in 15. člena tega sklepa ter se prepričati, da so bili v primeru
pomanjkljivosti sprejeti ustrezni ukrepi.
5. člen
(prenos pomembnih poslovnih procesov na
zunanje izvajalce)
(1) Upravljavec mora pri sklenitvi
pogodbe o prenosu izvajanja pomembnih poslovnih procesov zagotoviti, da pri tem
ne pride do prenosa odgovornosti upravljavca in njenih organov vodenja ali
nadzora za spoštovanje pravil, ki se uporabljajo pri opravljanju posameznih
dejavnosti, in nadzora nad spoštovanjem teh pravil, na druge osebe ter da
pogoji, na podlagi katerih je upravljavec pridobil dovoljenje za opravljanje
posameznih dejavnosti, ostanejo izpolnjeni.
(2) Upravljavec mora zagotoviti
ustrezno skrbnost pri sklenitvi, izvajanju ali prekinitvi pogodbe o prenosu
pomembnih poslovnih procesov na zunanjega izvajalca, zlasti pa mora zagotoviti,
da:
1.    
ima izvajalec sposobnost, zmogljivost in vsa zakonsko zahtevana
dovoljenja, da funkcije, storitve ali dejavnosti, opravlja zanesljivo in
strokovno,
2.    
izvajalec storitve izvaja učinkovito, upravljavec pa mora vzpostaviti
metode za ocenjevanje standarda uspešnosti izvajalca storitev,
3.    
izvajalec ustrezno nadzoruje izvajanje funkcij in primerno upravlja s
tveganji, ki so povezana z zunanjim izvajanjem,
4.    
ima sprejete ustrezne postopke, če ugotovi, da izvajalec ne more
opravljati funkcij učinkovito in v skladu z veljavnimi predpisi,
5.    
ima ustrezne zmogljivosti za učinkovit nadzor funkcij, oddanih v zunanje
izvajanje, in upravljanje s tveganji, povezanimi z zunanjim izvajanjem, ter
mora nadzorovati navedene funkcije in upravljati navedena tveganja,
6.    
izvajalec upravljavcu razkrije vse dogodke, ki bi lahko pomembno
vplivali na njegovo zmožnost izvajanja funkcij na učinkovit način in v skladu z
veljavnimi predpisi,
7.    
lahko, če je potrebno, prekine pogodbo o prenosu pomembnih poslovnih
procesov na drugo osebo brez posledic za kontinuiteto in kakovost izvajanja
dejavnosti,
8.    
izvajalec spoštuje navodila upravljavca,
9.    
imajo upravljavec, njegov revizor in Agencija učinkovit dostop do
podatkov, ki se nanašajo na dejavnosti, oddane v zunanje izvajanje, in na
poslovne prostore izvajalca,
10.  izvajalec
varuje vse zaupne informacije, ki zadevajo upravljavca,
11.  imata
upravljavec in izvajalec vzpostavljen krizni načrt za izvajanje ukrepov v
primeru kriznega dogodka ter zagotovljeno redno testiranje varnostne opreme, če
je to potrebno ob upoštevanju funkcije, storitve ali dejavnosti.
(3) Pogodba o prenosu izvajanja
pomembnih poslovnih procesov mora biti sklenjena v pisni obliki.
6. člen
(neprekinjeno poslovanje)
(1) Opravljanje najpomembnejših
storitev upravljavca mora potekati neprekinjeno v kakršnih koli okoliščinah, po
potrebi na ustrezni rezervni lokaciji, ki mora biti v ta namen vzpostavljena.
(2) Upravljavec mora zagotoviti, da se
sproti izdelujejo rezervne kopije ključnih podatkov in programske opreme, ki se
shranjujejo na primerni dislocirani lokaciji.
(3) Upravljavec mora izdelati načrte
za obnovitev informacijskega sistema ob izpadih sistema ali delov sistema.
7. člen
(notranja revizija)
Upravljavec mora organizirati službo
notranje revizije, ki je funkcionalno in organizacijsko ločena od drugih
organizacijskih delov upravljavca in ima naslednje odgovornosti:
1.    
vzpostavitev, izvajanje in vzdrževanje revizijskega načrta za pregled in
ocenjevanje primernosti in učinkovitosti sistemov, mehanizmov notranje kontrole
in ureditev upravljavca,
2.    
izdajanje priporočil na podlagi rezultatov notranjerevizijskih
pregledov,
3.    
preverjanje skladnosti ukrepov, sprejetih za odpravljanje morebitnih
pomanjkljivosti, z navedenimi priporočili,
4.    
poročanje organom vodenja in nadzora upravljavca v zvezi z notranjo
revizijo.
8. člen
(vrste nasprotij interesov)
Upravljavec mora opredeliti vrste nasprotij
interesov, katerih nastop lahko škoduje interesom, da je opravljanje storitev
upravljavca zanesljivo in pošteno, najmanj na podlagi naslednjih kriterijev:
1.    
upravljavec bo verjetno ustvaril finančni dobiček ali se izognil
finančni izgubi na račun, da bi bile storitve upravljavca opravljene zanesljivo
in pošteno,
2.    
upravljavec ima drugačen interes v zvezi z rezultatom dejavnosti, ki jo
opravlja, kot ga zahteva zanesljivo in pošteno opravljanje storitev,
3.    
upravljavec ima finančno ali drugo spodbudo, da svoj interes, interes
lastnikov ali interes članov postavi pred interes, da bodo storitve opravljene
zanesljivo in pošteno.
3. SISTEM UPRAVLJANJA
9. člen
(elementi sistema upravljanja)
(1) Upravljavec mora vzpostaviti in
uresničevati trden in zanesljiv sistem upravljanja z naslednjimi medsebojno
povezanimi elementi:
1.    
jasen organizacijski ustroj,
2.    
učinkovit proces upravljanja s tveganji,
3.    
ustrezen sistem notranjih kontrol.
(2) Organizacijski ustroj, postopki in
sistemi iz prvega odstavka tega člena morajo biti jasno in razumljivo
opredeljeni in sorazmerni z značilnostmi, obsegom in zapletenostjo poslov, ki
jih opravlja upravljavec.
3.1. Organizacijski ustroj
10. člen
(splošno)
(1) Upravljavec mora vzpostaviti jasen
organizacijski ustroj iz 1. točke prvega odstavka 11. člena tega sklepa.
Organizacijski ustroj je jasen, če temelji na natančno opredeljenih, preglednih
in doslednih notranjih razmerjih glede odgovornosti.
(2) Organizacijski ustroj upravljavca
mora omogočati učinkovito komunikacijo in sodelovanje na vseh organizacijskih
ravneh, vključno z ustreznim pretokom informacij navzgor in navzdol.
(3) Pretok informacij navzgor je
ustrezen, če omogoča posameznim vodstvenim ravnem dostop do informacij, ki so
pomembne za sprejemanje poslovnih odločitev ter odločitev glede upravljanja s
tveganji.
(4) Pretok informacij navzdol je
ustrezen, če omogoča zaposlenim dostop do znanj glede strategij in politik
prevzemanja tveganj in upravljanja s tveganji, ki so pomembna za izpolnjevanje
njihovih pristojnosti in nalog.
11. člen
(preprečevanje nastanka nasprotja
interesov)
(1) Organizacijski ustroj mora
temeljiti na ustrezni razmejitvi pristojnosti in nalog med vsemi zaposlenimi,
vključno z vsemi vodstvenimi ravnmi. Razmejitev pristojnosti in nalog je
ustrezna, če:
1.    
omejuje in preprečuje nastanek nasprotij interesov,
2.    
zagotavlja transparenten in dokumentiran proces sprejemanja vodstvenih
odločitev.
(2) Nasprotja interesov, ki izjemoma
nastanejo zaradi pomanjkanja kvalificiranih zaposlenih, morajo biti pravočasno
ugotovljena ter predmet rednih in neodvisnih pregledov notranje revizije.
12. člen
(zaposleni)
(1) Upravljavec mora zagotoviti
zadostno število kvalificiranih zaposlenih glede na potrebe svojega
organizacijskega ustroja, poslovnih dejavnosti ter izpostavljenosti tveganjem.
Usposobljenost in izkušnje zaposlenih morajo ustrezati njihovim pristojnostim
in odgovornostim ter zahtevnosti nalog, ki jih opravljajo.
(2) Upravljavec mora zagotoviti
zamenljivost ključnih zaposlenih. Odsotnost z delovnega mesta ali prekinitev
delovnega razmerja s ključnim zaposlenim ne sme dolgoročno negativno vplivati
na uveljavljanje strategij in politik prevzemanja in upravljanja s tveganji.
(3) Upravljavec mora zagotoviti, da
sistem plačevanja in nagrajevanja organov vodenja in nadzora upravljavca ter
preostalih zaposlenih ni v nasprotju s cilji strategije prevzemanja tveganj in
upravljanja s tveganji. Struktura in način plačevanja in nagrajevanja morata
biti urejena tako, da ne spodbujata organov vodenja ali nadzora upravljavca,
višjega vodstva in preostalih zaposlenih k škodljivemu prevzemanju tveganj
zaradi maksimiziranja kratkoročnih poslovnih rezultatov.
13. člen
(organizacijska kultura)
Upravljavec mora vzpostaviti trdno
organizacijsko kulturo, ki temelji na visokih strokovnih in etičnih standardih
poslovanja ter pozitivnem odnosu zaposlenih do notranjih kontrol. Notranje
kontrole morajo biti neločljiv del vseh poslovnih dejavnosti upravljavca.
Zaposleni morajo razumeti namen in pomembnost notranjih kontrol ter svoj
prispevek k njihovemu učinkovitemu izvajanju.
3.2. Upravljanje s tveganji
14. člen
(izvajanje procesa upravljanja s tveganji)
(1) Upravljavec mora zagotavljati, da
spremljanje ustreznosti postopkov ugotavljanja, merjenja oziroma ocenjevanja,
obvladovanja in spremljanja tveganj poteka trajno in učinkovito.
(2) Izvajanja procesa iz prejšnjega
odstavka upravljavec ni dolžan organizirati kot neodvisne službe, če to ne
vpliva na učinkovito izvajanje procesa.
(3) Osebe, ki neposredno izvajajo proces
iz prvega odstavka, morajo o svojih ugotovitvah redno poročati upravi
upravljavca.
15. člen
(učinkovitost upravljanja s tveganji)
(1) Upravljanje s tveganji je
učinkovito, če so določeni ustrezni postopki ugotavljanja, merjenja oziroma
ocenjevanja, obvladovanja in spremljanja tveganj in če se ti postopki dosledno
izvajajo.
(2) Postopki ugotavljanja tveganj
morajo vsebovati celovito in pravočasno prepoznavanje tveganj, ki nastajajo pri
poslovanju upravljavca, ter analizo vzrokov za njihov nastanek.
(3) Postopki merjenja oziroma
ocenjevanja tveganj morajo vsebovati izdelavo meril oziroma ocen tveganj, ki
jih je upravljavec ugotovil v postopku ugotavljanja tveganj.
(4) Postopki obvladovanja tveganj
morajo vsebovati ukrepe za zmanjševanje, razpršitev, prenos in izognitev tveganjem,
ki jih je upravljavec ugotovil in izmeril oziroma ocenil. Prevzemanje pomembnih
tveganj mora biti v mejah upravljavčeve sposobnosti prevzemanja tveganj.
(5) Postopki spremljanja tveganj
morajo vsebovati pravila glede odgovornosti, pogostosti in načina spremljanja
tveganj, ki nastajajo pri poslovanju upravljavca.
16. člen
(sposobnost prevzemanja tveganj)
(1) Upravljavec mora zagotoviti, da je
vsakokratno prevzemanje pomembnih tveganj v mejah njegovih sposobnosti
prevzemanja tveganj.
(2) Upravljavec mora izdelati
metodologijo za ocenjevanje sposobnosti prevzemanja tveganj ter pojasniti
predpostavke, na katerih temelji ta metodologija. Metodologija mora upoštevati
vsa pomembna tveganja, ki jih prevzema v okviru svojega poslovanja.
(3) Upravljavec mora zagotoviti in
dokumentirati redno ocenjevanje lastne sposobnosti prevzemanja tveganj v skladu
z metodologijo iz drugega odstavka tega člena.
(4) Upravljavec mora preverjati
ustreznost metodologije za ocenjevanje lastne sposobnosti prevzemanja tveganj
vsaj enkrat letno ter ob vsaki pomembni spremembi izpostavljenosti prevzetim
tveganjem.
17. člen
(tveganja)
(1) Upravljavec mora izpolnjevati
splošne standarde upravljanja predvsem pri operativnem tveganju.
(2) Operativno tveganje je tveganje
nastanka izgube, vključno s pravnim tveganjem, zaradi naslednjih okoliščin:
1.    
neustreznosti ali nepravilnega izvajanja notranjih procesov,
2.    
drugih nepravilnih ravnanj oseb, ki spadajo v notranjo poslovno sfero
upravljavca,
3.    
neustreznosti ali nepravilnega delovanja sistemov, ki spadajo v notranjo
poslovno sfero upravljavca,
4.    
zunanjih dogodkov ali dejanj.
(3) Ne glede na prvi in drugi odstavek
tega člena mora upravljavec zagotoviti, da je v vsakem trenutku sposoben
upravljati tudi z vsemi drugimi pomembnimi tveganji, ki jih prevzema v okviru
poslovanja.
(4) Upravljavec mora pred večjo
spremembo organizacijskega ustroja opraviti analizo pripadajočih tveganj.
18. člen
(uvajanje novih produktov)
Upravljavec mora pred uvedbo novega
produkta opraviti analizo pripadajočih tveganj.
19. člen
(uporaba zunanjih izvajalcev)
(1) Upravljavec mora zagotoviti, da
uporaba zunanjih izvajalcev ne oslabi izvajanja njegovih poslovnih dejavnosti,
upravljanja s tveganji ali sistema notranjih kontrol.
(2) Upravljavec mora ustrezno
nadzorovati delo zunanjih izvajalcev in skrbeti, da tudi zunanji izvajalci
spoštujejo postopke upravljanja s tveganji in druga pravila, ki veljajo za
opravljanje dejavnosti, ki je bila prenesena na zunanje izvajalce.
(3) Pogodba o prenosu izvajanja
pomembnih poslovnih procesov mora biti sklenjena v pisni obliki.
19.a člen
(posebnosti pri uporabi skupnega zunanjega
izvajalca)
Kadar več upravljavcev različnih
poravnalnih sistemov istovrstne pomembne poslovne procese prenese na skupnega
zunanjega izvajalca, ki je nosilec javnega pooblastila in ki te poslovne
procese izvaja po enakih pravilih za vse upravljavce, so zahteve iz 19. člena
tega sklepa izpolnjene, če je na primeren način omogočeno, da udeleženi
upravljavci poravnalnih sistemov kot celota na ustrezen način zagotavljajo njihovo
izpolnjevanje.
20. člen
(notranje poročanje o tveganjih)
Upravljavec mora zagotoviti izdelavo rednih
poročil o tveganjih, ki jih prevzema v okviru svojega poslovanja. Ta poročila
morajo omogočiti sprejemanje vodstvenih odločitev glede ukrepov za obvladovanje
tveganj ter spremljanje rezultatov teh ukrepov. V primeru nepričakovanega
nastanka pomembne izpostavljenosti tveganjem mora upravljavec zagotoviti tudi
izdelavo izrednih poročil o tveganjih.
3.3. Notranje kontrole
21. člen
(ustreznost notranjih kontrol)
(1) Notranje kontrole so ustrezne, če:
-      
zagotavljajo reden in učinkovit nadzor nad skladnostjo delovanja oseb,
ki opravljajo dela pri upravljavcu, s sprejetimi odločitvami upravljavca,
-      
je zagotovljeno delovanje funkcije za pregled in ocenjevanje trdnosti in
zanesljivosti sistema upravljanja ter za pregled in ocenjevanje izpolnjevanja
drugih zahtev glede vodenja centralnega registra in upravljanja poravnalnega
sistema (funkcija notranje revizije).
(2) Notranje kontrole vključujejo:
-      
poročanje oseb, ki opravljajo dela pri upravljavcu, o poslovanju
upravljavca in o okolju, v katerem ta posluje, ter spremljanje in nadzor nad temi
poročili s strani oseb, ki sprejemajo odločitve,
-      
vzpostavitev dovolj podrobnih formalnih delovnih postopkov pri izvajanju
vseh pomembnejših poslovnih dejavnosti upravljavca in nadzor nad spoštovanjem
teh postopkov,
-      
vzpostavitev dovolj podrobnih formalnih delovnih postopkov, ki so
potrebni za pravočasno izpolnjevanje obveznosti v zvezi s finančnimi in drugimi
poročili, ki morajo prikazovati resnično in pošteno sliko premoženja in
obveznosti upravljavca, njegovega finančnega položaja ter poslovnega izida in
morajo biti skladna z veljavnimi računovodskimi standardi,
-      
vzpostavitev sistemov in postopkov za ohranjanje varnosti, celovitosti
in zaupnosti informacij,
-      
fizične kontrole, kjer so te potrebne za omejevanje dostopa do
premičnega in nepremičnega premoženja upravljavca in za varovanje tega
premoženja,
-      
vzpostavitev ustreznih notranjih kontrol na področju informacijskega
sistema.
22. člen
(služba notranje revizije)
(1) Služba notranje revizije mora
zagotoviti neodvisno, redno ter celovito pregledovanje in ocenjevanje
ustreznosti sistema upravljanja iz prvega odstavka 11. člena tega sklepa,
vključno s pregledovanjem kakovosti notranjih kontrol.
(2) Upravljavec mora zagotoviti, da so
tudi dejavnosti, predane v izvajanje zunanjim izvajalcem, predmet rednih pregledov,
ki jih izvaja služba notranje revizije.
22.a člen
(posebnosti pri reviziji skupnega
zunanjega izvajalca)
Kadar več upravljavcev različnih
poravnalnih sistemov istovrstne pomembne poslovne procese prenese na skupnega
zunanjega izvajalca, ki je nosilec javnega pooblastila in ki te poslovne
procese izvaja po enakih pravilih za vse upravljavce, je zahteva iz drugega
odstavka 22. člena tega sklepa izpolnjena, če je na primeren način omogočeno,
da udeleženi upravljavci poravnalnih sistemov kot celota na ustrezen način
zagotavljajo opravljanje revizijskih pregledov nad dejavnostmi, predanimi v
izvajanje skupnemu zunanjemu izvajalcu.
4. KAPITALSKA USTREZNOST
23. člen
(kapitalska ustreznost)
(1) Upravljavec mora zagotoviti, da
vedno razpolaga z ustreznim kapitalom, ki omogoča njegovo normalno delovanje
glede na obseg in vrste poslov, ki jih opravlja, in obseg ter stopnje tveganj,
ki jim je izpostavljen pri svojem poslovanju.
(2) Če ima upravljavec položaj
centralne klirinškodepotne družbe, je pri določanju ustreznega kapitala iz
prejšnjega odstavka treba upoštevati, da centralna klirinškodepotna družba ne
prevzema kreditnega in likvidnostnega tveganja ter drugih tveganj, ki so
specifična za opravljanje bančnih storitev.
(3) Če ima upravljavec položaj osebe,
ki pri opravljanju storitev upravljanja poravnalnega sistema prevzema položaj
centralne nasprotne stranke, je pri določanju ustreznega kapitala iz prvega
odstavka treba upoštevati tudi pogoje, določene v Sklepu o podrobnejših
pravilih za poravnavo borznih poslov in pogojih za prevzemanje položaja
centralne nasprotne stranke in opravljanje drugih poslov, pri katerih prevzema
kreditno tveganje nasprotne stranke (Uradni list RS, št. 106/07).
5. INFORMACIJSKI SISTEM
24. člen
(splošni informacijski sistem)
Splošni informacijski sistem, ki podpira
računovodstvo in notranje postopke v zvezi z opravljanjem storitev upravljavca
(v nadaljevanju: splošni informacijski sistem) mora omogočati beleženje vseh
transakcij in s tem povezanega pretoka podatkov, ki je potreben v procesu
sprejemanja odločitev v okviru notranjih kontrol, predvsem pa mora:
1.    
omogočati sledljivost vseh transakcij z beleženjem časa in bistvenih
podatkov o transakciji, ki omogočajo sledljivost transakcij,
2.    
zaposleni morajo imeti ustrezne dostope do informacij, da lahko
izvršujejo svoje naloge,
3.    
omogočati izpise in posredovanje podatkov pooblaščenim osebam in
nadzornim organom.
25. člen
(informacijski sistem)
(1) Zaradi zagotavljanja, da je
informacijski sistem za poravnavo borznih poslov in vodenje centralnega registra
(v nadaljevanju: informacijski sistem) varen in zanesljiv, tehnično ustrezen in
zmogljiv ter se vzdržuje po ustreznih postopkih, morajo imeti zaposleni pri
upravljavcu, ki so odgovorni za delovanje informacijskega sistema, ustrezna
znanja in izkušnje, ki omogočajo vzdrževanje in vodenje informacijskega
sistema.
(2) Upravljavec mora pri vodenju in
vzdrževanju informacijskega sistema:
1.    
določiti strategijo razvoja informacijske tehnologije v skladu s
tekočimi potrebami v zvezi z opravljanjem storitev skupaj z oceno sredstev, ki
so potrebna za uresničevanje takšne strategije,
2.    
določiti politike, standarde, postopke in nadzor v zvezi z posameznimi
področji aktivnosti informacijske tehnologije, ki obenem določajo sodelovanje
med poslovnimi enotami upravljavca in organizacijskim oddelkom, ki je pristojen
za informacijsko tehnologijo,
3.    
določiti pogoje, ki jih mora izpolnjevati informacijski sistem za
podporo opravljanja storitev upravljavca.
(3) Strategijo razvoja informacijskega
sistema iz 1. točke drugega odstavka tega člena potrdi nadzorni svet
upravljavca.
26. člen
(zagotovitev varnega, zanesljivega in
ustreznega informacijskega sistema)
Pri uresničevanju strategij in politik iz
prejšnjega člena mora upravljavec zagotoviti, da:
1.    
so aktivnosti uporabnikov informacijskega sistema in tehnične aktivnosti
organizacijsko ločene v okviru notranje organizacije, na primer oddelek,
pristojen za informacijsko tehnologijo, je odgovoren za razvoj in delovanje
računalniških programov in tehničnih postopkov, ki omogočajo podporo
upravljanja storitev, uporabniki informacijskega sistema pa so odgovorni za
pravilnost in sprotnost vnosov podatkov,
2.    
so aktivnosti in odgovornosti v zvezi z razvojem in vzdrževanjem
informacijskega sistema organizacijsko ločene, tako da imajo zaposleni in
tretje osebe omogočen dostop do podatkov v informacijskem sistemu na podlagi
predpisanih postopkov,
3.    
materialne avtorske pravice na računalniških programih, ki se
uporabljajo v informacijskem sistemu in jih razvijajo zaposleni, neomejeno in
izključno preidejo na upravljavca,
4.    
je službi notranje revizije omogočena ocena primernosti in učinkovitosti
notranjih kontrol v oddelku informacijske tehnologije,
5.    
je vzpostavljena tekoča podpora razvoja in nadzora kakovosti
informacijskega sistema, ki zagotavlja opravljanje funkcij v skladu z njihovim
namenom in nadzor nad standardno dokumentacijo, ki je potrebna, da lahko
uporabniki uporabljajo informacijski sistem, in da je omogočen učinkovit razvoj
informacijskega sistema,
6.    
so predpisani postopki za pridobivanje računalniških programov in
strojne opreme, ki so povezani z delovanjem informacijskega sistema,
7.    
so predpisani postopki za sklepanje pogodb o opravljanju storitev v
zvezi z vzdrževanjem in razvojem informacijskega sistema s tretjimi osebami v
skladu s tekočimi potrebami upravljavca, z ustreznimi določili o prenosu
avtorskih pravic oziroma licenc pri razvoju računalniških programov, vključno s
pripravljalnim gradivom za njihovo izdelavo,
8.    
informacijski sistem vsebuje kontrole in funkcije za sledljivost, ki
omogočajo preverjanje pravilnosti vhodnih in izhodnih podatkov ter vnose in
dostope do podatkov na podlagi vnaprej določenih pooblastil,
9.    
so določena pravila in pooblastila za dostop do podatkov in posameznih
računalniških programov,
10.  je
dostop do podatkov in računalniških programov oziroma posameznih funkcij
informacijskega sistema omejen le posameznim uslužbencem v skladu z njihovimi
pooblastili in odgovornostmi in da razen določenega upravljavca informacijskega
sistema nihče od zaposlenih nima neomejenega dostopa do vseh podatkov in
računalniških sistemov,
11.  je
izdelan načrt neprekinjenega opravljanja najpomembnejših storitev v kakršnih
koli okoliščinah, ki omogoča vzpostavitev opravljanja storitev v primeru
nepričakovanih okoliščin oziroma nedelovanja informacijskega sistema v
najkrajšem možnem času, skupaj z načrtom rednega testiranja takšnega načrta.
27. člen
(zahteve za delovanje informacijskega
sistema)
(1) Informacijski sistem upravljavca
mora zagotavljati pravilno in zanesljivo zbiranje, vodenje, prenos in obdelavo
podatkov. Pri tem mora informacijski sistem izpolnjevati zlasti naslednje
zahteve:
1.    
zagotovljen mora biti vnos samo odobrenih podatkov ter vseh odobrenih
podatkov,
2.    
možnost vnosa podatkov smejo imeti le pooblaščene osebe,
3.    
zagotovljen mora biti podatek o osebah, ki so dostopale do podatkov, in
osebah, ki so opravile vnos in odobrile vnos podatkov,
4.    
zagotovljen mora biti natančen, popoln ter ustrezno zaščiten prenos
podatkov,
5.    
zagotovljen mora biti reden nadzor nad pravilnostjo stalnih podatkov,
6.    
izpise podatkov potrdijo odgovorne osebe,
7.    
izpisi podatkov morajo biti opremljeni s časom in datumom izpisa ter
navedbo osebe, ki ga je pripravila,
8.    
zagotovljena morata biti sprotna izdelava rezervnih kopij ključnih
podatkov in programske opreme ter njihovo ustrezno shranjevanje na primerni
dislocirani lokaciji,
9.    
zagotovljene morajo biti fizične in logične kontrole dostopa do
programske in strojne opreme ter evidenca vseh dostopov, vpogledov oziroma
sprememb podatkov in oseb, ki so dostopale, vpogledovale, vnašale ali spreminjale
podatke,
10.  ključnim
delom informacijskega sistema mora biti zagotovljeno ustrezno neprekinjeno
napajanje, ki omogoča varen zaključek dela,
11.  izdelani
morajo biti načrti in postopki za obnovitev informacijskega sistema
(računalniške in programske opreme, podatkov in telekomunikacij) ob izrednih
razmerah oziroma izpadih sistema ali delov sistema ter postopki za poslovanje v
takšnih razmerah.
(2) Upravljavec z internim aktom
določi osebe, ki imajo pravico do dostopa, vpogleda, vnosa in sprememb
podatkov, ter nivo njihovih pravic.
(3) Upravljavec mora v svojem
poslovanju smiselno upoštevati slovenski standard SIST BS 7799-2:2003 Sistemi
za upravljanje varovanja informacij – Specifikacija z napotki za uporabo, ki ga
izdaja Slovenski inštitut za standardizacijo oziroma drug pooblaščeni organ.
(4) Krizni načrt in načrt
neprekinjenega poslovanja morata predvidevati vzpostavitev in delovanje
informacijskega sistema na ustrezni rezervni lokaciji, ki je ločena od lokacije
sedeža upravljavca, in sicer v rokih in na način, ki omogočajo čimprejšnjo
vzpostavitev in delovanje informacijskega sistema na način, da le-ta deluje
zanesljivo in pošteno.
27.a člen
(posebnosti glede skupnega zunanjega
izvajalca)
Kadar več upravljavcev različnih
poravnalnih sistemov istovrstne pomembne poslovne procese prenese na skupnega
zunanjega izvajalca, ki je nosilec javnega pooblastila in ki te poslovne
procese izvaja po enakih pravilih za vse upravljavce, je zahteva iz tretjega
odstavka 27. člena tega sklepa v zvezi s poslovanjem zunanjega izvajalca
izpolnjena tudi, če zunanji izvajalec pri izvajanju prenesenih poslovnih
procesov upošteva ustrezne evropske standarde glede sistemov za upravljanje
varovanja informacij.
6. DOKUMENTACIJA
28. člen
(dokumentacijske zahteve)
(1) Upravljavec mora zagotoviti
dokumentiranje pomembnih elementov sistema upravljanja.
(2) Stopnja podrobnosti dokumentacije
mora biti sorazmerna z značilnostmi dokumentiranega gradiva.
(3) Upravljavec mora zagotoviti
varnost, popolnost in ažurnost dokumentacije.
7. POROČANJE AGENCIJI
29. člen
(poročanje o izpostavljenosti tveganjem)
Če nastopijo dejstva ali okoliščine, zaradi
katerih nastane pomembna izpostavljenost tveganjem oziroma se ta pomembno
poveča, in o drugih pomembnih dejstvih, ki bi lahko pomembno vplivala na varnost
in zanesljivost delovanja sistema za vodenje centralnega registra oziroma
upravljanje poravnalnega sistema, mora upravljavec o tem nemudoma obvestiti
Agencijo.

Priloga
I: Splošni standardi upravljanja z operativnim tveganjem

Sklep o organizacijskih zahtevah za vodenje
centralnega registra in upravljanje poravnalnega sistema (Uradni list RS, št. 106/07)
vsebuje naslednjo končno določbo:
»8. KONČNA DOLOČBA
30. člen
(uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o organizacijskih
zahtevah za vodenje centralnega registra in upravljanje poravnalnega sistema
(Uradni list RS, št. 22/12) vsebuje naslednjo končno določbo:
»4. člen
Ta sklep začne veljati naslednji dan po
objavi v Uradnem listu Republike Slovenije.«.