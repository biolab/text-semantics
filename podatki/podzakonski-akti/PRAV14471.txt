1. člen
(vsebina)
(1) Ta pravilnik določa način izdaje, obliko ter označitev
prenehanja dovoljenja za prebivanje za državljane Švicarske konfederacije (v
nadaljnjem besedilu: Švica), dovoljenja za stalno prebivanje za državljane
Švice, dovoljenja za prebivanje in dovoljenja za stalno prebivanje za njihove
družinske člane in dovoljenja za začasno prebivanje za izvajalce storitev, kot
jih opredeljuje Sporazum med Evropsko skupnostjo in njenimi državami članicami
na eni strani in Švicarsko konfederacijo na drugi o prostem pretoku oseb (UL L
št. 114 z dne 30. 4. 2002, str. 6) (v nadaljnjem besedilu: izvajalec storitev),
način zajema prstnih odtisov, podpisa in ustreznost fotografije, ceno izkaznice
dovoljenja in obveščanje v primeru pogrešitve, izgube ali tatvine izkaznice
dovoljenja.
(2) S tem pravilnikom se za izvajanje Uredbe Sveta (ES) št.
1030/2002 z dne 13. junija 2002 o enotni obliki dovoljenja za prebivanje za
državljane tretjih držav (UL L št. 157 z dne 15. 6. 2002, str. 1), zadnjič
spremenjene z Uredbo (EU) 2017/1954 Evropskega parlamenta in Sveta z dne 25.
oktobra 2017 o spremembi Uredbe Sveta (ES) št. 1030/2002 o enotni obliki
dovoljenja za prebivanje za državljane tretjih držav (UL L št. 286 z dne 1. 11.
2017, str. 9) (v nadaljnjem besedilu: Uredba 1030/2002/ES), določa način
zajemanja prstnih odtisov, podpisa in ustreznost fotografije.
2. člen
(način izdaje)
(1) Prošnja za izdajo oziroma podaljšanje dovoljenja za
prebivanje in prošnja za izdajo dovoljenja za stalno prebivanje za državljana
Švice se vloži na obrazcu 1 iz Priloge 1, ki je sestavni del tega pravilnika.
(2) Prošnja za izdajo oziroma podaljšanje dovoljenja za
prebivanje in prošnja za izdajo dovoljenja za stalno prebivanje za družinskega
člana državljana Švice se vloži na obrazcu 2 iz Priloge 1 tega pravilnika.
(3) Prošnja za izdajo dovoljenja za začasno prebivanje za
izvajalca storitev se vloži na obrazcu 3 iz Priloge 1 tega pravilnika.
(4) Potrdilo o vloženi prošnji za izdajo oziroma podaljšanje
dovoljenja za prebivanje za državljana Švice oziroma njegovega družinskega
člana se izda na obrazcu 1 iz Priloge 2, ki je sestavni del tega pravilnika.
(5) Potrdilo o vloženi prošnji za izdajo dovoljenja za
začasno prebivanje za izvajalca storitev se izda na obrazcu 2 iz Priloge 2 tega
pravilnika.
(6) Državljan Švice, družinski član državljana Švice in
izvajalec storitev, ki morajo v skladu s tem pravilnikom dati lastnoročni
podpis, to storijo na obrazcu iz Priloge 3, ki je sestavni del tega pravilnika,
lahko pa se jim podpis zajame pri organu, pristojnem za izdajo dovoljenja, prek
digitalne podpisne tablice.
3. člen
(oblika izkaznice)
Izkaznica dovoljenja za prebivanje se izda v obliki, določeni
z Uredbo 1030/2002/ES v formatu ID 1, velikosti 85,60 x 53,98 mm.
4. člen
(način označitve prenehanja)
Upravna enota prenehanje dovoljenja za prebivanje in
dovoljenja za stalno prebivanje državljanu Švice oziroma njegovemu družinskemu
članu in dovoljenja za začasno prebivanje za izvajalca storitev označi tako, da
izkaznico dvakrat preluknja na mestu, kjer je fotografija, in jo pošlje v
uničenje izvajalcu, ki ga je minister, pristojen za notranje zadeve, izbral za
izdelavo in personalizacijo izkaznice.
5. člen
(zajem prstnih odtisov)
(1) Dovoljenje za prebivanje in dovoljenje za stalno
prebivanje za družinskega člana državljana Švice, ki ni državljan Švice ali
državljan EU, in dovoljenje za začasno prebivanje za izvajalca storitev,
vsebuje podatke o podobi obraza in dveh prstnih odtisih imetnika, ki so
obdelani in shranjeni kot biometrični podatek na pomnilniškem mediju izkaznice
dovoljenja za prebivanje.
(2) Oseba iz prejšnjega odstavka, ki je dopolnila starost
šest let, odda prstna odtisa levega in desnega kazalca.
(3) Če je kazalec na eni ali obeh rokah poškodovan ali manjka
ali če prstni odtis kazalca katere koli roke ni ustrezne kakovosti, se zajame
prstni odtis sredinca, če ta ni ustrezen, prstanca, če ta ni ustrezen, pa palca
te roke. Na eni roki se lahko zajame le en prstni odtis.
(4) V evidenci o dovoljenjih za prebivanje se označi prst in
roko, s katere je bil prstni odtis zajet.
(5) Če zajem prstnih odtisov ali prstnega odtisa ob vložitvi
prošnje ni mogoč iz zdravstvenih razlogov začasne narave, ki so lahko
ozdravljeni (npr. opekline, ureznine, otekline, zlomi), ali iz zdravstvenih
razlogov trajne narave, ki jih ni mogoče ozdraviti (npr. oseba brez prstov na
roki ali brez roke), se to označi v evidenci o dovoljenjih za prebivanje,
družinskemu članu državljana Švice ali izvajalcu storitev pa se izkaznica
dovoljenja za prebivanje in dovoljenja za stalno prebivanje izda zgolj z
biometričnim podatkom enega prstnega odtisa oziroma brez biometričnega podatka
prstnih odtisov. V primeru zdravstvenih razlogov začasne narave, ki so lahko
ozdravljeni, se osebo iz prejšnjega stavka opozori, da mora pri pristojnem
organu dati prstne odtise v enem mesecu od prenehanja zdravstvenih razlogov.
(6) V primeru dvoma o obstoju zdravstvenih razlogov za
nezmožnost zajema prstnih odtisov se od osebe iz prejšnjega odstavka o tem
zahteva zdravniško potrdilo.
6. člen
(fotografija)
(1) Državljan Švice, njegov družinski član in izvajalec
storitev k prošnji iz 2. člena tega pravilnika predložijo fotografijo v fizični
obliki ali referenčno število fotografije iz elektronskega odložišča
fotografij. Referenčno številko fotografije izda za to pooblaščeni fotograf.
Uradna oseba prevzame fotografijo v digitalni obliki iz elektronskega
odložišča.
(2) Fotografija mora kazati pravo podobo osebe iz prejšnjega
odstavka, ne sme biti grafično računalniško spremenjena, poškodovana in ne sme
imeti madežev.
(3) Fotografija, ki je priložena v fizični obliki, mora biti
izdelana na belem tankem sijajnem fotografskem papirju, velikosti 3,5 x 4,5 cm,
v barvni tehniki, z ločljivostjo najmanj 600 dpi, barvno nevtralna, z jasno
izraženimi barvnimi toni. Fotografija družinskega člana državljana Švice, ki ni
državljan Švice, in izvajalca storitev mora biti primerne kvalitete za
biometrično obdelavo, in sicer:
-       
podoba obraza na fotografiji mora biti poravnana tako, da navidezna
vertikalna črta teče ravno iz sredine med očmi, prek sredine nosu do sredine
ust, oči morajo biti v navideznem horizontalnem polju;
-       
fotografija mora jasno prikazovati poteze celega obraza od konice brade
do začetka lasišča (temena glave) ter levo in desno polovico obraza. Velikost
obraza od brade do temena mora zajemati od 70 do največ 80 odstotkov
fotografije, kar ustreza višini 32 do 36 mm;
-       
če je volumen las večji, se lasje na fotografiji obrežejo skladno z
zahtevo iz prejšnje alineje;
-       
obraz na fotografiji mora biti enakomerno osvetljen, brez odsevov ali
senc, jasen, z ustreznimi kontrasti in ostrino, barva kože mora biti naravna;
-       
izraz na obrazu mora biti nevtralen, ustnice zaprte, oseba mora gledati
naravnost v fotoaparat;
-       
oči ne smejo biti rdeče barve, biti morajo odprte in jasno vidne, ne
smejo jih prekrivati lasje, okvirji očal ali rob stekel;
-       
višina oči mora biti pozicionirana med najmanj 50 in največ 70 odstotki
višine fotografije od spodnjega roba;
-       
odsevi na steklih očal ali na okvirju niso dovoljeni. Sončna očala ali
zatemnjena stekla niso dovoljena, razen iz upravičenih zdravstvenih razlogov
(npr. poškodbe očesa);
-       
oseba mora biti fotografirana brez klobuka, čepice ali rute. Pripadniki
verskih skupnosti in druge osebe, ki po svojih običajih kot sestavni del
svojega oblačila oziroma kot sestavni del oblačila verske skupnosti nosijo
čepico, ruto ali drugo pokrivalo, lahko prošnji za izdajo, obnovo ali
podaljšanje dovoljenja priložijo fotografijo, na kateri so fotografirani s
čepico, ruto ali drugim pokrivalom, če je obraz jasno viden in prepoznaven od
spodnjega roba brade do zgornjega dela čela ter od levega do desnega roba
obraza;
-       
ozadje mora biti enobarvno svetlo (priporočljivo je nevtralno sivo) in v
kontrastu z obrazom, lasmi in oblačilom. Pri svetlih laseh je ustrezna uporaba
srednje sivega ozadja, pri temnih laseh pa svetlo sivega ozadja. Ozadje mora
biti brez vzorcev ali senc;
-       
na fotografiji otroka ne sme biti v ozadju drugih oseb, otrok mora biti
fotografiran z zaprtimi usti in brez igrač preblizu obraza.
(4) Pri osebah do dopolnjenega desetega leta starosti so
dovoljena naslednja odstopanja:
-       
višina obraza mora zavzemati 50 do 80 odstotkov fotografije, kar ustreza
višini 22 do 36 mm od konice brade do zgornjega temena glave;
-       
višina oči mora biti pozicionirana med najmanj 40 in največ 70 odstotki
višine fotografije od spodnjega roba.
(5) Pri dojenčkih in otrocih do dopolnjenega tretjega leta
starosti so dopustna odstopanja pri drži glave iz prve alineje tretjega
odstavka tega člena in v izrazu obraza, položaju ust in smeri pogleda iz pete
alineje tretjega odstavka tega člena.
(6) Če fotografija ne ustreza pogojem iz tega člena, jo
pristojni organ vrne in določi rok, v katerem se predloži ustrezna fotografija.
7. člen
(podpis)
(1) Državljan Švice, njegov družinski član in izvajalec
storitve, ki se zna in zmore podpisati in je dopolnil starost osem let, se
podpiše na obrazec prošnje iz Priloge 1 tega pravilnika in na obrazec iz
Priloge 3 tega pravilnika, sicer pa se izkaznica dovoljenja izda brez podpisa.
Če vlagatelj prošnje ni oseba, za katero se vlaga prošnja, se na obrazec
prošnje iz Priloge 1 tega pravilnika podpiše vlagatelj.
(2) Podpis državljana Švice, njegovega družinskega člana
oziroma izvajalca storitve na obrazcu, ki je Priloga 3 tega pravilnika, se
prenese na izdelano izkaznico.
8. člen
(pogrešitev, izguba ali tatvina izkaznice)
(1) Pogrešitev, izgubo ali tatvino izkaznice v Republiki
Sloveniji morajo državljan Švice, njegov družinski član in izvajalec storitve
takoj, če to ni mogoče, pa najpozneje v osmih dneh, ko izvedo za pogrešitev,
izgubo ali tatvino, naznaniti katerikoli upravni enoti.
(2) Pogrešitev, izgubo ali tatvino izkaznic v tujini mora
oseba iz prejšnjega odstavka takoj, če to ni mogoče, pa najpozneje v osmih
dneh, ko izve za pogrešitev, naznaniti najbližjemu diplomatskemu predstavništvu
ali konzulatu Republike Slovenije v tujini, ki o pogrešitvi obvesti upravno
enoto, ki je izkaznico izdala.
(3) O naznanitvi pogrešitve mora oseba iz prvega odstavka
tega člena navesti tudi resnične podatke o okoliščinah pogrešitve, izgube ali
tatvine izkaznice.
9. člen
(cena)
(1) Cena izkaznice dovoljenja za prebivanje za državljana
Švice je 19,85 eura.
(2) Cena izkaznice dovoljenja za prebivanje za družinskega
člana državljana Švice in izvajalca storitev je 15,47 eura.
PREHODNA IN KONČNI DOLOČBI
10. člen
(začetek izdajanja izkaznic v skladu s tem pravilnikom)
Izkaznice v skladu s tem pravilnikom se začnejo izdajati, ko
minister, pristojen za notranje zadeve, v Uradnem listu Republike Slovenije
objavi datum, od katerega se izdajajo dovoljenja za prebivanje v skladu s
spremenjenim 102. členom Zakona o tujcih (Uradni list RS, št. 91/21 – uradno
prečiščeno besedilo in 95/21 – popr.). Do datuma iz prejšnjega stavka se
izkaznice izdajajo v skladu s Pravilnikom o načinu izdaje, vsebini in obliki
dovoljenj za prebivanje za državljane Švicarske konfederacije in njihove
družinske člane (Uradni list RS, št. 99/11, 17/12 – popr., 90/12, 65/13 in 80/17).
11. člen
(začetek uporabe)
Z dnem uveljavitve tega pravilnika preneha veljati Pravilnik
o načinu izdaje, vsebini in obliki dovoljenj za prebivanje za državljane
Švicarske konfederacije in njihove družinske člane (Uradni list RS, št. 99/11,
17/12 – popr., 90/12, 65/13 in 80/17).
12. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 004-419/2021
Ljubljana, dne 3. februarja 2022
EVA 2021-1711-0097
Aleš Hojs
minister
za notranje zadeve

Priloga 1: Prošnja
(Obrazec 1, Obrazec 2, Obrazec 3)
Priloga 2: Potrdilo
(Obrazec 1, Obrazec 2)
Priloga
3: Obrazec za lastnoročni podpis