I. SPLOŠNE DOLOČBE
1. člen
(vsebina pravilnika)
Ta pravilnik določa program strokovnega izpita iz varnosti in
zdravja pri delu (v nadaljnjem besedilu: strokovni izpit) za strokovne delavce
in delodajalce, ki sami prevzamejo opravljanje strokovnih nalog varnosti pri delu,
postopek prijave k strokovnemu izpitu, sestavo in oblikovanje izpitnih komisij,
postopek opravljanja strokovnega izpita, izdajanje potrdil o strokovnem izpitu,
stroške strokovnega izpita in izpitne komisije, vodenje evidence o strokovnih
izpitih ter druga vprašanja v zvezi z opravljanjem strokovnega izpita.
2. člen
(izvajalec strokovnega izpita)
Strokovni izpit izvaja ministrstvo, pristojno za upravo (v
nadaljnjem besedilu: izvajalec izpita).
3. člen
(pogoji za opravljanje strokovnega izpita)
(1) Strokovni izpit ali splošni del strokovnega izpita
opravlja kandidat, ki izpolnjuje pogoje glede izobrazbe za opravljanje
strokovnih nalog iz varnosti in zdravja pri delu, kot jih določa pravilnik, ki
ureja pogoje, ki jih mora izpolnjevati strokovni delavec za varnost pri delu.
(2) Splošni del strokovnega izpita opravlja tudi
delodajalec oziroma odgovorna oseba delodajalca, ki želi pri sebi prevzeti
vodenje in zagotavljanje varnosti pri delu.
II. PROGRAM STROKOVNEGA IZPITA
4. člen
(program strokovnega izpita)
(1) Splošni del strokovnega izpita kandidat opravlja po
programu, ki je kot Priloga 1 sestavni del tega pravilnika. Splošni del
strokovnega izpita obsega pisni in ustni del.
(2) Strokovni izpit kandidat opravlja po programu, ki je
kot Priloga 2 sestavni del tega pravilnika. Strokovni izpit obsega pisni in
ustni del.
(3) Ministrstvo, pristojno za delo (v nadaljnjem
besedilu: ministrstvo) posodablja seznam predpisov in priporočljive strokovne
literature, ki se nanaša na program strokovnega izpita, ter ga pošlje izvajalcu
izpita, ki ga objavi na svoji spletni strani.
5. člen
(obseg strokovnega izpita)
(1) Pisni del strokovnega izpita ali splošnega dela
strokovnega izpita obsega izdelavo pisne naloge, s katero kandidat izkaže svojo
usposobljenost, da v skladu s pravili stroke varnosti in zdravja pri delu ter
ob upoštevanju predpisov, ki urejajo varnost in zdravje pri delu, pripravi
strokovne podlage za ocenjevanje tveganja in izjavo o varnosti v skladu z
zakonom, ki ureja varnost in zdravje pri delu.
(2) Ustni del splošnega dela strokovnega izpita obsega
preizkus znanja v okviru tem iz Priloge 1 tega pravilnika in zagovor pisne naloge
iz prejšnjega odstavka.
(3) Ustni del strokovnega izpita obsega preizkus znanja
v okviru tem iz Priloge 2 tega pravilnika in zagovor pisne naloge iz prvega
odstavka tega člena.
III. PRIJAVA K STROKOVNEMU IZPITU
6. člen
(prijava in postopek v zvezi s prijavo)
(1) Kandidat se k strokovnemu izpitu prijavi pri
izvajalcu izpita. Prijava na izpit se vloži po elektronski poti.
(2) V prijavi se navedejo:
-       
podatki o kandidatu (osebno ime, EMŠO, vrsta in raven izobrazbe, naziv
organa ali organizacije, kjer je kandidat zaposlen, podatek o vrsti strokovnega
izpita ter elektronski naslov za obveščanje in komunikacijo z izvajalcem
izpita);
-       
podatki o plačniku (naziv plačnika, naslov plačnika, davčna številka,
kontaktna oseba in njen elektronski naslov za obveščanje in komunikacijo z
izvajalcem izpita).
(3) Kandidat lahko v prijavi navede tudi svojo
telefonsko številko.
(4) Izvajalec izpita določi najmanj štiri izpitne roke
letno.
7. člen
(odstop od opravljanja strokovnega izpita)
(1) Kandidat lahko, brez navedbe razloga, odstopi od
opravljanja strokovnega izpita najpozneje sedem dni pred dnevom določenim za
opravljanje strokovnega izpita. Kandidat odjavo posreduje izvajalcu izpita v
elektronski obliki.
(2) Če kandidat brez upravičenega razloga določenega dne
ne pristopi k opravljanju ustnega dela strokovnega izpita oziroma ne odda pisne
naloge v roku določenim s tem pravilnikom, ali če brez upravičenega razloga
odstopi, se šteje, da strokovnega izpita ni opravil.
(3) Kandidat lahko kadarkoli odstopi iz upravičenega
razloga. Za upravičene razloge se štejejo zlasti bolezen ter neodložljive in
nenačrtovane osebne ali službene obveznosti.
(4) Če je k opravljanju strokovnega izpita kandidata
prijavil organ ali organizacija, ali če se je kandidat prijavil sam, se
upravičenost razlogov za odstop iz prejšnjega odstavka ugotavlja na podlagi
pisne obrazložitve in dokazil. Če je k opravljanju strokovnega izpita kandidata
prijavil organ ali organizacija, morata biti obrazložitev in dokazilo poslana s
strani odgovorne osebe organa ali organizacije, ki je kandidata prijavil k
strokovnemu izpitu. Organ ali organizacija oziroma kandidat morata predložiti
pisno obrazložitev in dokazilo najpozneje v dveh delovnih dneh od dneva,
določenega za opravljanje strokovnega izpita.
(5) Pisna naloga se med različnimi izpitnimi roki ne
prenaša, ne glede na upravičenost odsotnosti kandidata.
8. člen
(obveščanje in roki)
(1) Izvajalec izpita najpozneje deset dni pred dnevom
opravljanja strokovnega izpita ali splošnega dela strokovnega izpita obvesti
kandidata o sestavi izpitne komisije ter času in kraju opravljanja strokovnega
izpita.
(2) Član izpitne komisije, z izobrazbo tehnične smeri,
na poziv izvajalca izpita, kandidatu določi pisno nalogo najmanj 30 dni pred
dnem opravljanja strokovnega izpita in o tem hkrati obvesti izvajalca izpita.
(3) Kandidat prijavljen na strokovni izpit pisno nalogo
v elektronski obliki predloži članu izpitne komisije, ki je kandidatu določil
pisno nalogo, in izvajalcu izpita, najmanj deset dni pred dnevom opravljanja
strokovnega izpita.
9. člen
(začetek izpitnega postopka)
(1) Predsednik izpitne komisije pred začetkom
opravljanja ustnega dela strokovnega izpita ugotovi navzočnost članov izpitne
komisije in zapisnikarja.
(2) Pred začetkom ustnega dela strokovnega izpita se na
podlagi dokumenta, ki ga je izdal državni organ in je opremljen s fotografijo,
ugotovi istovetnost kandidata.
IV. IZPITNA KOMISIJA
10. člen
(seznam izpraševalcev in pogoji)
(1) Minister, pristojen za delo (v nadaljnjem besedilu:
minister), imenuje člane komisije za strokovni izpit (v nadaljnjem besedilu:
seznam izpraševalcev) izmed delavcev, zaposlenih na ministrstvu in Inšpektoratu
Republike Slovenije za delo (v nadaljnjem besedilu: inšpektoratu) za pet let.
(2) Izpraševalci s seznama izpraševalcev iz prejšnjega
odstavka so strokovnjaki za varnost in zdravje pri delu, obvladajo slovenski
jezik, imajo najmanj izobrazbo, ki ustreza ravni izobrazbe, pridobljene po
študijskih programih za pridobitev izobrazbe druge stopnje in pet let delovnih
izkušenj na področju varnosti in zdravja pri delu ali inšpekcije dela.
11. člen
(sestava izpitne komisije)
(1) Izvajalec izpita določi s seznama izpraševalcev iz
prvega odstavka 10. člena predsednika in člane izpitne komisije za posamezne
izpitne roke.
(2) Izpitno komisijo sestavljajo predsednik in dva
člana. Predsednik komisije ima izobrazbo pravne smeri, člana komisije pa
izobrazbo tehnične smeri.
(3) Predsednik komisije vodi izpitni postopek in skrbi
za izpitni red.
12. člen
(zapisnikar)
(1) Zapisnikarja imenuje izvajalec izpita izmed
zaposlenih pri izvajalcu izpita in na ministrstvu.
(2) Zapisnikar mora imeti najmanj srednjo splošno ali
strokovno izobrazbo.
13. člen
(dolžnosti članov izpitne komisije)
(1) Člani izpitne komisije in zapisnikar vestno, strokovno
in objektivno opravljajo delo v izpitni komisiji, v katero so določeni z
razporedom o imenovanju izpitne komisije.
(2) Člani izpitne komisije in zapisnikar takoj, ko
izvedo, da dela v izpitni komisiji ne morejo opraviti, o tem obvestijo
izvajalca izpitov.
(3) Minister razreši člane izpitne komisije, če kršijo
določbe tega pravilnika ali interna navodila izvajalca izpita.
V. OPRAVLJANJE STROKOVNEGA IZPITA
14. člen
(pisni in ustni del strokovnega izpita)
(1) Pisni del poteka v skladu s prvim odstavkom 5. člena
in 8. členom tega pravilnika.
(2) Ustni del izpita obsega zagovor pisne naloge ter
preizkus znanja po programu glede na vrsto izpita.
(3) Ustni del splošnega dela strokovnega izpita traja
največ 30 minut, strokovnega izpita pa največ 45 minut.
(4) O ustnem delu izpita se za vsakega kandidata vodi
zapisnik. Zapisnik podpišejo predsednik in člana izpitne komisije ter
zapisnikar.
(5) Uspeh kandidata pri izpitu se oceni z oceno
»uspešno« ali »neuspešno«. Izpit je uspešno opravljen, če ga kot takega oceni
celotna izpitna komisija in je ocena pisne naloge, njenega zagovora in
preizkusa znanja »uspešna«. Uspeh kandidata razglasi predsednik izpitne
komisije takoj po izpitu.
(6) Zapisnik o opravljanju pisnega in ustnega dela
izpita se hrani trajno.
15. člen
(potrdilo o izpitu)
(1) Kandidatu, ki je uspešno opravil strokovni izpit,
izvajalec izpita izda potrdilo, ki ga podpiše predsednik izpitne komisije.
(2) Če se potrdilo ne izda po opravljenem izpitu, se
pošlje po pošti.
16. člen
(ugovor)
(1) Kandidat, ki se ne strinja z oceno izpitne komisije,
lahko takoj po razglasitvi ocene vloži ugovor ustno na zapisnik. Kasnejši
ugovor ni mogoč.
(2) V primeru ugovora kandidat ponovno opravlja
strokovni izpit najpozneje v petih delovnih dneh pred novo izpitno komisijo, ki
je sestavljena iz enega člana prejšnje izpitne komisije in dveh novih članov.
(3) Pri ponovnem opravljanju strokovnega izpita izpitna
komisija oceni predhodno izdelano pisno nalogo, zato se pisni del strokovnega
izpita ne ponavlja.
(4) Zoper odločitev izpitne komisije pri ponovnem
opravljanju izpita ni ugovora.
(5) Če kandidat kljub pozivu ne pristopi k ponovnem
opravljanju izpita, se šteje, da ugovor ni utemeljen.
(6) Ponovno opravljanje splošnega dela strokovnega
izpita traja največ 30 minut, strokovnega izpita pa največ 45 minut. 
17. člen
(ponovno opravljanje izpita)
Če kandidat ne opravi uspešno splošnega dela strokovnega
izpita ali strokovnega izpita, mora ponovno opravljati celoten izpit.
18. člen
(naloge izvajalca izpita)
Izvajalec izpita skrbi za:
-       
zagotavljanje materialnih pogojev za delo izpitnih komisij,
-       
nemoteni potek strokovnega izpita,
-       
spremljanje in usklajevanje dela izpitnih komisij,
-       
pripravo letnega razporeda predvidenih datumov za opravljanje
strokovnega izpita,
-       
opravljanje strokovnega in administrativno-tehničnega dela za izpitne
komisije.
VI. STROŠKI STROKOVNEGA IZPITA
19. člen
(cena izpita)
Ceno strokovnega izpita določi minister, pristojen za upravo.
20. člen
(plačilo za delo v izpitni komisiji)
(1) Članom izpitne komisije in zapisnikarju pripada
plačilo za delo v izpitni komisiji v višini, ki jo določi minister, pristojen
za upravo.
(2) Članom izpitne komisije in zapisnikarju pripada v
zvezi z delom v izpitni komisiji kilometrina v višini, ki jo prejemajo javni
uslužbenci kot povračilo stroškov prevoza na delo in z dela.
VII. EVIDENCA STROKOVNIH IZPITOV
21. člen
(evidenca strokovnih izpitov iz varnosti in zdravja pri
delu)
(1) Izvajalec izpita za potrebe izvajanja strokovnih
izpitov po tem pravilniku in z namenom spremljanja funkcionalnih in specialnih
znanj vodi evidenco strokovnih izpitov.
(2) Evidenca iz prejšnjega odstavka se vodi kot
informatizirana zbirka dokumentov. Upravljalec evidence je izvajalec izpita.
(3) Izvajalec izpita, kot upravljavec osebnih podatkov v
evidenci, upravlja in obdeluje naslednje osebne podatke:
-       
podatke o kandidatu (osebno ime in EMŠO) in
-       
podatke o strokovnem izpitu (naziv, datum opravljanja in uspešnost pri
strokovnem izpitu).
(4) Evidenca se hrani trajno v skladu s predpisi, ki
urejajo varstvo dokumentarnega in arhivskega gradiva.
VIII. PREHODNE IN KONČNE DOLOČBE
22. člen
(veljavnost potrdil)
Potrdilo o strokovnem izpitu, ki je obsegal splošni in
posebni del strokovnega izpita, opravljenem po predpisih o opravljanju
strokovnega izpita, ki so veljali do uveljavitve Pravilnika o opravljanju
strokovnega izpita iz varnosti in zdravja pri delu (Uradni list RS, št. 109/11)
ter potrdilo o strokovnem izpitu, opravljenem po Pravilniku o opravljanju
strokovnega izpita iz varnosti in zdravja pri delu (Uradni list RS, št. št.
109/11), velja tudi po uveljavitvi tega pravilnika.
23. člen
(imenovanje članov komisije)
Člani komisije za strokovni izpit in zapisnikarji se
imenujejo v roku dveh mesecev po uveljavitvi tega pravilnika. Dosedanji člani
komisije za strokovni izpit in zapisnikarji opravljajo delo do imenovanja
novih.
24. člen
(prijavljeni kandidati)
Kandidati, ki so se prijavili na izpit do uveljavitve tega
pravilnika, opravljajo strokovni izpit po Pravilniku o opravljanju strokovnega
izpita iz varnosti in zdravja pri delu (Uradni list RS, št. 109/11).
25. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o opravljanju strokovnega izpita iz varnosti in zdravja pri delu (Uradni list
RS, št. 109/11).
26. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0072-1/2020
Ljubljana, dne 8. junija 2020
EVA 2020-2611-0011
Janez Cigler Kralj
minister 
za delo, družino,
socialne zadeve in enake možnosti

Priloga
1: Program splošnega dela strokovnega izpita iz varnosti in zdravja pri delu
Priloga
2: Program strokovnega izpita iz varnosti in zdravja pri delu 