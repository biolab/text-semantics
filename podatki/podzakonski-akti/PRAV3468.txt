I. SPLOŠNA DOLOČBA
1. člen
(vsebina pravilnika)
Ta pravilnik ureja obveznosti, ki jih imajo v zvezi z vpisom
organizacije za izobraževanje odraslih, ki izvajajo javnoveljavne izobraževalne
programe za odrasle, postopek priprave in objave razpisa za vpis ter postopke
pri vpisu odraslih v izobraževanje po teh programih.
II. RAZPIS ZA VPIS
2. člen
(podlaga za razpis)
Razpis za vpis objavi izobraževalna organizacija za odrasle v
skladu s tem pravilnikom za tiste izobraževalne programe za odrasle, ki jih bo
izvajala na podlagi odločitev o razmestitvi izobraževalnih programov oziroma o
izbiri na javnih razpisih za izvajanje letnih programov, ki jih sprejmejo
pristojna ministrstva. 
Razpis za vpis objavi izobraževalna organizacija v rokih, ki
jih določi v svojem letnem delovnem načrtu, vendar tako, da je razpis za vpis
objavljen najkasneje trideset dni pred začetkom izobraževanja. 
Razpisa za vpis ni potrebno objaviti javno le za tiste
izobraževalne programe, ki se ne financirajo iz javnih sredstev in za katerih
izvajanje je izobraževalna organizacija sklenila pogodbe o izobraževanju s
tolikšnim številom kandidatov, kot so njene zmogljivosti za izobraževanje v
posameznem izobraževalnem programu za odrasle oziroma s tolikšnim številom
kandidatov, kot je določeno s sklepom o razmestitvi posameznega programa ali s
sklepom o izbiri na javnih razpisih za izvajanje letnih programov.
3. člen
(vsebina razpisa za vpis)
Besedilo razpisa za vpis mora poleg sestavin, določenih z
zakonom, vsebovati še: 
-    
ime in sedež izobraževalne organizacije; 
-    
ime izobraževalnega programa za odrasle, za katerega se objavlja razpis;
-    
navodila in roke za prijavo na razpis za vpis in za predložitev ustrezne
dokumentacije; 
-    
ime kontaktne osebe in vsaj enega od možnih načinov komuniciranja z njo;
-    
postopek in roke za izvedbo vpisa ter 
-    
predvideni rok za začetek izobraževanja v razpisanem programu. 
Z razpisom za vpis se objavijo tudi merila in postopek za
izbiro kandidatov v primeru omejitve vpisa. 
Z razpisom za vpis se lahko objavijo tudi drugi podatki,
pomembni za odločanje kandidatov, zlasti načini, oblike in roki za preverjanje
znanja, ki so ga kandidati pridobili s samoizobraževanjem, ter datume
morebitnih informativnih dni, če jih bo izobraževalna organizacija organizirala
v skladu s svojim letnim delovnim načrtom.
III. PRIJAVA NA RAZPIS
4. člen
(roki za prijavo)
Kandidati se morajo prijaviti na razpis za vpis v rokih in na
način, določen z razpisom. 
Po preteku roka za prijave na razpis za vpis izobraževalna
organizacija upošteva tudi prijave kandidatov, ki se zaradi utemeljenih
razlogov (npr. bivanje v tujini, bolezen ali druge izjemne okoliščine) niso
mogli prijaviti v roku, določenem z razpisom. 
O utemeljenosti razlogov iz prejšnjega odstavka odloča
direktor organizacije za izobraževanje odraslih.
5. člen
(obravnavanje prijav)
Po preteku roka za prijavo na razpis za vpis izobraževalna
organizacija pregleda in analizira prispele prijave za vpis in v roku treh dni
po preteku roka za prijavo na razpis za vpis obvesti kandidate, ali
izpolnjujejo pogoje za vpis. 
Kandidate, ki izpolnjujejo pogoje za vpis, izobraževalna
organizacija obvesti tudi o datumu izvedbe vpisa ali v primeru omejitve vpisa o
datumu in postopkih izbire med prijavljenimi kandidati, ki izpolnjujejo pogoje
za vpis. 
Kandidatom, ki ne izpolnjujejo pogojev za vpis, izobraževalna
organizacija hkrati z obvestilom o neizpolnjevanju pogojev za vpis vrne tudi
vso prijavno dokumentacijo.
IV. OMEJITEV VPISA
6. člen
(sklep o omejitvi vpisa)
Če se je na razpis za vpis prijavilo bistveno več kandidatov,
ki izpolnjujejo pogoje za vpis, kot je bilo določeno število prostih vpisnih
mest, lahko izobraževalna organizacija v soglasju s pristojnim ministrom
sprejme sklep o omejitvi vpisa ali o povečanju obsega vpisa. 
Če je izobraževalna organizacija v skladu s prejšnjim
odstavkom tega člena sprejela sklep o omejitvi vpisa, seznani s tem sklepom
prijavljene kandidate najkasneje v osmih dneh od sprejema sklepa.
7. člen
(izbirni postopek)
Izobraževalna organizacija izvede izbirni postopek na podlagi
presoje stopnje izpolnjevanja pogojev, pomembnih za izobraževanje, kot so bili
objavljeni v razpisu za vpis, najkasneje v štirinajstih dneh od sprejema sklepa
o omejitvi vpisa. V izbirnem postopku upošteva le kandidate, ki izpolnjujejo
pogoje za vpis. 
Izobraževalna organizacija obvesti prijavljene kandidate o
izbiri najkasneje v enem tednu po roku, določenem za izbiro. Kandidatom, ki
niso bili izbrani, hkrati z ustreznim obvestilom vrne tudi vso prijavno
dokumentacijo.
V. PODALJŠANJE ROKA ZA ZBIRANJE PRIJAV
8. člen
(podaljšanje roka)
Če se je na razpis za vpis v določenem roku prijavilo manj
kandidatov, kot je bilo z razpisom objavljenih prostih vpisnih mest oziroma kot
je z normativi določeno za organizacijo izobraževanja, lahko izobraževalna
organizacija odloči, da izobraževanja ne bo izvedla, lahko pa podaljša rok za
prijavo kandidatov, in sicer najdlje do roka, z razpisom predvidenega za
začetek izobraževanja. 
Če se tudi v podaljšanem roku ne prijavi dovolj kandidatov,
izobraževalna organizacija izobraževanja ne organizira in o tem obvesti prijavljene
kandidate.
VI. VPIS
9. člen
(izvedba vpisa)
Po končanem postopku ugotavljanja, kako kandidati
izpolnjujejo pogoje za vpis oziroma po končanem postopku izbire kandidatov,
izobraževalna organizacija vpiše kandidate v ustrezno vpisno dokumentacijo.
VII. KONČNA DOLOČBA
10. člen
(veljavnost pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 403-22/97
Ljubljana, dne 18. novembra 1998.
dr. Slavko Gaber l. r. 
Minister 
za šolstvo in šport