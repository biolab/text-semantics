I. SPLOŠNE DOLOČBE
1. člen
(vsebina pravilnika)
(1) Ta pravilnik določa zahteve, s katerimi se zagotovita
mehanska odpornost in stabilnost objektov ves čas njihove življenjske dobe in
katerih cilj je omejiti ogrožanje ljudi, živali in premoženja v objektih ter v
njihovi neposredni okolici. 
(2) Ta pravilnik se uporablja za projektiranje, gradnjo in
vzdrževanje novih objektov, rekonstrukcijo obstoječih ter nadomestne gradnje.
Za rekonstrukcije objektov se uporablja, kadar so dane tehnične možnosti za
dosego zahtev iz tega pravilnika in če to ne nasprotuje pogojem varstva
kulturne dediščine.
2. člen
(razmerje do drugih predpisov)
Posamezne zahteve glede mehanske odpornosti in stabilnosti so
lahko za katero od vrst objektov s posebnim predpisom urejene drugače kot v tem
pravilniku, če je to potrebno zaradi posebnosti določene vrste objektov. V
takem primeru se določbe tega pravilnika uporabljajo le za tiste zahteve, ki
niso urejene s posebnim predpisom.
3. člen
(opredelitev izrazov)
(1) V tem pravilniku uporabljeni izrazi imajo naslednji
pomen: 
1.    
evrokodi so standardi, ki določajo načela in pravila za zagotovitev
varnosti, uporabnosti in trajnosti objektov, opisujejo osnove njihovega
projektiranja in preverjanja ter podajajo usmeritve za dosego navedenih vidikov
zanesljivosti objektov; 
2.    
načela evrokodov so splošne določbe in definicije, za katere ni možnosti
drugačne izbire, ter zahteve in analitični modeli, ki jih ni dovoljeno spreminjati,
razen če to ni v evrokodih izrecno določeno; 
3.    
pravila evrokodov so splošno priznana pravila, ki so skladna z načeli
evrokodov in izpolnjujejo njihove zahteve. 
(2) Izrazi s področja graditve objektov, ki niso opredeljeni
v tem pravilniku, imajo enak pomen, kot je določeno v Zakonu o graditvi
objektov (Uradni list RS, št. 102/04 – uradno prečiščeno besedilo in 14/05 –
popr., v nadaljnjem besedilu: Zakon o graditvi objektov) in v evrokodu SIST EN
1990.
II. ZAHTEVE ZA MEHANSKO ODPORNOST IN STABILNOST
4. člen
(zagotovitev mehanske odpornosti in stabilnosti)
(1) Objekti morajo biti projektirani, grajeni in vzdrževani
tako, da vplivi, ki jim bodo verjetno izpostavljeni med gradnjo in uporabo, ne
bodo povzročili: 
-    
porušitve celotnega ali dela gradbenega objekta, 
-    
deformacij, večjih od dopustnih ravni, 
-    
škode na drugih delih gradbenega objekta, na napeljavi in vgrajeni
opremi zaradi večjih deformacij nosilne konstrukcije ali 
-    
škode, nastale zaradi nekega dogodka, katere obseg je nesorazmerno velik
glede na osnovni vzrok. 
(2) Objekti morajo biti projektirani, grajeni in vzdrževani
tako, da njihova nosilna konstrukcija ob požaru ohrani potrebno nosilnost v
časovnem obdobju, ki je za posamezno skupino objektov določeno s predpisi o
požarni varnosti objektov. 
(3) Zahteva iz tretje alinee prvega odstavka tega člena se ne
uporablja za potres z majhno verjetnostjo dogodka, kot je opredeljen v
evrokodu, ki ga sestavljajo standardi skupine SIST EN 1998.
III. NAČINI IZPOLNJEVANJA ZAHTEV
5. člen
(uporaba evrokodov)
(1) Zahteve glede mehanske odpornosti in stabilnosti objektov
je mogoče izpolniti: 
-    
s projektiranjem in gradnjo v skladu z načeli in pravili evrokodov ali 
-    
z upoštevanjem načel in smiselno uporabo pravil evrokodov pri
projektiranju in gradnji objektov (npr. zelo neobičajna geometrija objekta)
oziroma uporabi gradbenih materialov (npr. steklo), ki jih evrokodi ne
obravnavajo neposredno. 
(2) Pri projektiranju in gradnji v skladu z drugo alineo
prejšnjega odstavka so dovoljene rešitve, ki so v skladu z načeli evrokodov in
niso v nasprotju s pravili evrokodov. 
(3) Seznam evrokodov iz prve alinee prvega odstavka tega
člena objavi minister, pristojen za prostor, v Uradnem listu Republike
Slovenije.
6. člen
(uporaba drugih pravil)
(1) Pri projektiranju, gradnji in vzdrževanju objektov se
smejo namesto pravil evrokodov uporabiti pravila iz drugih standardov,
tehničnih smernic ali drugih tehničnih dokumentov, če je z njimi, ob
upoštevanju načel evrokodov, mogoče zagotoviti najmanj enakovredno raven
izpolnjevanja zahtev iz tega pravilnika. 
(2) Pri uporabi pravil iz prejšnjega odstavka upoštevani
vplivi na konstrukcije ne smejo biti manjši od vplivov, določenih v skladu s
skupinama standardov SIST EN 1991 in SIST EN 1998 (npr. koristna obtežba v
stavbah, karta snežnih obtežb, karta projektnih seizmičnih pospeškov), ob
upoštevanju delnih faktorjev obtežbe v skladu s standardom SIST EN 1990.
7. člen
(izvajanje gradbenih del)
Gradbena dela, ki lahko vplivajo na mehansko odpornost in
stabilnost objektov, je treba izvajati v skladu s slovenskimi standardi o
načinu izvajanja gradbenih del, še posebej s skupinama standardov o izvedbi
betonskih konstrukcij ter o izvedbi jeklenih in aluminijastih konstrukcij.
IV. PROJEKTNA DOKUMENTACIJA
8. člen
(navedba podlage za projektiranje)
Odgovorni projektant mora v tehničnem poročilu načrta
gradbenih konstrukcij projekta za pridobitev gradbenega dovoljenja izrecno
navesti, ali je načrt izdelan na podlagi pravil evrokodov ali na podlagi druge
alinee prvega odstavka 5. člena tega pravilnika oziroma 6. člena tega
pravilnika.
9. člen
(obveznost revizije)
(1) Revizija projekta za pridobitev gradbenega dovoljenja je,
poleg primerov, navedenih v Zakonu o graditvi objektov, obvezna tudi takrat,
kadar projektant manj zahtevni objekt projektira v skladu z drugo alineo prvega
odstavka 5. člena tega pravilnika oziroma v skladu s 6. členom tega pravilnika.
(2) Predmet revizije iz prejšnjega odstavka je izključno
kontrola brezhibnosti in računske pravilnosti tistih sestavin načrta gradbenih
konstrukcij v projektu za pridobitev gradbenega dovoljenja, s katerimi se
dokazuje, da predloženi projekt izpolnjuje bistveno zahtevo mehanske odpornosti
in stabilnosti objekta z najmanj enakovredno ravnjo, kot če bi bili uporabljeni
evrokodi. 
(3) V povzetek revizijskega poročila v smislu predpisa, ki
ureja projektno in tehnično dokumentacijo, odgovorni revident vnese le tiste
podatke, ki so bistveni za obseg revizije iz prejšnjega odstavka. S podpisom
revizijskega poročila potrdi le‑to, da iz njegove revizije izhaja, da projekt
izpolnjuje bistveno zahtevo mehanske odpornosti in stabilnosti objekta.
V. INŠPEKCIJSKI NADZOR
10. člen
(inšpekcijski nadzor)
Nadzor nad izvajanjem določb tega pravilnika opravljajo
inšpektorji, pristojni za nadzor graditve posameznih vrst objektov v skladu s
predpisi o organizaciji državne uprave oziroma z drugimi predpisi, ki določajo
njihovo pristojnost in naloge.
VI. PREHODNE IN KONČNE DOLOČBE
11. člen
(prehodno obdobje)
(1) Projektanti in izvajalci gradbenih del morajo opravljanje
svojega dela uskladiti z določbami tega pravilnika najpozneje do 31. decembra
2007. 
(2) Ne glede na prejšnji odstavek se lahko izdela načrt
gradbenih konstrukcij projekta za pridobitev gradbenega dovoljenja, za katerega
je bila pogodba sklenjena do 31. decembra 2007, v skladu s predpisi iz 12.
člena tega pravilnika, pri čemer mora odgovorni projektant v tehničnem poročilu
načrta gradbenih konstrukcij izrecno navesti, da je pri projektiranju uporabil
predpise iz tega odstavka. 
(3) Ne glede na prvi odstavek tega člena morajo biti načrti
gradbenih konstrukcij v preostalih vrstah projektne in tehnične dokumentacije v
skladu s predpisi, ki so bili upoštevani pri izdelavi projekta iz prejšnjega
odstavka. 
(4) Ne glede na prvi odstavek tega člena morajo biti izvedena
dela izvajalcev gradbenih del v skladu s predpisi, ki so bili upoštevani pri izdelavi
dokumentacije iz prejšnjega odstavka. 
(5) Ne glede na drugi do četrti odstavek tega člena se po 31.
decembru 2008 sme zahtevi za izdajo gradbenega dovoljenja priložiti samo
projekt, izdelan v skladu s tem pravilnikom.
12. člen
(prenehanje veljavnosti in uporabe)
(1) Z dnem začetka uporabe tega pravilnika prenehata veljati:
-    
Odlok o tem, kateri gradbeni objekti se štejejo za pomembnejše gradbene
objekte po Zakonu o seizmološki službi (Uradni list SRS, št. 12/86), in 
-    
Odredba o dimenzioniranju in izvedbi gradbenih objektov v potresnih
območjih (Uradni list SRS, št. 18/63). 
(2) Z dnem začetka uporabe tega pravilnika se prenehajo
uporabljati: 
-    
Pravilnik o tehničnih normativih za sanacijo, ojačitev in rekonstrukcijo
objektov visoke gradnje, ki jih je poškodoval potres, ter za rekonstrukcijo in
revitalizacijo objektov visoke gradnje (Uradni list SFRJ, št. 52/85), 
-    
Pravilnik o tehničnih normativih za graditev objektov visoke gradnje na
seizmičnih območjih (Uradni list SFRJ, št. 31/81, 49/82, 29/83, 21/88 in
52/90), 
-    
Pravilnik o tehničnih normativih za obtežbe nosilnih gradbenih
konstrukcij (Uradni list SFRJ, št. 26/88), 
-    
Pravilnik o tehničnih normativih za temeljenje gradbenih objektov
(Uradni list SFRJ, št. 15/90 in Uradni list RS, št. 52/00), 
-    
Pravilnik o tehničnih normativih za beton in armirani beton (Uradni list
SFRJ, št. 11/87 in Uradni list RS, št. 52/00), 
-    
Pravilnik o tehničnih normativih za beton in armirani beton, pripravljen
z naravnim in umetnim lahkoagregatnim polnilom (Uradni list SFRJ, št. 15/90 in
Uradni list RS, št. 52/00), 
-    
Pravilnik o tehničnih normativih za projektiranje, proizvodnjo in
izvajanje konstrukcij s prefabriciranimi elementi iz nearmiranega in armiranega
celičastega betona (Uradni list SFRJ, št. 14/89), 
-    
Pravilnik o tehničnih predpisih o delovanju vetra na jeklene nosilne
konstrukcije (Uradni list SFRJ, št. 41/64), 
-    
Pravilnik o tehničnih ukrepih in pogojih za montažo jeklenih konstrukcij
(Uradni list SFRJ, št. 29/70), 
-    
Pravilnik o tehničnih predpisih o kakovosti zvarov za jeklene nosilne
konstrukcije (Uradni list SFRJ, št. 41/64 in Uradni list RS, št. 52/00), 
-    
Pravilnik o tehničnih predpisih za toleranco mer in oblik pri jeklenih
nosilnih konstrukcijah (Uradni list SFRJ, št. 41/64 in Uradni list RS, št.
52/00), 
-    
Pravilnik o tehničnih predpisih za lahke jeklene zgradbe pri jeklenih
nosilnih konstrukcijah (Uradni list SFRJ, št. 6/65 in Uradni list RS, št.
52/00), 
-    
Pravilnik o tehničnih predpisih za enostavne konstrukcije stavb pri
jeklenih nosilnih konstrukcijah (Uradni list SFRJ, št. 6/65 in Uradni list RS,
št. 52/00), 
-    
Pravilnik o tehničnih normativih za nosilne jeklene konstrukcije (Uradni
list SFRJ, št. 61/86 in Uradni list RS, št. 52/00), 
-    
Pravilnik o tehničnih ukrepih in pogojih za zaščito jeklenih konstrukcij
pred korozijo (Uradni list SFRJ, št. 32/70 in Uradni list RS, št. 52/00), 
-    
Pravilnik o tehničnih normativih za jeklene žice, palice in vrvi za
prednapenjanje konstrukcij (Uradni list SFRJ, št. 41/85 in 21/88 in Uradni list
RS, št. 52/00), 
-    
Pravilnik o tehničnih normativih za določanje velikosti obtežb mostov
(Uradni list SFRJ, št. 1/91), 
-    
Pravilnik o tehničnih normativih in pogojih za projektiranje in gradnjo
cestnih predorov (Uradni list SFRJ, št. 59/73), 
-    
Pravilnik o tehničnih normativih za gradnjo nadzemnih elektroenergetskih
vodov (Uradni list SFRJ, št. 51/73, 11/80, 36/86 in 65/88), 
-    
Pravilnik o tehničnih normativih za graditev nadzemnih
elektroenergetskih vodov z nazivno napetostjo od 1 kV do 400 kV (Uradni list
SFRJ, št. 65/88), 
-    
Pravilnik o tehničnih ukrepih za gradnjo, postavljanje in vzdrževanje
antenskih naprav (Uradni list SFRJ, št. 1/69), 
-    
Odredba o obveznem atestiranju vijakov, matic in podložk za vezavo
nosilnih jeklenih konstrukcij (Uradni list SFRJ, št. 61/85 in Uradni list RS,
št. 52/00), 
-    
Odredba o obveznem atestiranju jeklenih vrvi za splošne namene (Uradni
list SFRJ, št. 61/83).
13. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2006.
Št. 351-07-15/2004
Ljubljana, dne 12. septembra 2005
EVA 2005-2511-0015
Janez Podobnik l.r. 
Minister 
za okolje in prostor 
Soglašamo!
Marija Lukačič l.r. 
Ministrica 
za kmetijstvo, gozdarstvo in prehrano
mag. Andrej Vizjak l.r. 
Minister 
za gospodarstvo
dr. Vasko Simoniti l.r. 
Minister 
za kulturo 
mag. Janez Božič l.r. 
Minister 
za promet
dr. Milan Zver l.r. 
Minister 
za šolstvo in šport
dr. Jure Zupan l.r. 
Minister 
za visoko šolstvo, 
znanost in tehnologijo
mag. Janez Drobnič l.r. 
Minister 
za delo, družino in socialne zadeve
Andrej Bručan l.r. 
Minister 
za zdravje
Dragutin Mate l.r. 
Minister 
za notranje zadeve
dr. Gregor Virant l.r. 
Minister 
za javno upravo
Karl Erjavec l.r. 
Minister 
za obrambo