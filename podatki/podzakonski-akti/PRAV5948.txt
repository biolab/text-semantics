I. SPLOŠNE DOLOČBE
1. člen
(vsebina pravilnika)
(1) Ta pravilnik določa strokovno
izobrazbo, strokovno usposabljanje, izpite, licenco in pooblastila za
opravljanje posameznih strokovnih del (v nadaljnjem besedilu: pooblastila) za
osebje, ki opravlja naloge v zvezi z izvajanjem letalskih meteoroloških
opazovanj in dajanja napovedi.
(2) Med osebje, ki opravlja naloge v
službi letalske meteorologije, spadajo: letalski meteorolog prognostik (v
nadaljnjem besedilu: prognostik), letalski meteorolog inženir (v nadaljnjem
besedilu: inženir) in letalski meteorolog opazovalec (v nadaljnjem besedilu:
opazovalec).
2. člen
(splošni pogoji za pridobitev licence)
(1) Osebi, ki ima strokovno izobrazbo,
predpisano s tem pravilnikom, je strokovno usposobljena in ima veljavno zdravniško
spričevalo, izdano v skladu s Pravilnikom o licenci kontrolorja zračnega
prometa (Uradni list RS, št. 7/09), ter opravi izpite za opravljanje vsaj enega
pooblastila, se izda licenca in se vanjo vpiše pooblastilo za opravljanje tega
dela. Vsa nadaljnja pridobljena pooblastila se vpišejo v to licenco.
(2) Ne glede na druge določbe tega
pravilnika, ki se nanašajo na zagotavljanje podatkov, Javna agencija za civilno
letalstvo Republike Slovenije (v nadaljnjem besedilu: agencija), po uradni
dolžnosti pridobi podatke o dejstvih, o katerih sama vodi uradno evidenco, in
podatkih, ki jih vodi drug pristojni slovenski organ ali nosilec javnega
pooblastila, ki mu je javno pooblastilo izdal slovenski organ.
3. člen
(program usposabljanja)
(1) Strokovno usposabljanje se izvaja
po programu, ki je določen v prilogi 1 k temu pravilniku in je njegov sestavni
del. Izvaja se v obliki teoretičnega in praktičnega usposabljanja.
(2) Podrobnejše vsebine in oblike
strokovnega usposabljanja se glede na vrsto pooblastila, za katero se
usposablja kandidat, določijo s priročniki o usposabljanju, ki morajo vsebovati
naslov in vsebino teme usposabljanja, čas usposabljanja za posamezno temo v
minutah, način in metode poučevanja (npr. predavanja, avdiovizualne
predstavitve, vaje) ter podrobnejši način izvajanja izpitov. Priročnik o usposabljanju
mora pred začetkom uporabe potrditi agencija.
4. člen
(dovoljenje za izvajanje usposabljanja)
(1) Teoretični del usposabljanja za
pridobitev pooblastila lahko izvaja inštruktor, ki ima enako ali višje veljavno
pooblastilo, za katero se usposablja kandidat, ali visokošolski učitelj, ki je
nosilec izobraževalnega programa javnoveljavnega študijskega programa,
veljavnega v Republiki Sloveniji, primerljivega z zahtevano vsebino iz programa
usposabljanja po tem pravilniku.
(2) Praktični del usposabljanja za
pridobitev pooblastila je dovoljen samo pod vodstvom inštruktorja ali pod
nadzorom osebe, ki ima enako ali višje veljavno pooblastilo, za katero se usposablja
kandidat.
II. POOBLASTILA
1. Prognostik
5. člen
(pogoji za pridobitev pooblastila
prognostika)
Kandidat za opravljanje izpitov za
pridobitev pooblastila prognostika mora imeti najmanj visokošolsko izobrazbo
druge stopnje ali izobrazbo, ki v skladu s predpisi ustreza tej izobrazbi
(sedma raven po klasifikaciji vrst izobraževalnih aktivnosti/izidov), s
področja meteorologije in najmanj 12 mesecev delovnih izkušenj pri ustreznih
delih prognostika.
6. člen
(vsebine usposabljanja)
(1) Teoretični in praktični del
usposabljanja za pridobitev pooblastila prognostika zajema vsebine letalske
meteorologije, delovanja navigacijskih služb in izvajanja zračnega prometa ter
letalskega meteorološkega izrazoslovja v angleškem jeziku.
(2) Podrobnejša vsebina teoretičnega in
praktičnega dela programa usposabljanja osebja je določena v prilogi 1 tega
pravilnika.
7. člen
(pooblastila prognostika)
Na podlagi pridobljenega pooblastila
prognostika lahko imetnik pooblastila:
1.    
neposredno spremlja meteorološke razmere na letališčih, zračnih poteh in
zračnem prostoru, za katere je odgovoren;
2.    
pripravlja meteorološke prognoze in obvestila o meteoroloških razmerah
na letališčih, zračnih poteh in v zračnem prostoru;
3.    
pošilja opozorila in obvestila o meteoroloških razmerah drugim
pristojnim navigacijskim službam in drugim uporabnikom, ki skrbijo za varen,
reden in nemoten zračni promet;
4.    
pred poletom poroča letalskim posadkam;
5.    
sestavlja vse vrste meteoroloških prognoz in opozoril za letalstvo;
6.    
preučuje in analizira vremenske značilnosti na letališčih in v zračnem
prostoru.
2. Inženir
8. člen
(pogoji za pridobitev pooblastila
inženirja)
Kandidat za opravljanje izpitov za
pridobitev pooblastila inženirja mora imeti najmanj visokošolsko izobrazbo prve
stopnje ali izobrazbo, ki v skladu s predpisi ustreza tej izobrazbi (podraven
6/2 šeste ravni po klasifikaciji vrst izobraževalnih aktivnosti/izidov), s
tehničnega področja in najmanj tri leta delovnih izkušenj kot imetnik licence s
pooblastilom opazovalca.
9. člen
(vsebine usposabljanja)
(1) Teoretični in praktični del
usposabljanja za pridobitev pooblastila inženirja zajema vsebine vzdrževanja
meteorološke merilne in tehnične opreme ter informacijskih sistemov.
(2) Podrobnejša vsebina teoretičnega in
praktičnega dela programa usposabljanja osebja je določena v prilogi 1 tega
pravilnika.
10. člen
(pooblastila inženirja)
Na podlagi pridobljenega pooblastila
inženirja lahko imetnik pooblastila:
1.    
opravlja redna in posebna letalska meteorološka opazovanja na
letališčih;
2.    
nadzira delovanje vseh delov letališkega meteorološkega informacijskega
sistema;
3.    
pripravlja kodirana meteorološka poročila;
4.    
pošilja meteorološka poročila telekomunikacijskemu centru in
zainteresiranim uporabnikom na letališču;
5.    
pripravlja predpisano in potrebno dokumentacijo za let;
6.    
obdeluje dokumentacijo o meteorološkem opazovanju na letališču;
7.    
izvaja osnovno vzdrževanje merilne, tehnične in informacijske opreme na
letališču.
3. Opazovalec
11. člen
(pogoji za pridobitev pooblastila
opazovalca)
Kandidat za opravljanje izpitov za
pridobitev pooblastila opazovalca mora imeti najmanj srednjo strokovno
izobrazbo (peta raven po klasifikaciji vrst izobraževalnih aktivnosti/izidov) s
področja tehnike in najmanj šest mesecev delovnih izkušenj s področja
opazovalca.
12. člen
(vsebine usposabljanja)
(1) Teoretični in praktični del
usposabljanja za pridobitev pooblastila opazovalca zajema vsebine splošne in
letalske meteorologije, delovanja navigacijskih služb in opravljanja zračnega
prometa ter letalskega meteorološkega izrazoslovja v angleškem jeziku.
(2) Podrobnejša vsebina teoretičnega in
praktičnega dela programa usposabljanja osebja je določena v prilogi 1 tega
pravilnika.
13. člen
(pooblastila opazovalca)
Na podlagi pridobljenega pooblastila
opazovalca lahko imetnik pooblastila:
1.    
opravlja redna in posebna letalska meteorološka opazovanja;
2.    
nadzira delovanje letališkega meteorološkega informacijskega sistema;
3.    
pripravlja kodirana meteorološka poročila;
4.    
pošilja meteorološka poročila telekomunikacijskemu centru in
zainteresiranim uporabnikom na letališču;
5.    
pripravlja predpisano in potrebno dokumentacijo za let;
6.    
obdeluje dokumentacijo o meteorološkem opazovanju na letališču.
4. Inštruktor
14. člen
(vpis inštruktorskega pooblastila)
Osebi, ki izpolnjuje pogoje za pridobitev
pooblastila za opravljanje inštruktorskih del, se v licenco vpiše pooblastilo
za opravljanje inštruktorskih del.
15. člen
(pogoji za pridobitev pooblastila
inštruktorja)
(1) Pooblastilo inštruktorja za opravljanje
inštruktorskih del za pridobitev pooblastila prognostika lahko dobi imetnik
licence s pooblastilom prognostika, ki je najmanj pet let opravljal naloge, za
katere se zahteva pooblastilo prognostika.
(2) Pooblastilo inštruktorja za
opravljanje inštruktorskih del za pridobitev pooblastila inženirja lahko dobi
imetnik licence s pooblastilom inženirja, ki je najmanj tri leta opravljal
naloge, za katere se zahteva pooblastilo inženirja.
(3) Pooblastilo inštruktorja za
opravljanje inštruktorskih del za pridobitev pooblastila opazovalca lahko dobi
imetnik licence s pooblastilom inženirja, ki je najmanj dve leti opravljal
naloge, za katere se zahteva pooblastilo inženirja.
16. člen
(pooblastila inštruktorja)
Na podlagi vpisanega ustreznega pooblastila
lahko inštruktor vodi praktično usposabljanje za pridobitev pooblastila in
obnovitev pooblastila ter izvaja preverjanja strokovne usposobljenosti za
pridobitev pooblastila in obnovitev oziroma podaljšanje veljavnosti
pooblastila.
III. IZPITI
17. člen
(oblike izpitov)
(1) Izpiti iz posameznega predmeta za
pridobitev pooblastila so sestavljeni iz teoretičnega dela, ki ga sestavljajo
izbirna vprašanja, če je tako določeno v programu usposabljanja, pa tudi iz
praktičnega dela, ki ga sestavljajo opisna vprašanja.
(2) Teoretični del posameznega izpita
za pridobitev pooblastila zajema glede na vrsto pooblastila, za katero opravlja
kandidat izpit, teoretična znanja pri posebnih strokovnih delih, navedenih v
6., 9. oziroma 12. členu tega pravilnika.
(3) Praktični del posameznega izpita
za pridobitev pooblastila zajema glede na vrsto pooblastila, za katero opravlja
kandidat izpit, praktično uporabo pridobljenega znanja pri posebnih strokovnih
delih, navedenih v 6., 9. oziroma 12. členu tega pravilnika.
18. člen
(pogoji za opravljanje izpita)
(1) Pisno prijavo za opravljanje
izpita kandidat predloži agenciji.
(2) Opravljanje izpita se dovoli, če
je za kandidata ugotovljena izpolnitev predpisanih pogojev, in sicer glede:
1.    
ustrezne izobrazbe;
2.    
končanega usposabljanja;
3.    
časa opravljanja ustreznih del, določenih v 5., 8., in 11. členu tega
pravilnika.
(3) Kandidat predloži agenciji pisno
prijavo tudi za popravni izpit.
19. člen
(ustanovitev komisije)
(1) Agencija po prejemu prijave za
izpit preveri, ali kandidat izpolnjuje pogoje za opravljanje izpita. Dokazilo o
izpolnjevanju pogoja glede ustrezne izobrazbe iz 1. točke drugega odstavka
prejšnjega člena pridobi agencija po uradni dolžnosti, če se je kandidat
izobraževal v Republiki Sloveniji.
(2) Če agencija ugotovi, da kandidat
izpolnjuje predpisane pogoje za opravljanje izpita, izda v 15 dneh po prejemu
prijave odločbo, s katero imenuje izpitno komisijo (v nadaljnjem besedilu:
komisija), ter določi dan, uro in kraj izpita.
(3) Najmanj en član komisije mora
imeti pooblastilo osebja službe letalske meteorologije, za pridobitev katerega
se izpit izvaja, najmanj en član komisije mora imeti pooblastilo za vodenje
posameznih dejanj v postopku pred izdajo odločbe, v skladu s predpisi o
splošnem upravnem postopku. Drugi člani komisije se lahko imenujejo izmed
pilotov zrakoplovov, kontrolorjev zračnega prometa in letalskih nadzornikov.
(4) Med dnem vročitve odločbe iz
prejšnjega odstavka in dnem opravljanja izpita mora miniti najmanj deset dni.
20. člen
(izpiti)
(1) Izpiti se izvajajo posebej
za vsak vsebinski sklop usposabljanja iz priloge 1 tega pravilnika (izpitni
predmet), ki ga mora opraviti kandidat za pridobitev posameznega pooblastila.
(2) Predsednik komisije je predstavnik
agencije, en član komisije pa se imenuje na predlog izvajalca usposabljanja.
(3) Predloge izpitnih vprašanj
pripravi izvajalec usposabljanja. Izvajalec usposabljanja imenuje osebe za
nadzor nad vprašanji. Vsa izpitna vprašanja se pred izpitom hranijo na
zavarovan način, tako da kandidati ne vedo, katera vprašanja bodo osnova
izpita. En izvod predloga izpitnih vprašanj se izroči agenciji.
(4) Izvajalec usposabljanja agenciji
predlaga člana komisije, ki bo prisoten na vseh izpitih, za zagotovitev integritete
izpitov.
(5) Izpiti se izvajajo v skladu s
standardom za izvajanje izpitov iz 24. člena tega pravilnika.
(6) Nova izpitna vprašanja se
pripravijo vsaj vsakih pet let, uporabljena vprašanja pa se umaknejo ali
mirujejo najmanj dve leti. Če se v tem obdobju spremenijo predpisi, ki urejajo
vsebine iz programa usposabljanja, se vprašanja popravijo z dnem uveljavitve
sprememb. Zapis uporabljenih vprašanj se zadrži v evidenci zaradi ugotavljanja
morebitnih napak v sistemu usposabljanja ter za razvojne in raziskovalne namene.
(7) Vse izpitne pole se na začetku
izpita izročijo kandidatu, ob koncu odmerjenega izpitnega časa pa se vrnejo
izpraševalcu. Med odmerjenim izpitnim časom se izpitne pole ne smejo odnašati
iz izpitnega prostora.
(8) Poleg specifične dokumentacije,
potrebne za izpite za pooblastilo, sme biti kandidatu med izpitom na voljo samo
izpitna pola.
(9) Kandidati za izpit so ločeni drug
od drugega, tako da ne morejo brati izpitnih pol drug drugega. Kandidati ne
smejo govoriti z nikomer, razen z izpraševalcem.
(10) Kandidatu, za katerega je bilo
ugotovljeno, da je pri izpitu goljufal, se rezultati izpita, pri katerem je
bilo ugotovljeno goljufanje, ne priznajo, tega izpita pa ne more ponovno
opravljati najmanj šest mesecev od datuma, ko je bilo ugotovljeno, da je goljufal.
21. člen
(naloge članov komisije)
(1) Predsednik komisije organizira
izpite, pripravi izpitno gradivo za posamezni predmet, preveri istovetnost
prijavljenih kandidatov, po končanem izpitu vpiše rezultate vseh članov
komisije v kandidatov izpitni list in opravlja druga administrativno‑tehnična
dela v zvezi z organizacijo izpita.
(2) Člani komisije, ki imajo zahtevano
pooblastilo osebja službe letalske meteorologije, sestavljajo izpitne pole za
posamezni predmet. Pri tem upoštevajo tudi vprašanja, ki jih je predlagal
izvajalec usposabljanja. Člani komisije ugotavljajo tudi pravilnost odgovorov
(ocena odgovora na posamezno vprašanje in skupno število pravilnih odgovorov)
in ali je kandidat dosegel zadostno število pravilnih odgovorov pri posameznem
predmetu.
(3) Izpit lahko vodi katerikoli izmed
članov komisije.
22. člen
(zapisnik dela komisije)
(1) O delu komisije in izpitih se piše
zapisnik.
(2) Zapisnik piše predsednik ali član
komisije, ki ga določi predsednik komisije.
(3) Zapisnik podpišeta predsednik in
zapisnikar. Zapisnik se skupaj s poročilom o rezultatu izpita pošlje agenciji.
23. člen
(izpitni roki)
Izpit se opravlja glede na potrebe in ni
vezan na izpitne roke.
24. člen
(standard za izvajanje izpitov)
Vsi izpiti se morajo v skladu z odobrenim
priročnikom o usposabljanju izvesti v obliki izbirnih oziroma opisnih vprašanj,
kot je opredeljeno v nadaljevanju:
1.    
vsako izbirno vprašanje mora imeti tri alternativne odgovore, od katerih
mora biti samo eden pravilen, kandidat pa mora imeti za vsak predmet na voljo
čas, ki temelji na nominalnem povprečju 75 sekund za vsako vprašanje;
2.    
vsako opisno vprašanje zahteva pripravo pisnega odgovora in kandidatu je
treba dati na voljo 20 minut za odgovor na vsako tako vprašanje;
3.    
treba je zasnovati primerna opisna vprašanja in jih oceniti v odvisnosti
od pooblastila, za katero se opravlja izpit, z uporabo vsebin iz naslednjih
predmetov: tehnike opazovanj in meritev, kodiranje vremenskih informacij in
letalska meteorološka frazeologija v angleškem jeziku za pooblastilo opazovalca;
vzdrževanje instrumentov za pooblastilo inženirja; tehnike priprave
meteoroloških prognoz, opozoril in obvestil ter kodiranje vremenskih informacij
in letalska meteorološka frazeologija v angleškem jeziku za pooblastilo
prognostika;
4.    
vsako opisno vprašanje ima zasnovan vzorčni odgovor, ki vsebuje tudi vse
poznane alternativne odgovore, ki bi lahko bili pomembni za druge
podrazdelitve;
5.    
vzorčni odgovor iz prejšnje točke se razčleni v seznam pomembnih točk,
znanih kot ključne točke;
6.    
kandidat uspešno opravi izpit iz posameznega predmeta, če je dosegel
najmanj 75 odstotkov pravilnih odgovorov teoretičnega in praktičnega dela
izpita;
7.    
zadostna ocena za vsako opisno vprašanje iz praktičnega dela izpita je
75 odstotkov pravilnih odgovorov glede na ključne točke, s tem da mora
kandidatov odgovor vsebovati najmanj 75 odstotkov zahtevanih ključnih točk, ki
jih to vprašanje obravnava, in nobene pomembne napake v zvezi s katero koli
zahtevano ključno točko;
8.    
če se ne uspe opraviti praktičnega dela izpita iz posameznega predmeta,
je treba ponovno opravljati samo praktični del izpita;
9.    
za določitev, ali je kandidat opravil izpit, se ne sme uporabljati
sistemov kazenskega označevanja;
10.  izpiti
iz predmetov za pridobitev pooblastil morajo biti uspešno opravljeni v triletnem
obdobju po opravljanju prvega izpita, razen v primeru, opredeljenem v 11. točki
tega člena. Neopravljenega predmeta se ne sme ponovno opravljati vsaj 90 dni od
datuma neopravljenega izpita;
11.  triletno
obdobje, opredeljeno v prejšnji točki, se ne uporablja za tiste predmete, ki so
skupni več kot enemu pooblastilu in ki so bili predhodno opravljeni kot del
nekega drugega izpita za tako pooblastilo;
12.  izvajalec
usposabljanja mora v priročniku o usposabljanju določiti število izbirnih in
opisnih vprašanj za vsak posamezni predmet in dovoljeni čas opravljanja izpita
iz izbirnih vprašanj in čas izpita iz opisnih vprašanj.
25. člen
(praktični del izpita)
Po opravljenem teoretičnem delu izpita iz
posameznega predmeta opravlja kandidat praktični del izpita, če je tako
določeno v priročniku o usposabljanju.
26. člen
(izpitna ocena)
(1) Komisija oceni kandidatov uspeh na
izpitu iz posameznega predmeta z oceno "opravil" ali "ni
opravil".
(2) Kandidat lahko pridobi posamezno
pooblastilo, ko je uspešno opravil izpite iz vseh predmetov za pridobitev posameznega
pooblastila.
27. člen
(preizkus preverjanja sposobnosti)
Določbe 17. do 26. člen tega pravilnika se
smiselno uporabljajo tudi pri preverjanju strokovne usposobljenosti na podlagi
46. člena Zakona o letalstvu (Uradni list RS, št. 113/06 – uradno prečiščeno
besedilo in 33/09).
IV. LICENCE IN POOBLASTILA
28. člen
(izdaja licence in pridobitev pooblastila)
(1) Na zahtevo kandidata, ki je
uspešno opravil izpite iz vseh predmetov za pridobitev prvega pooblastila, agencija
izda licenco in v licenco vpiše pooblastilo za samostojno opravljanje del, za
katera je opravil izpite. Vsa nadaljnja (dodatna) pooblastila se vpisujejo v
licenco v časovnem zaporedju pridobitve.
(2) Na zahtevo osebe, ki izpolnjuje
pogoje za pridobitev pooblastila za opravljanje inštruktorskih del, vpiše agencija
v licenco pooblastilo za opravljanje inštruktorskih del.
29. člen
(oblika zahteve)
(1) Zahteva iz prvega odstavka
prejšnjega člena vsebuje vložnikove osebne podatke: osebno ime, datum in kraj
rojstva, naslov stalnega oziroma začasnega prebivališča in navedbo pooblastila,
ki ga želi pridobiti.
(2) Zahteva iz prejšnjega odstavka
mora vsebovati dokazilo o izpolnjevanju zdravstvenih pogojev (veljavno zdravniško
spričevalo).
(3) Zahteva iz drugega odstavka
prejšnjega člena poleg osebnih podatkov vložnika iz prvega odstavka tega člena
vsebuje še izvirnik veljavne licence in dokazilo o pozitivnem mnenju odgovorne
osebe letalske šole iz 57. člena Zakona o letalstvu (Uradni list RS, št. 113/06
– uradno prečiščeno besedilo in 33/09), da je kandidat strokovno usposobljen za
opravljanje inštruktorskih del.
30. člen
(veljavnost licence in pooblastila)
(1) Licenca se izda brez omejitve
trajanja, veljavnost izdanega pooblastila pa je omejena na 24 mesecev.
(2) Pooblastilo preneha veljati pred
iztekom roka iz prejšnjega odstavka, če je v času veljavnosti pooblastila
prišlo do najmanj devet mesečne prekinitve opravljanja nalog v okviru
pooblastila.
31. člen
(rok za podaljšanje veljavnosti
pooblastila)
(1) Zahteva za podaljšanje veljavnosti
pooblastila se mora vložiti najmanj 30 dni pred potekom njegove veljavnosti.
(2) Veljavnost pooblastila se
podaljša, če so izpolnjeni naslednji pogoji:
1.    
prosilec ima veljavno zdravniško spričevalo in
2.    
je dana izjava delodajalca, da je prosilec v zadnjih 24 mesecih
opravljal dela v okviru pravic pooblastila v trajanju najmanj 180 ur.
32. člen
(zahteve za obnovitev pooblastila)
(1) Imetniku licence, ki mu je potekla
veljavnost pooblastila, se lahko veljavnost pooblastila obnovi, če prekinitev
veljavnosti pooblastila ni bila daljša od šestih mesecev, in če so izpolnjeni
naslednji pogoji:
1.    
prosilec ima veljavno zdravniško spričevalo;
2.    
je dana dokumentirana izjava njegovega delodajalca, da je prosilec v
zadnjem mesecu pred vložitvijo zahtevka za obnovo pooblastila pod nadzorom
inštruktorja opravljal dela v okviru pravic iz pooblastila v trajanju najmanj
90 ur;
3.    
je prosilec uspešno opravil preveritev usposobljenosti, ki jo opravi
inštruktor z ustreznim pooblastilom.
(2) Imetniku licence, ki mu je potekla
veljavnost pooblastila zaradi prekinitve opravljanja nalog v okviru
pooblastila, se lahko veljavnost pooblastila obnovi, če so izpolnjeni iz pogoji
iz prejšnjega odstavka.
(3) Veljavnosti pooblastila po preteku
roka iz prvega odstavka tega člena ali prekinitvi opravljanja nalog, daljši,
kot je določeno v drugem odstavku 30. člena tega pravilnika, ni več mogoče
obnoviti. Za ponovno pridobitev pooblastila se morajo ponovno opraviti vsi
izpiti za pridobitev pooblastila.
33. člen
(oblika obrazca licence)
(1) Obrazec licence je določen v
prilogi 2 tega pravilnika, ki je njegov sestavni del.
(2) Obrazec licence se natisne v
slovenskem in angleškem jeziku.

Priloga
1: Obvezne izobraževalne vsebine programa usposabljanja
Priloga
2: Vzorec licence

Pravilnik o strokovni izobrazbi, strokovnem
usposabljanju, izpitih, licencah in pooblastilih osebja službe letalske
meteorologije (Uradni list RS, št. 79/09)
vsebuje naslednje prehodne in končne določbe:
»V. PREHODNE IN KONČNE DOLOČBE
34. člen
(prepis
pooblastil v skladu z novim pravilnikom)
Ob zamenjavi starega dovoljenja člana
letalske meteorološke službe z novo licenco se veljavna pripadajoča pooblastila
prepišejo v novo licenco in po potrebi smiselno preimenujejo glede na
izpolnjene pogoje o zahtevani delovni dobi in izobrazbi za posamezno
pooblastilo.
35. člen
(veljavnost
dovoljenja)
(1) Obstoječa dovoljenja člana
letalske meteorološke službe, ki so bila izdana na podlagi Pravilnika o
strokovni izobrazbi, strokovnem usposabljanju, izpitih, dovoljenjih in
pooblastilih osebja, ki dela pri meteorološki varnosti zračne plovbe (Uradni
list SFRJ, št. 36/89 in 50/90), veljajo do datuma, navedenega v dovoljenju.
(2) Dovoljenje iz prejšnjega odstavka
se pred iztekom veljavnosti na zahtevo imetnika dovoljenja zamenja v skladu s
prejšnjim členom.
(3) Usposabljanje in postopki v zvezi
s pridobitvijo pooblastila za opravljanje posameznega strokovnega dela, za
katero se je strokovno usposabljanje začelo pred uveljavitvijo tega pravilnika,
se končajo po Pravilniku o strokovni izobrazbi, strokovnem usposabljanju,
izpitih, dovoljenjih in pooblastilih osebja, ki dela pri meteorološki varnosti
zračne plovbe (Uradni list SFRJ, št. 36/89 in 50/90), razen če kandidat za
pridobitev pooblastila ne zahteva, da se postopki končajo v skladu s tem pravilnikom.
36. člen
(prenehanje
uporabe predpisa)
Z dnem uveljavitve tega pravilnika se
preneha uporabljati Pravilnik o strokovni izobrazbi, strokovnem usposabljanju,
izpitih, dovoljenjih in pooblastilih osebja, ki dela pri meteorološki varnosti
zračne plovbe (Uradni list SFRJ, št. 36/89 in 50/90).
37. člen
(začetek
veljavnosti pravilnika)
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o strokovni izobrazbi, strokovnem usposabljanju, izpitih, licencah
in pooblastilih osebja službe letalske meteorologije (Uradni list RS, št. 100/10) vsebuje naslednjo prehodno in
končno določbo:
»PREHODNI IN KONČNI DOLOČBI
11. člen
Do prevzema pristojnosti agencije iz 48.
člena Zakona o spremembah in dopolnitvah Zakona o letalstvu (Uradni list RS,
št. 62/10) opravlja naloge agencije iz tega pravilnika ministrstvo, pristojno
za promet.
12. člen
Ta pravilnik začne veljati petnajsti dan po
objavi v Uradnem listu Republike Slovenije.«.