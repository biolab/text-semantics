I. OBLIKA IN BESEDILO PEČATOV
1. člen
Pečati državnih organov morajo ustrezati določbam tega
pravilnika.
2. člen
Pečati državnih organov so iz gumija, iz kovine ali iz
drugega ustreznega materiala.
3. člen
Pečati državnih organov so okrogli.
Premer pečata državnega organa znaša 35 mm, na narodnostno
mešanih območij 45 mm.
Pečat državnega organa je obrobljen z dvema koncentričnima
krogoma.
4. člen
V sredini pečata državnega organa je grb Republike Slovenije.
V zgornjem delu zunanjega kroga pečata državnega organa je
besedilo "Republika Slovenija". V spodnjem delu zunanjega kroga, v
notranjem krogu ali v več notranjih krogih pečata se navede ime državnega
organa.
V pečatu državnega organa, ki je v sestavi drugega državnega
organa, se poleg njegovega imena navede tudi ime organa, v katerega sestavi je.
Sedež državnega organa se navede praviloma pod grbom, če ni
sedež obsežen že v imenu organa.
5. člen
V pečatih državnega organa na narodnostno mešanem območju se
besedilo v jeziku italijanske oziroma madžarske narodnosti navede poleg
besedila v slovenskem jeziku ali pa se besedilo v slovenskem jeziku navede v
zgornjem delu kroga, besedilo v jeziku narodnosti pa v spodnjem delu kroga.
6. člen
Poleg pečatov iz 3. člena tega pravilnika lahko državni organ
uporablja tudi mali pečat s premerom 20 mm, na narodnostno mešanih območjih pa
s premerom 30 mm.
Pečat male oblike je obrobljen z enim krogom. V malih pečatih
se lahko navedejo običajne kratice imen ali skrajšano besedilo imena.
Sodišča imajo lahko depozitne pečate posebne oblike, ki jih
uporabljajo po veljavnih predpisih.
7. člen
Za pečate podjetij, organizacij in skupnosti ter
posameznikov, ki izvršujejo javna pooblastila in imajo po zakonu v pečatih grb,
veljajo določbe tega pravilnika, če ni z zakonom drugače določeno.
8. člen
Kadar državni organ uporablja več pečatov z istim besedilom,
mora imeti drugi in vsi nadaljnji pečati v spodnjem delu zaporedno številko.
II. EVIDENCA IN HRAMBA PEČATOV
9. člen
Izdelovalnica pečatov izroči naročniku obenem s pečatom tudi
matrico pečata.
Vsak državni organ, podjetje, organizacija in skupnost ter
posameznik, ki izvršuje javna pooblastila, mora voditi posebno evidenco o
pečatih, ki jih uporablja ali hrani.
Evidenca pečatov se vodi v posebni knjigi. Za posamezen pečat
se v evidenci vpiše: tekoča številka pečata, številka in datum naročila pečata,
odtis pečata, začetek uporabe pečata, organizacijska enota, ki pečat uporablja,
podpis delavca, ki hrani pečat, datum, ko je pečat vzet iz uporabe, ter
morebitna oprema.
10. člen
Državni organ mora matrice izdelanih pečatov varno hraniti
ali komisijsko uničiti. Komisijsko se uničijo tudi pečati, ki se nehajo
uporabljati. Uničenje pečata se zabeleži v evidenci pečatov.
Če se pečat izgubi, mora državni organ to objaviti v Uradnem
listu Republike Slovenije in pečat razglasiti za neveljavnega.
11. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 033-5/90
Ljubljana, dne 6. aprila 1990.
Republiški sekretar za pravosodje
in upravo
Janez Zajc l. r.