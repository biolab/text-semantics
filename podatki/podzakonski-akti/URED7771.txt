1. člen
(vsebina)
S to uredbo se določajo pristojni organ in prekrški v zvezi z
izvajanjem Uredbe (EU) št. 996/2010 Evropskega parlamenta in Sveta z dne
20. oktobra 2010 o preiskavah in preprečevanju nesreč in incidentov v
civilnem letalstvu ter razveljavitvi Direktive 94/56/ES (UL L št. 295 z
dne 12. 11. 2010, str. 35; v nadaljnjem besedilu: Uredba
996/2010/EU).
2. člen
(pristojni organ)
Pristojni organ za izvajanje te uredbe in Uredbe 996/2010/EU
je preiskovalni organ, organiziran kot samostojna organizacijska enota pri
ministrstvu, pristojnem za promet.
3. člen
(prekrškovni organ)
Prekrškovni organ iz te uredbe je Javna agencija za civilno letalstvo
Republike Slovenije.
4. člen
(prekrški v zvezi s statusom preiskovalcev)
(1) Z globo od 5.000 do 20.000 eurov se za prekršek
kaznuje pravna oseba, če:
1.     
omejuje dostop do kraja nesreče ali incidenta in zrakoplova, njegove
vsebine ali njegovih razbitin (točka (a) drugega odstavka 11. člena Uredbe
996/2010/EU);
2.     
omejuje dostop do zapisovalnikov poletov in nadzora nad njimi, njihovo
vsebino in vsemi drugimi zadevnimi zapisi (točka (c) drugega odstavka
11. člena Uredbe 996/2010/EU);
3.     
se na zahtevo glavnega preiskovalca ne odzove na zaslišanje in ne
zagotovi informacij ali dokazov, ki jih ima in so pomembni za preiskavo v zvezi
z varnostjo (točka (f) drugega odstavka 11. člena Uredbe 996/2010/EU).
(2) Z globo od 1.500 do 10.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 250 do 5.000 eurov se za prekršek iz
prvega odstavka tega člena kaznuje odgovorna oseba pravne osebe, odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost.
(4) Z globo od 150 do 2.000 eurov se za prekršek iz
prvega odstavka tega člena kaznuje posameznik.
5. člen
(prekrški v zvezi z zavarovanjem dokazov)
(1) Z globo od 1.500 do 5.000 eurov se za prekršek
kaznuje pravna oseba, če brez dovoljenja nepooblaščeno vstopi na varovano
območje letalske nesreče oziroma območje razbitin, ali se dotika in premešča
razbitine, spreminja območje letalske nesreče, jemlje vzorce z območja letalske
nesreče, briše ali spreminja sledi letalske nesreče, premešča predmete ali
jemlje vzorce ter drugo vsebino iz zrakoplova ali stvari, za katere obstaja
sum, da bi lahko bile vzrok letalske nesreče, vse do konca varovanja območja nesreče
oziroma območja razbitin (prvi in drugi odstavek 13. člena Uredbe
996/2010/EU).
(2) Z globo od 500 do 2.500 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 200 do 2.000 eurov se za prekršek iz
prvega odstavka tega člena kaznuje odgovorna oseba pravne osebe, odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost.
(4) Z globo od 100 do 1.000 eurov se za prekršek iz
prvega odstavka tega člena kaznuje posameznik.
6. člen
(prekrški v zvezi s sporočanjem informacij)
(1) Z globo od 1.500 do 5.000 eurov se za prekršek
kaznuje pravna oseba, ki ob sodelovanju v preiskavi ne zagotavlja varovanja
poklicne skrivnosti, vključno z anonimnostjo udeležencev nesreče ali incidenta
(prvi odstavek 15. člena Uredbe 996/2010/EU).
(2) Z globo od 500 do 2.500 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 200 do 2.000 eurov se za prekršek iz
prvega odstavka tega člena kaznuje odgovorna oseba pravne osebe, odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost.
(4) Z globo od 100 do 1.000 eurov se za prekršek iz
prvega odstavka tega člena kaznuje posameznik.
7. člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči
globa tudi v znesku, ki je višji od najnižje predpisane globe, določene s to
uredbo.
8. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00710-11/2019
Ljubljana, dne 4. aprila 2019
EVA 2018-2430-0036
Vlada Republike Slovenije
Marjan Šarec l.r.
predsednik