1. člen
(namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010, str. 12;
v nadaljevanju: Uredba 1093/2010/EU) dne 13. julija 2021 na svoji spletni
strani objavil Smernice o spremljanju praga in drugih postopkovnih vidikih
ustanovitve vmesne EU nadrejene osebe v skladu s členom 21b Direktive
2013/36/EU (EBA/GL/2021/08; v nadaljevanju: smernice).
(2) Smernice določajo, kako izračunati in spremljati prag
glede obveznosti ustanovitve vmesne EU nadrejene osebe v skladu s členom 21b
Direktive 2013/36/EU, ter natančno opredeljujejo nekatere postopkovne vidike
ustanovitve vmesnih EU nadrejenih oseb. Smernice se uporabljajo za kreditne
institucije in investicijska podjetja s pridobljenim dovoljenjem v Uniji, ki so
podrejene družbe skupin iz tretjih držav, kot je opredeljeno v 64. točki prvega
odstavka 3. člena Direktive 2013/36/EU, in za podružnice iz točke (b)
petega odstavka 21b. člena Direktive 2013/36/EU.
(3) Smernice so naslovljene na:
1.     
finančne institucije iz prvega odstavka 4. člena Uredbe 1093/2010/EU,
kadar te finančne institucije spadajo na področje uporabe teh smernic, in
2.     
pristojne organe iz i. in viii. točke drugega odstavka 4. člena
Uredbe 1093/2010/EU.
2. člen
(vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih bodočih sprememb, če ne bo za posamezno spremembo smernic odločila
drugače, za:
1.     
banke in hranilnice, za nadzor nad katerimi je v skladu z ZBan-3 in
Uredbo Sveta (EU) št. 1024/2013 z dne 15. oktobra 2013 o prenosu posebnih
nalog, ki se nanašajo na politike bonitetnega nadzora kreditnih institucij, na
Evropsko centralno banko (UL L št. 287 z dne 29. oktober 2013, str. 63)
pristojna Banka Slovenije (v nadaljevanju: banke), in
2.     
Banko Slovenije, kadar v skladu z ZBan-3 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke iz 1. točke prvega odstavka tega člena v celoti
upoštevajo določbe smernic v delu, v katerem so naslovljene na banke.
(3) Banka Slovenije pri opravljanju nalog in pristojnosti
nadzora v skladu z ZBan-3 in Uredbo 575/2013/EU v celoti upošteva določbe
smernic v delu, v katerem se nanašajo na izvajanje nalog in pooblastil
pristojnega organa.
3. člen
(uveljavitev sklepa)
Ta sklep začne veljati 14. novembra 2021.
Ljubljana, dne 2. novembra 2021
Boštjan Vasle
predsednik
Sveta Banke Slovenije