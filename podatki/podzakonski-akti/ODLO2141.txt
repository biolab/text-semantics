1. člen
(1) S tem odlokom se zaradi preprečitve ponovnih
izbruhov in širjenja nalezljive bolezni COVID-19 (v nadaljnjem besedilu:
COVID-19) določijo ukrepi na zunanji meji in na kontrolnih točkah notranjih
meja Republike Slovenije ob vstopu v Republiko Slovenijo, na katerih je v času
njihovega obratovanja edino dovoljen prestop državnih meja Republike Slovenije,
in v notranjosti Republike Slovenije.
(2) Ne glede na določbe prejšnjega odstavka lahko mejo
izven kontrolnih točk prestopajo državljani Republike Slovenije, ki prihajajo
iz držav članic Evropske unije oziroma držav članic schengenskega območja.
2. člen
(1) Kontrolne točke na cestnih povezavah na mejnem
območju z Italijansko republiko so naslednje:
1.     
Vrtojba ‒ St. Andrea,
2.     
Fernetiči ‒ Fernetti,
3.     
Škofije ‒ Rabuiese,
4.     
Krvavi potok ‒ Pesse.
(2) Prestop državne meje izven kontrolnih točk iz
prejšnjega odstavka je dovoljen samo državljanom Republike Slovenije in
Italijanske republike.
3. člen
(1) Kontrolne točke na cestnih povezavah na mejnem
območju z Republiko Avstrijo so naslednje:
1.     
Karavanke – Karawankentunnel,
2.     
Ljubelj – Loibltunnel,
3.     
Šentilj (avtocesta) – Spielfeld (Autobahn).
(2) Kontrolna točka na železniški povezavi na mejnem
območju z Republiko Avstrijo je Šentilj ‒ Spielfeld (Eisenbahn).
(3) Prestop državne meje izven kontrolnih točk iz prvega
odstavka tega člena je dovoljen samo državljanom Republike Slovenije in
Republike Avstrije.
4. člen
(1) Kontrolne točke se vzpostavijo na cestnih povezavah
na mejnem območju z Madžarsko, in sicer:
1.     
Dolga vas – Redics,
2.     
Pince (avtocesta) – Torniyszentmiklos (Országút).
(2) Prestop državne meje izven kontrolnih točk iz
prejšnjega odstavka je dovoljen samo državljanom Republike Slovenije in
Madžarske.
5. člen
(1) Kontrolne točke na letalskih povezavah za mednarodni
zračni promet so naslednje:
-       
Ljubljana (Brnik) (Letališče Jožeta Pučnika Ljubljana),
-       
Maribor (Slivnica) (Letališče Edvarda Rusjana Maribor),
-       
Portorož (Sečovlje/Sicciole) (Letališče Portorož).
(2) Obratovalec javnega letališča za mednarodni zračni
promet zagotovi pogoje za vzpostavitev kontrolne točke in izvajanje higienskih
ukrepov za preprečevanje širjenja bolezni COVID-19 v skladu z zahtevami
Nacionalnega inštituta za javno zdravje (v nadaljnjem besedilu: NIJZ),
objavljenimi na spletni strani NIJZ.
6. člen
(1) Kontrolne točke na pomorskih povezavah za mednarodni
pomorski promet so naslednje:
-       
Koper (Capodistria) (Mejni prehod za mednarodni pomorski promet),
-       
Piran (Pirano) (Mejni prehod za mednarodni pomorski promet).
(2) Upravljavec javnega pristanišča za mednarodni
pomorski promet zagotovi pogoje za vzpostavitev kontrolne točke in izvajanje
higienskih ukrepov za preprečevanje širjenja bolezni COVID-19 v skladu z
zahtevami NIJZ, objavljenimi na spletni strani NIJZ.
7. člen
Policija v soglasju z Ministrstvom za zunanje zadeve in v
dogovoru z varnostnimi organi sosednjih držav za kontrolne točke iz 2., 3. in
4. člena tega odloka ter v soglasju z obratovalcem letališča oziroma
upravljavcem pristanišča za kontrolne točke iz 5. in 6. člena tega odloka
določi čas odprtja posamezne kontrolne točke. Policija čas odprtja kontrolnih
točk objavi na svojih spletnih straneh in v sredstvih javnega obveščanja.
8. člen
Upravljavci cest zagotovijo vzpostavitev in odstranitev
ustrezne signalizacije kontrolnih točk iz prvega odstavka 2. člena, prvega
odstavka 3. člena in prvega odstavka 4. člena tega odloka.
9. člen
(1) Osebi, ki vstopa v Republiko Slovenijo in ima stalno
ali začasno prebivališče v državah, ki niso na seznamu epidemiološko varnih
držav ali administrativnih enot držav iz četrtega odstavka tega člena (zeleni
seznam), ali prihaja iz teh držav, se zaradi morebitne okužbe z virusom
SARS-CoV-2 odredi karantena za obdobje deset dni.
(2) Ureditev iz prejšnjega odstavka ne velja za
državljane Republike Slovenije ter njihove ožje družinske člane (zakonec, zunajzakonski
partner, partner iz sklenjene in nesklenjene partnerske zveze in razvezani
zakonec in partner, ki mu je s sodno odločbo prisojena preživnina, in njihovi
starši, zakonski in nezakonski otrok, posvojenec in otrok, ki je z odločbo
pristojnega organa nameščen v družino z namenom posvojitve), ki potujejo skupaj
z njimi, in tujce s stalnim ali začasnim prebivališčem v Republiki Sloveniji,
ki prihajajo iz držav članic Evropske unije oziroma držav članic schengenskega
območja, če predložijo dokazilo, da ne prihajajo iz držav z epidemiološko
visokim tveganjem za okužbo z nalezljivo boleznijo COVID-19, opredeljenih v
11. členu tega odloka (rdeči seznam), na primer originalni račun za
plačilo nastanitve v teh državah, dokazilo o lastništvu nepremičnine ali plovila,
na katerem so bivali v času bivanja, uradni seznam posadke v primeru najema
plovila, oziroma drugo ustrezno dokazilo. Če tega ne morejo predložiti ali
dokazati, se šteje, kot da prihajajo iz države z epidemiološko visokim
tveganjem za okužbo z nalezljivo boleznijo COVID-19.
(3) Prejšnji odstavek ne velja za državljane Republike
Slovenije in tujce s stalnim ali začasnim prebivališčem v Republiki Sloveniji,
kadar prihajajo iz držav s poslabšanimi epidemiološkimi razmerami, za katere je
Vlada Republike Slovenije sprejela omejitve na podlagi 11. člena tega
odloka.
(4) Vlada Republike Slovenije na podlagi ocene NIJZ o
epidemiološki situaciji s sklepom določi in spreminja seznam epidemiološko
varnih držav ali administrativnih enot držav (zeleni seznam), iz katerih osebe
vstopajo v Republiko Slovenijo v skladu s tem členom brez odreditve karantene.
V primerih, ko obstajajo v različnih administrativnih enotah držav razlike v
epidemiološkem stanju, se lahko določijo omejitve z obveznostjo karantene le za
posamezne administrativne enote te države. Seznam epidemiološko varnih držav
(zeleni seznam) se skupaj z morebitnimi omejitvami za posamezne administrativne
enote znotraj posameznih držav sproti posodablja in ažurno objavlja na spletnih
straneh NIJZ, Ministrstva za zdravje in Ministrstva za zunanje zadeve.
(5) Osebi iz prvega odstavka tega člena, ki v Republiki
Sloveniji nima stalnega ali začasnega prebivališča, se karantena odredi na
dejanskem naslovu, kjer bo oseba nastanjena. Stroške karantene oseba krije sama.
Če tuji državljan, ki v Republiki Sloveniji nima stalnega ali začasnega
prebivališča, ne more izkazati naslova bivanja, kjer bo prestajal karanteno, se
mu vstop v Republiko Slovenijo ne dovoli.
(6) Osebi iz prvega odstavka tega člena, ki namerava
opravljati delo v Republiki Sloveniji, se karantena odredi na naslovu, ki je
naveden v potrdilu delodajalca, s katerim se oseba izkaže ob vstopu v Republiko
Slovenijo in ki ji ga delodajalec posreduje pred prestopom državne meje.
Delodajalec iz prejšnjega stavka mora zagotoviti ustrezne pogoje prestajanja
karantene, ki so določeni v odločbi o karanteni, ter tudi prehrano in varovanje
v času odrejene karantene. Nastanitev mora biti v skladu s priporočilom NIJZ
glede prestajanja karantene, ki je objavljeno na spletni strani NIJZ.
(7) Po navodilu epidemiološke službe NIJZ na mejnih
prehodih na zunanji meji in na kontrolnih točkah na notranjih mejah Republike
Slovenije zdravstvena služba lahko preverja zdravstveno stanje oseb, ki
prehajajo mejo.
(8) Osebe, ki vstopajo v Republiko Slovenijo, razen
državljane Republike Slovenije in tujce s stalnim ali začasnim prebivališčem v
Republiki Sloveniji, se na primeren način seznani z navodili NIJZ o izvajanju
ukrepov za preprečevanje širjenja bolezni COVID-19.
(9) Za potrebe priprave odločbe o karanteni policist
osebi iz prvega odstavka tega člena ob vstopu v Republiko Slovenijo odvzame
podatke (ime in priimek, rojstni datum, naslov stalnega ali začasnega
prebivališča oziroma kraja bivanja, kjer bo prestajala karanteno v Republiki
Sloveniji, lahko pa tudi elektronski naslov, če se bo osebi odločba o karanteni
vročila elektronsko) ter jih posreduje predstavniku Ministrstva za zdravje, ki
poskrbi za izdajo in vrnitev odločbe o karanteni na mejni prehod ali kontrolno
točko. Policist na mejnem prehodu osebi vroči odločbo in ji po vročitvi dovoli
vstop v državo.
(10) Če se oseba, ki ji je potrebno odrediti karanteno,
nahaja v notranjosti Republike Slovenije, policist za potrebe priprave odločbe
o karanteni podatke (ime in priimek, rojstni datum, naslov stalnega ali
začasnega prebivališča oziroma kraja bivanja, kjer bo prestajala karanteno v
Republiki Sloveniji, lahko pa tudi elektronski naslov, če se bo osebi odločba o
karanteni vročila elektronsko) osebi odvzame v notranjosti Republike Slovenije
ter jih posreduje predstavniku Ministrstva za zdravje, ki poskrbi za izdajo in
vrnitev odločbe o karanteni v policijsko enoto policista, ki je podatke iz tega
odstavka odvzel. Policist nato osebi vroči odločbo.
(11) V primerih ko Ministrstvo za zdravje po
epidemiološkem postopku izda odločbo o karanteni, jo posreduje Policiji, ki
nemudoma izvede vročitev.
10. člen
(1) Prejšnji člen se ne uporablja za:
1.     
čezmejnega dnevnega delovnega migranta, ki ima delovno razmerje v eni od
držav članic Evropske unije ali drugi državi schengenskega območja, za kar ima
dokazilo oziroma s podpisano izjavo utemelji razlog za prehajanje meje kot
dnevni delovni migrant;
2.     
čezmejnega tedenskega delovnega migranta, ki ima delovno razmerje v eni
od držav članic Evropske unije ali drugi državi schengenskega območja, za kar
ima dokazilo oziroma s podpisano izjavo utemelji razlog za prehajanje meje kot
tedenski delovni migrant;
3.     
osebo v gospodarskem prometu ali dejavnostih, ki se ob prehodu meje
izkaže z ustreznimi dokazili o opravljanju prometa ali dejavnosti v Republiki
Sloveniji ali tujini. Kadar gre za osebo, ki je zaposlena pri tujem podjetju,
ki izvaja storitev v Republiki Sloveniji, in pri tem biva v Republiki
Sloveniji, mora ta oseba ob prehodu meje predložiti tudi naslov prebivališča v
Republiki Sloveniji;
4.     
osebo, ki je napotena na ali z opravljanja nalog v sektorju mednarodnega
prevoza in to ob prehodu meje izkazuje s »Spričevalom za delavce v sektorju
mednarodnega prevoza« iz Priloge 3 Sporočila Komisije o izvajanju zelenih
voznih pasov iz Smernic glede ukrepov za upravljanje meja za zaščito zdravja in
zagotovitev razpoložljivosti blaga in bistvenih storitev (UL C št. 96 z
dne 24. 3. 2020, str. 1) ali z drugo ustrezno listino, iz katere
je mogoče razbrati, da jo je napotil delodajalec;
5.     
osebo, ki izvaja prevoz blaga ali oseb v Republiko Slovenijo ali iz
Republike Slovenije v gospodarskem prometu ter za tovorni in potniški promet v
tranzitu in zapusti Republiko Slovenijo v 12 urah po prehodu meje;
6.     
osebo, ki potuje v tranzitu čez Republiko Slovenijo v drugo državo v 12
urah po vstopu;
7.     
osebo z diplomatskim potnim listom;
8.     
osebo, ki izvaja dejavnost, za katero ji je potrdilo izdalo pristojno
ministrstvo, in bi lahko, zaradi neizvajanja te dejavnosti, zaradi odreditve
karantene prišlo do večje družbene ali gospodarske škode;
9.     
pripadnika služb zaščite in reševanja, zdravstva, policije, gasilcev in
za osebo, ki izvaja humanitarne prevoze za Republiko Slovenijo, ki prestopa
mejo zaradi izvajanja teh nalog;
10.  
osebo, ki ima dokazilo o načrtovanem nujnem zdravstvenem pregledu ali
posegu v Republiki Sloveniji, drugi državi Evropske unije ali drugi državi
schengenskega območja ter njenega spremljevalca, kadar je ta zaradi
zdravstvenega stanja nujno potreben;
11.  
osebo, ki prehaja mejo (dnevno ali občasno) zaradi vključenosti v vzgojo
in izobraževanje ali znanstveno raziskovanje v Republiki Sloveniji, ali tujini
in to izkazuje z ustreznimi dokazili, ter njene starše oziroma druge osebe, ki
jih prevaža in se vračajo čez mejo v 24 urah po prehodu meje;
12.  
osebo, ki se udeleži pogreba bližnjega sorodnika in predloži dokazilo o
datumu in uri pogreba;
13.  
osebo, ki prehaja mejo iz družinskih razlogov zaradi vzdrževanja stikov
z ožjimi družinskimi člani, kar lahko izkaže z ustreznimi dokazili;
14.  
osebo, ki prehaja mejo zaradi nujnih neodložljivih osebnih opravkov ali
nujnih poslovnih razlogov in se vrača čez mejo v najkrajšem času, ki je
potreben za izvedbo opravila, vendar ne več kot 48 ur po prehodu meje ter
predloži ustrezno dokazilo;
15.  
osebo, ki je dvolastnik ali najemnik zemljišč v obmejnem območju ali na
obeh straneh državne meje in prehaja državno mejo zaradi opravljanja
kmetijsko-poljedelsko-gozdarskih del;
16.  
pripadnika Slovenske vojske, policije ali uslužbenca državnega organa,
ki se vrača z napotitve na delo v tujini ter uslužbence državnih organov na
službeni poti v tujini;
17.  
državljane držav, ki prihajajo iz držav, ki so bile v času rezervacije
na seznamu varnih držav (zeleni seznam), in so v tem času v Republiki Sloveniji
uredili rezervacijo nočitve v nastanitvenem obratu, ne glede na to, da je bila
črtana s seznama varnih držav (z zelenega seznama), in to izkazuje z dokazilom
o rezervaciji;
18.  
predstavnika tujih varnostnih organov (policije ali pravosodja), ki z
vstopom v Republiko Slovenijo izvršuje operativno nalogo predaje ali izročitve
iskane osebe ali prenosa izvršitve kazni zapora obsojenca in zapusti Republiko
Slovenijo takoj, ko je po izvršitvi naloge to mogoče;
19.  
osebo, ki je poklicni športnik, član spremljevalnega osebja poklicnega
športnika, športni delegat ali športni sodnik in prehaja mejo zaradi udeležbe
na uradnih tekmovanjih mednarodnih športnih zvez, kar izkaže z ustreznim
dokazilom;
20.  
osebo, ki je bila prepeljana v Republiko Slovenijo z reševalnim ali
sanitetnim vozilom in spremljevalno zdravstveno osebje v tem vozilu;
21.  
osebo, ki je član tuje uradne delegacije in prihaja v Republiko
Slovenijo na podlagi potrdila ali uradnega vabila pristojnega državnega organa.
(2) Osebe, ki uveljavljajo izjemo iz 2., 3., 8., 9., 10.,
12., 13., 16., 17. in 19. točke prejšnjega odstavka, morajo ob prehodu meje
predložiti negativni izvid testa na prisotnost SARS-CoV-2 (COVID-19), ki ni bil
opravljen v Republiki Sloveniji, ni starejši od 48 ur in je bil opravljen v
drugi državi članici Evropske unije, državi članici schengenskega območja ali v
organizaciji oziroma pri posamezniku, ki sta ju Inštitut za mikrobiologijo in
imunologijo in Nacionalni laboratorij za zdravje, okolje in hrano prepoznala
kot ustrezne in verodostojne ter Nacionalni laboratorij za zdravje, okolje in
hrano to objavi na svoji spletni strani. Osebe, ki uveljavljajo izjemo iz 16.
točke prejšnjega odstavka, lahko ne glede na prejšnji stavek opravijo
testiranje na prisotnost SARS-CoV-2 (COVID-19) šele ob prihodu v Republiko
Slovenijo, pogoje za izolacijo pa jim do prejema izvida testiranja zagotovi
delodajalec.
11. člen
(1) V primeru poslabšanja epidemioloških razmer v
posamezni državi ali administrativni enoti države za katero veljajo izjeme iz
prejšnjega člena, lahko Vlada Republike Slovenije s sklepom odloči, da se za
posamezno državo ali administrativno enoto države prejšnji člen v celoti
oziroma del izjem iz prejšnjega člena ne uporablja (rdeči seznam). Odločitev se
ažurno objavi na spletnih straneh NIJZ, Ministrstva za zdravje in Ministrstva
za zunanje zadeve.
(2) Če Vlada Republike Slovenije zaradi poslabšanja
epidemioloških razmer v skladu s prejšnjim odstavkom uvrsti na seznam držav z
epidemiološko visokim tveganjem za okužbo z nalezljivo boleznijo COVID-19
(rdeči seznam) sosednjo državo ali njeno administrativno enoto, se 9. člen
tega odloka ne uporablja tudi za:
1.     
osebo, ki je državljan Republike Slovenije ali tujec s stalnim
bivališčem v Republiki Sloveniji in je lastnik nepremičnine ali bivalnega
plovila v sosednji državi, iz katere vstopa v Republiko Slovenijo, in to izkaže
z ustreznimi listinami, ter njene ožje družinske člane, pod pogojem, da se
vračajo v Republiko Slovenijo v 48 urah po izstopu;
2.     
osebo, ki je državljan Republike Slovenije ali tujec s stalnim
bivališčem v Republiki Sloveniji in ima na podlagi pogodbe o zakupu oziroma
najemu ali drugi pogodbi pravico do uporabe nepremičnine, bivalnega plovila ali
parcele v avtokampu v sosednji državi, iz katere vstopa v Republiko Slovenijo,
in to izkaže z ustreznimi listinami, ter njene ožje družinske člane, pod
pogojem, da se vračajo v Republiko Slovenijo v 48 urah po izstopu;
3.     
osebo, ki ima dokazilo o načrtovanem zdravstvenem pregledu ali posegu v
sosednji državi ter se vrača čez mejo v istem dnevu oziroma neposredno po
končanem zdravstvenem pregledu ali posegu.
12. člen
(1) Osebi, za katero se predvideva, da zaradi ukrepov
sosednjih držav ne bo mogla zapustiti ozemlja Republike Slovenije, se vstop v
Republiko Slovenijo ne dovoli.
(2) Vstop v Republiko Slovenijo se ne dovoli osebi, ki
nima prebivališča v Republiki Sloveniji ter ob prehodu meje pove, da je
pozitivna na SARS-CoV-2 (COVID-19) ali izkazuje očitne bolezenske znake,
značilne za okužbo z virusom SARS-CoV-2, dovoli pa se ji tranzit čez Republiko
Slovenjo, kadar se njen prevoz opravlja z reševalnim ali sanitetnim vozilom.
(3) Osebi, ki ji je bila v tujini odrejena karantena
zaradi stika z okuženo osebo s SARS-CoV-2 in želi prestajati karanteno v drugi
državi, za vstop v katero izpolnjuje pogoje, policija na podlagi najave
pristojnega organa v Republiki Sloveniji dovoli vstop in tranzit čez Republiko
Slovenijo z lastnim vozilom po najkrajši poti v šestih urah po vstopu.
(4) Osebi, ki je državljan Republike Slovenije, ali
tujcu s stalnim ali začasnim bivališčem v Republiki Sloveniji, ki jima je bila
v tujini odrejena karantena zaradi stika z okuženo osebo s SARS-CoV-2 ter
želita prestajati karanteno v Republiki Sloveniji, policija na podlagi najave
pristojnega organa v Republiki Sloveniji dovoli vstop in potovanje z lastnim
vozilom po najkrajši poti do naslova, kjer bosta prestajala karanteno.
13. člen
Osebi, ki se ji odredi karantena v skladu s tem odlokom ali
ji je bila odrejena pred uveljavitvijo tega odloka, se lahko lokacija oziroma
trajanje karantene spremeni na enak način, kot ji je bila odrejena.
14. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.

Odlok o odrejanju in izvajanju ukrepov za
preprečitev širjenja nalezljive bolezni COVID-19 na mejnih prehodih na zunanji
meji, na kontrolnih točkah na notranjih mejah in v notranjosti Republike
Slovenije (Uradni list RS, št. 112/20) vsebuje naslednji prehodni in
končni določbi:
»PREHODNI IN KONČNI DOLOČBI
15. člen
Državljanom Republike Slovenije in tujcem s stalnim ali
začasnim bivališčem v Republiki Sloveniji, ki se na dan uveljavitve tega odloka
nahajajo v sosednji državi, ki jo je Vlada Republike Slovenija uvrstila na
seznam držav z epidemiološko visokim tveganjem za okužbo z nalezljivo boleznijo
COVID-19 (rdeči seznam), in se vrnejo v Republiko Slovenijo do 24. avgusta
2020 do 24.00, se karantena ob povratku v državo ne odredi.
16. člen
(1) Sklep o določitvi seznama epidemiološko varnih držav
oziroma njihovih administrativnih enot in seznama držav oziroma njihovih
administrativnih enot z epidemiološko visokim tveganjem za okužbo z nalezljivo
boleznijo COVID-19, št. 22500-13/2020/2 z dne 20. 8. 2020, ki ga
je Vlada Republike Slovenije sprejela na podlagi Odloka o odrejanju in
izvajanju ukrepov za preprečitev širjenja nalezljive bolezni COVID-19 na mejnih
prehodih na zunanji meji, na kontrolnih točkah na notranjih mejah in v
notranjosti Republike Slovenije (Uradni list RS, št. 100/20) (v nadaljnjem
besedilu: sklep) ostane v veljavi.
(2) Za države iz 3. točke sklepa se ne uporablja
10. člen tega odloka, razen 3., 4., 5., 6., 7., 8., 10., 16., 18., 19.,
20. in 21. točke prvega odstavka 10. člena tega odloka, za državo iz 4.
točke sklepa pa se uporablja 10. člen tega odloka, razen 17. točke prvega
odstavka 10. člena tega odloka.
17. člen
Z dnem uveljavitve tega odloka preneha veljati Odlok o
odrejanju in izvajanju ukrepov za preprečitev širjenja nalezljive bolezni
COVID-19 na mejnih prehodih na zunanji meji, na kontrolnih točkah na notranjih
mejah in v notranjosti Republike Slovenije (Uradni list RS, št. 100/20).
18. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah in dopolnitvi Odloka o
odrejanju in izvajanju ukrepov za preprečitev širjenja nalezljive bolezni
COVID-19 na mejnih prehodih na zunanji meji, na kontrolnih točkah na notranjih
mejah in v notranjosti Republike Slovenije (Uradni list RS, št. 115/20) črta 16. člen Odloka o odrejanju
in izvajanju ukrepov za preprečitev širjenja nalezljive bolezni COVID-19 na
mejnih prehodih na zunanji meji, na kontrolnih točkah na notranjih mejah in v
notranjosti Republike Slovenije (Uradni list RS, št. 112/20):
»16. člen
(črtan)«;
ter vsebuje naslednji končni določbi:
»KONČNI DOLOČBI
4. člen
Črtanje 16. člena odloka se začne uporabljati 30. avgusta
2020.
5. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah in dopolnitvi Odloka o
odrejanju in izvajanju ukrepov za preprečitev širjenja nalezljive bolezni COVID-19
na mejnih prehodih na zunanji meji, na kontrolnih točkah na notranjih mejah in
v notranjosti Republike Slovenije (Uradni list RS, št. 120/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati 13. septembra 2020.«.