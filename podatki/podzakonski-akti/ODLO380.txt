1. člen
Splošni akti Državnega zbora, ki se objavljajo v Uradnem
listu Republike Slovenije (v nadaljnjem besedilu: akt) se označijo s kratico na
način, ki ga določa ta odlok.
2. člen
Kratica akta je skupek črk in številk, ki enopomensko
označujejo posamezen akt.
3. člen
Vsakemu aktu se določi samo ena kratica, ki se mora
razlikovati od kratic ostalih aktov. 
Sekretariat za zakonodajo in pravne zadeve (v nadaljnjem
besedilu: sekretariat) določi kratico ob prejemu predloga akta v skladu z
določbami tega odloka.
4. člen
Kratica akta je sestavljena iz oznake akta in začetnic za akt
značilnih besed iz naslova akta. 
Kratica mora biti čim krajša, vendar ne manj kot dve in ne
več kot osem znakov.
5. člen
Oznaka akta je sestavljena iz ene ali dveh črk, ki označujeta
vrsto predpisa, in sicer: 
U ustava, 
UA ustavni amandma, 
UZ ustavni zakon, 
Z zakon, 
B zakon o ratifikaciji bilateralnega
mednarodnega sporazuma, 
M zakon o ratifikaciji multilateralnega
mednarodnega sporazuma, 
DP državni proračun, 
Rb rebalans proračuna, 
RZ zaključni račun državnega proračuna, 
De deklaracija, 
NP nacionalni program, 
Od odlok, 
OR obvezna razlaga akta, 
Po poslovnik, 
Pp priporočilo, 
Re resolucija.
6. člen
Kratica zakona o ratifikaciji mednarodnega bilateralnega akta
vsebuje takoj za oznako predpisa dvočrkovno oznako države ter kratico naslova
akta. 
Če je v naslovu akta premalo besed, da bi ga lahko le po
začetnicah ločili od drugih aktov, se kratici dodata naslednji dve črki besede,
ki najbolje označuje akt. Ti dve črki se v nastali kratici pišeta kot mali
tiskani črki. 
Če je del naslova akta tudi letnica, se kratici lahko doda
letnica brez tisočletja in stoletja.
7. člen
Kratica akta, ki dopolnjuje ali spreminja akt, je enaka
kratici veljavnega akta, kateri se na koncu doda zaporedna velika tiskana črka.
Oznaka se v kratici piše za pomišljajem.
8. člen
Pri aktih, za katere je kratica splošno znana, sekretariat
odloči, ali naj se uveljavljena kratica nadomesti z novo kratico, ki ustreza
določbam tega odloka.
9. člen
Če predlagatelj v predlogu akta uporablja kratico, ki ni v
skladu s kratico, ki jo določi sekretariat, lahko sekretariat kratico
redakcijsko popravi.
10. člen
Kratica akta se objavi skupaj z aktom v Uradnem listu
Republike Slovenije takoj za naslovom akta v oklepaju.
11. člen
Sekretariat vodi seznam vseh kratic aktov. Seznam vsebuje
polni naslov akta in njegovo kratico in se najmanj enkrat letno objavi v
Uradnem listu Republike Slovenije.
12. člen
Če je predlog akta umaknjen iz obravnave ali ni sprejet, se
sprosti tudi kratica, ki jo je ob prejemu akta določil sekretariat. 
Če akt preneha veljati, se kratica izbriše iz seznama kratic.
13. člen
Če pride do določitve dveh povsem enakih kratic, sekretariat
ustrezno popravi novejšo kratico oziroma jo nadomesti z novo.
14. člen
Za veljavne zakone, ki so bili sprejeti po 25. juniju 1991
sekretariat evidenčno določi kratice, ki se uporabljajo do določitve kratic v
skladu s tem odlokom. 
Za predloge aktov, ki so bili že sprejeti v prvi ali drugi
obravnavi v Državnem zboru, sekretariat določi kratico najkasneje do odločanja
o predlogu akta v zadnji obravnavi na seji Državnega zbora.
15. člen
Ta odlok začne veljati petnajsti dan po objavi v Uradnem
listu Republike Slovenije.
Št. 020-02/95-39/1
Ljubljana, dne 28. septembra 1995.
Predsednik 
Državnega zbora 
Republike Slovenije 
Jožef Školč l. r.