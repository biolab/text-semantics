1. člen
(1) Ta pravilnik določa podrobnejši
način izdaje dovoljenja za prebivanje, obrazce prošenj za izdajo in podaljšanje
dovoljenja za prebivanje, obrazce potrdil o vloženi prošnji za izdajo oziroma
podaljšanje dovoljenja za prebivanje, način označitve prenehanja dovoljenja za
prebivanje in ceno dovoljenja za prebivanje.
(2) S tem pravilnikom se za izvajanje
Uredbe Sveta (ES) št. 1030/2002 z dne 13. junija 2002 o enotni obliki dovoljenja
za prebivanje za državljane tretjih držav (UL L št. 157 z dne 15. 6. 2002,
str. 3), zadnjič spremenjene z Uredbo Sveta (ES) št. 380/2008 z dne
18. aprila 2008 o spremembi Uredbe (ES) št. 1030/2002 o enotni obliki
dovoljenja za prebivanje za državljane tretjih držav (UL L št. 115 z dne
29. 4. 2008, str. 1), (v nadaljnjem besedilu: Uredba 1030/2002/ES)
določa način zajemanja prstnih odtisov in ustreznost fotografije.
2. člen
Prošnja za izdajo oziroma podaljšanje
dovoljenja za prebivanje se vloži na ustreznem obrazcu iz priloge 1, ki je
sestavni del tega pravilnika. O vloženi prošnji za izdajo ali podaljšanje
dovoljenja za začasno prebivanje oziroma za izdajo nadaljnjega dovoljenja za
začasno prebivanje ter o dovoljenem bivanju tujca v Republiki Sloveniji, se
tujcu izda potrdilo na obrazcu iz priloge 2, ki je sestavni del tega pravilnika.
3. člen
Dovoljenje za prebivanje se izda v obliki
samostojne listine kot izkaznica (v nadaljnjem besedilu: izkaznica dovoljenja
za prebivanje), določena z Uredbo 1030/2002/ES v formatu ID 1, velikosti 85,60
X 53,98 mm.
4. člen
Materiali za izdelavo izkaznice dovoljenja
za prebivanje, vgradnja pomnilniškega medija ter zapisi na izkaznici ter
pomnilniškem mediju morajo biti izdelani tako, da ob normalnem ravnanju
zagotavljajo uporabo izkaznice za obdobje njene veljavnosti.
5. člen
(1) Normalno ravnanje z izkaznico
dovoljenja za prebivanje pomeni, da se izkaznice ne upogiba, ne izpostavlja
ekstremnim temperaturam in vlagi, elektromagnetnim valovanjem, agresivnim
kemikalijam ter da se jo zaščiti pred mehanskimi poškodbami.
(2) Dolžno skrbnost pri ravnanju z
izkaznico dovoljenja za prebivanje ugotavlja upravna enota na podlagi okoliščin
pogrešitve, ki jih je ob naznanitvi pogrešitve izkaznice dovoljenja za
prebivanje navedel tujec oziroma njegov zakoniti zastopnik. Pogrešitev
izkaznice dovoljenja za prebivanje v okoliščinah, na katere tujec ni mogel
vplivati, oziroma v okoliščinah, ki jih tujec kljub svojemu skrbnemu ravnanju
ni mogel preprečiti, se obravnava kot ravnanje z dolžno skrbnostjo. Pogrešitev
izkaznice dovoljenja za prebivanje zaradi malomarnega ravnanja se obravnava kot
opustitev dolžne skrbnosti.
6. člen
(1) Tujec mora prošnji za izdajo
oziroma podaljšanje dovoljenja za prebivanje predložiti fotografijo v fizični
obliki ali referenčno številko fotografije iz elektronskega odložišča
fotografij, ki jo izda za to pooblaščeni fotograf.
(2) Če tujec predloži referenčno
številko fotografije iz elektronskega odložišča fotografij, uradna oseba
prevzame fotografijo v digitalni obliki iz elektronskega odložišča fotografij.
7. člen
(1) Fotografija mora kazati pravo
podobo tujca, ne sme biti retuširana, poškodovana in ne sme imeti madežev.
(2) Fotografija, ki je priložena v
fizični obliki, mora biti izdelana na belem tankem sijajnem fotografskem
papirju, velikosti 3,5 x 4,5 cm, v barvni tehniki, z ločljivostjo najmanj 600
dpi, barvno nevtralna, z jasno izraženimi barvnimi toni. Fotografija mora biti
primerne kvalitete za biometrično obdelavo in sicer:
-       
podoba obraza na fotografiji mora biti poravnana tako, da navidezna
vertikalna črta teče ravno iz sredine med očmi, preko sredine nosu do sredine
ust, oči morajo biti v navideznem horizontalnem polju;
-       
fotografija mora jasno prikazovati poteze celega obraza od konice brade
do začetka lasišča (temena glave) ter levo in desno polovico obraza. Velikost
obraza od brade do temena mora zajemati od 70 do največ 80 odstotkov
fotografije, kar ustreza višini 32–36 mm;
-       
če je volumen las večji, se lasje na fotografiji obrežejo skladno z
zahtevo iz prejšnje alineje;
-       
obraz na fotografiji mora biti enakomerno osvetljen, brez odsevov ali
senc, jasen, z ustreznimi kontrasti in ostrino, barva kože mora biti naravna;
-       
izraz na obrazu mora biti nevtralen, ustnice zaprte, tujec mora gledati
naravnost v fotoaparat;
-       
oči ne smejo biti rdeče barve, biti morajo odprte in jasno vidne, ne
smejo jih prekrivati lasje, okvirji očal ali rob stekel;
-       
višina oči mora biti pozicionirana med najmanj 50 in največ 70 odstotki
višine fotografije, od spodnjega roba;
-       
odsevi na steklih očal ali na okvirju niso dovoljeni. Sončna očala ali
zatemnjena stekla niso dovoljena, razen iz upravičenih zdravstvenih razlogov
(kot so poškodbe očesa);
-       
tujec mora biti fotografiran brez klobuka, čepice ali rute. Pripadniki
verskih skupnosti in druge osebe, ki po svojih običajih kot sestavni del
svojega oblačila oziroma kot sestavni del oblačila verske skupnosti nosijo
čepico, ruto ali drugo pokrivalo, lahko prošnji za izdajo oziroma podaljšanje
dovoljenja za prebivanje priložijo fotografijo, na kateri so fotografirani s
čepico, ruto ali drugim pokrivalom, če je obraz jasno viden in prepoznaven od
spodnjega roba brade do zgornjega dela čela ter od levega do desnega roba
obraza;
-       
ozadje mora biti enobarvno svetlo (priporočljivo je nevtralno sivo) in v
kontrastu z obrazom, lasmi in oblačilom. Pri svetlih laseh je ustrezna uporaba
srednje sivega ozadja, pri temnih laseh pa svetlo sivega ozadja. Ozadje mora
biti brez vzorcev ali senc;
-       
na fotografiji otroka ne sme biti v ozadju drugih oseb, otrok mora biti
fotografiran z zaprtimi usti in brez igrač preblizu obraza.
(3) Pri tujcih do dopolnjenega
desetega leta starosti so dovoljena naslednja odstopanja:
-       
višina obraza mora zavzemati 50 do 80 odstotkov fotografije, kar ustreza
višini 22 do 36 mm od konice brade do zgornjega temena glave;
-       
višina oči mora biti pozicionirana med najmanj 40 in največ 70 odstotki
višine fotografije, od spodnjega roba.
(4) Pri dojenčkih in otrocih do
dopolnjenega tretjega leta starosti so dopustna odstopanja pri drži glave,
določeni v prvi alineji drugega odstavka tega člena, v izrazu obraza, položaju
ust in smeri pogleda.
8. člen
(1) K prošnji za izdajo oziroma
podaljšanje dovoljenja za prebivanje mora tujec, ki je dopolnil starost šest
let, dati dva prstna odtisa. Ploska prstna odtisa levega in desnega kazalca,
ustrezne kakovosti za zapis na pomnilniškem mediju, se zajameta z elektronsko
napravo za zajem prstnih odtisov.
(2) Če prstni odtis kazalca katere
koli roke ni ustrezne kakovosti, se zajame prstni odtis sredinca, če ta ni
ustrezen, prstanca, če ta ni ustrezen, pa palca te roke. Na eni roki se lahko
zajame le en prstni odtis.
(3) Upravna enota v evidenci o
dovoljenjih za začasno prebivanje oziroma evidenci o dovoljenjih za stalno
prebivanje označi prst in roko, s katere je bil prstni odtis zajet.
(4) Če zajem prstnih odtisov ali
prstnega odtisa ob vložitvi prošnje ni mogoč iz zdravstvenih razlogov začasne
narave, ki so lahko ozdravljeni (kot npr. opekline, ureznine, otekline, zlomi)
ali iz zdravstvenih razlogov trajne narave, ki jih ni mogoče ozdraviti (kot
npr. oseba brez prstov na roki ali brez roke) se to označi v evidenci o
dovoljenjih za začasno prebivanje oziroma evidenci o dovoljenjih za stalno
prebivanje, tujcu pa se izkaznica dovoljenja za prebivanje izda zgolj z
biometričnim podatkom enega prstnega odtisa oziroma brez biometričnega podatka
prstnih odtisov.
(5) Upravna enota lahko v primeru
dvoma o obstoju zdravstvenih razlogov iz prejšnjega odstavka od tujca zahteva
zdravniško potrdilo o zdravstvenih razlogih za nezmožnost zajema prstnih
odtisov.
9. člen
Cena izkaznice dovoljenja za prebivanje je
12,00 eurov.
10. člen
Upravna enota prenehanje izkaznice
dovoljenja za prebivanje, ki je prenehalo veljati, in izkaznice dovoljenja za
prebivanje, katere veljavnost je potekla, označi tako, da izkaznico dvakrat
preluknja na mestu, kjer je fotografija, in jo pošlje v uničenje izvajalcu, ki
ga je, minister, pristojen za notranje zadeve, izbral za izdelavo in
personalizacijo izkaznice dovoljenja za prebivanje.

Priloga
1: Obrazci prošenj za izdajo dovoljenja za prebivanje
Priloga
2: Obrazci potrdil o vloženi prošnji

Pravilnik o načinu izdaje dovoljenja za
prebivanje, načinu zajemanja prstnih odtisov in načinu označitve prenehanja
dovoljenja za prebivanje (Uradni list RS, št. 62/15) vsebuje naslednjo prehodno in
končni določbi:
»PREHODNA IN KONČNI DOLOČBI
11. člen
Za označitev prenehanja dovoljenja za
prebivanje, izdanega v obliki nalepke, določene z Navodilom o vsebini, obliki,
načinu izdaje in razveljavitve oziroma prenehanja dovoljenja za prebivanje
(Uradni list RS, št. 45/00, 43/04 in 70/07) se uporablja prvi odstavek 4. člena
Navodila o vsebini, obliki, načinu izdaje in razveljavitve oziroma prenehanja
dovoljenja za prebivanje (Uradni list RS, št. 45/00, 43/04, 70/07 in 35/11).
12. člen
Z dnem uveljavitve tega pravilnika preneha
veljati Pravilnik o načinu izdaje dovoljenja za prebivanje ter načinu zajemanja
prstnih odtisov (Uradni list RS, št. 85/11, 52/13 in 97/14).
13. člen
Ta pravilnik začne veljati
1. septembra 2015.«.

Pravilnik o spremembah Pravilnika o načinu
izdaje dovoljenja za prebivanje, načinu zajemanja prstnih odtisov in načinu
označitve prenehanja dovoljenja za prebivanje (Uradni list RS, št. 79/15) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o načinu izdaje dovoljenja za prebivanje, načinu zajemanja prstnih odtisov in
načinu označitve prenehanja dovoljenja za prebivanje (Uradni list RS, št. 15/18) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o načinu
izdaje dovoljenja za prebivanje, načinu zajemanja prstnih odtisov in načinu
označitve prenehanja dovoljenja za prebivanje (Uradni list RS, št. 48/18) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.