1. člen
Ta pravilnik določa način predelave in priprave za trg ter
območje predelave za bučno olje z geografsko označbo Štajersko Prekmursko bučno
olje.
2. člen
(1) Geografsko označbo Štajersko Prekmursko bučno olje ima
lahko bučno olje predelano in pripravljeno za trg po postopku in na območju, ki
sta določena v specifikaciji za Štajersko Prekmursko bučno olje in jo je
potrdilo Ministrstvo za kmetijstvo, gozdarstvo in prehrano v skladu s
predpisom, ki ureja postopke za priznavanje označb posebnih kmetijskih
pridelkov oziroma živil. 
(2) Specifikacija za Štajersko Prekmursko bučno olje iz
prejšnjega odstavka je dosegljiva na Ministrstvu za kmetijstvo, gozdarstvo in
prehrano, Dunajska cesta 56-58, Ljubljana.
3. člen
Bučno olje, ki ima geografsko označbo Štajersko Prekmursko
bučno olje, mora biti označeno v skladu s predpisom, ki ureja splošno
označevanje predpakiranih živil in s tem pravilnikom.
4. člen
Geografsko označbo Štajersko Prekmursko bučno olje lahko
uporablja predelovalec bučnega olja, ki pridobi certifikat za to bučno olje v
skladu s predpisom, ki ureja postopke za priznavanje označb posebnih kmetijskih
pridelkov oziroma živil.
5. člen
Zaščitni znak za bučno olje z geografsko označbo Štajersko
Prekmursko bučno olje pridobi predelovalec bučnega olja v skladu s predpisom,
ki ureja zaščitni znak za označevanje kmetijskih pridelkov oziroma živil.
6. člen
Predelovalci Štajersko Prekmurskega bučnega olja, ki so do
uveljavitve tega pravilnika uporabljali oziroma navajali ime Štajersko
Prekmursko bučno olje za svoje proizvode, morajo pridobiti certifikat iz 4.
člena tega pravilnika najpozneje v enem letu od dneva uveljavitve tega
pravilnika, sicer tega imena ne smejo uporabljati oziroma navajati na svojih
proizvodih.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 324-55/01
Ljubljana, dne 21. aprila 2004.
EVA 2004-2311-0249
Minister 
za kmetijstvo, gozdarstvo in prehrano 
dr. Milan Pogačnik l. r.