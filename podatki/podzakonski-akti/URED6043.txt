I. SPLOŠNE DOLOČBE
1. člen
(vsebina)
(1) Ta uredba določa ukrepe kmetijske
strukturne politike in kmetijske politike razvoja podeželja ter vrste podpor za
izvajanje Uredbe Komisije (ES) št. 1857/2006 z dne 15. decembra 2006 o
uporabi členov 87 in 88 Pogodbe pri državni pomoči za majhna in srednje velika
podjetja, ki se ukvarjajo s proizvodnjo kmetijskih proizvodov, in o spremembi
Uredbe (ES) št. 70/2001 (UL L št. 358 z dne 16. 12. 2006, str. 3; v
nadaljnjem besedilu: Uredba 1857/2006/ES).
(2) S to uredbo se določajo
upravičenci, upravičeni stroški, pogoji, merila, postopki, višina sredstev in
finančna merila za izvajanje ukrepov iz prejšnjega odstavka.
II. UKREPI KMETIJSKE STRUKTURNE POLITIKE IN KMETIJSKE
POLITIKE RAZVOJA PODEŽELJA
2. člen
(vrste ukrepov)
Za uresničevanje ciljev trajnostnega
razvoja kmetijstva se sredstva za ukrepe kmetijske strukturne politike in
kmetijske politike razvoja podeželja namenijo za naslednje ukrepe:
a) 
državne pomoči – skupinske izjeme v kmetijstvu:
- podpora
za dokončanje komasacijskih postopkov,
- tehnična
podpora kmetijskemu sektorju za informiranje in usposabljanje na področju
primarne proizvodnje kmetijskih proizvodov;
b) 
druge podpore:
- podpora
za informiranje in usposabljanje na področju predelave in s kmetijstvom
povezanega delovanja na podeželju,
- podpora
delovanju nepridobitnih združenj, ki povezujejo društva podeželske mladine,
podeželskih žensk in sindikat kmetov.
3. člen
(pomen izrazov)
Izrazi, uporabljeni v tej uredbi, imajo
naslednji pomen:
1.    
»kmetijski proizvod« pomeni proizvode iz 2.
točke 2. člena Uredbe 1857/2006/ES;
2.    
»predelava kmetijskih proizvodov« pomeni vsak
postopek na kmetijskem proizvodu, po katerem proizvod ostane kmetijski
proizvod, razen dejavnosti na kmetiji, potrebnih za pripravo živalskega ali
rastlinskega proizvoda za prvo prodajo;
3.    
»mala in srednje velika podjetja« so podjetja,
kot so opredeljena v 2. členu Uredbe Komisije (ES) št. 800/2008 z dne
6. avgusta 2008 o razglasitvi nekaterih vrst pomoči za združljive s
skupnim trgom z uporabo členov 87 in 88 Pogodbe (Uredba o splošnih skupinskih
izjemah) (UL L št. 214 z dne 9. 8. 2008, str. 3; v nadaljnjem
besedilu: Uredba 800/2008/ES).
III. DRŽAVNE POMOČI – skupinske izjeme v kmetijstvu
1. ukrep: Podpora za dokončanje
komasacijskih postopkov
4. člen
(cilj ukrepa)
Cilj ukrepa Podpora za dokončanje
komasacijskih postopkov je dokončanje komasacijskih postopkov.
5. člen
(namen podpore in upravičeni stroški)
(1) Podpora za ukrep iz prejšnjega
člena je namenjena dokončanju komasacijskih postopkov v skladu s 13. členom
Uredbe 1857/2006/ES.
(2) Upravičeni stroški so vsi stroški
pravnih in upravnih postopkov, vključno s stroški pregleda, ki nastanejo v
komasacijskem postopku ali zaradi komasacijskega postopka in so predvideni v
programu iz drugega odstavka 8. člena te uredbe.
6. člen
(vlagatelj)
Vlagatelj za podporo iz prejšnjega člena je
upravna enota, na območju katere leži nedokončana komasacija, ki je vključena v
program dokončanja komasacijskih postopkov.
7. člen
(izvajalec in upravičenec)
(1) Izvajalec ukrepa iz 4. člena te
uredbe je fizična ali pravna oseba, usposobljena za dela, za katera se namenja
podpora iz 5. člena te uredbe.
(2) Upravičenec do podpore iz 5. člena te
uredbe: 
-      
je komasacijski udeleženec, ki je fizična ali
pravna oseba, ki se ukvarja s primarno proizvodnjo kmetijskih proizvodov; 
-      
izpolnjuje pogoje za mala in srednje velika podjetja
iz Priloge I Uredbe 800/2008/ES; 
-      
ni podjetje v težavah v smislu Smernic
Skupnosti o državni pomoči za reševanje in prestrukturiranje podjetij v težavah
(UL C št. 244 z dne 1. 10. 2004, str. 2) in 
-      
ni v postopku vračanja neupravičeno prejete
državne pomoči na podlagi odločbe Komisije, ki je prejeto državno pomoč
razglasila za nezakonito in nezdružljivo s skupnim trgom EU, dokler taka pomoč
ni povrnjena, skupaj z zamudnimi obrestmi.
8. člen
(pogoji za odobritev podpore)
(1) Na spletni strani ministrstva,
pristojnega za kmetijstvo, se objavi seznam komasacijskih območij, ki so
upravičena do podpore iz 5. člena te uredbe.
(2) Agencija Republike Slovenije za
kmetijske trge in razvoj podeželja (v nadaljnjem besedilu: agencija) pripravi
letni program dokončanja komasacijskih postopkov, ki ga potrdi direktor
agencije s soglasjem ministra, pristojnega za kmetijstvo.
(3) S programom iz prejšnjega odstavka
se določijo prednostne komasacije, ki se bodo podpirale v tekočem letu, in
sicer do porabe sredstev.
(4) Vlagatelj iz 6. člena te uredbe v
skladu s predpisi izbere izvajalca za namen podpore iz 5. člena te uredbe.
(5) Vlagatelj iz 6. člena te uredbe
agenciji predloži vlogo, ki vsebuje dokumentacijo o izbiri izvajalca.
(6) Izbor izvajalca iz prejšnjega
odstavka potrdi agencija s podpisom pogodbe z izbranim izvajalcem.
9. člen
(finančne določbe)
(1) Delež podpore iz 5. člena te
uredbe znaša do 100 odstotkov dejansko nastalih stroškov.
(2) Izbrani izvajalec pošlje račun
skupaj s poročilom o izvedenih delih upravni enoti.
(3) Vlagatelj iz 6. člena te uredbe
potrdi poročilo in račun o izvedenih delih ter vso dokumentacijo pošlje
agenciji, ki na podlagi njene popolnosti plača račun izvajalca.
(4) Po izvršljivosti sklepa o stroških
upravnega postopka vlagatelj sklep pošlje agenciji, ki plača stroške.
(5) Višina sredstev za podporo iz 5.
člena te uredbe se dodeli do višine, zagotovljene za zemljiške operacije v
posameznem proračunskem letu.
(6) Podpora iz 5. člena te uredbe se
dodeljuje kot nepovratna sredstva v obliki dotacij in subvencioniranih
storitev.
2. ukrep: Tehnična podpora kmetijskemu
sektorju za informiranje in usposabljanje na področju primarne proizvodnje
kmetijskih proizvodov
10. člen
(cilj ukrepa)
Cilj ukrepa Tehnična podpora kmetijskemu
sektorju za informiranje in usposabljanje na področju primarne proizvodnje
kmetijskih proizvodov je spodbujanje informiranja in usposabljanja
zainteresiranih ljudi na podeželju v okviru nevladnih in nepridobitnih oblik
sodelovanja kmetov v zvezah, združenjih in društvih, povezanih s primarno
kmetijsko proizvodnjo.
11. člen
(namen podpore)
Podpora za ukrep iz prejšnjega člena je
namenjena sofinanciranju izvajanja strokovnih prireditev, informiranja in
usposabljanja podeželskega prebivalstva na področju primarne proizvodnje kmetijskih
proizvodov v skladu s 15. členom Uredbe 1857/2006/ES.
12. člen
(vlagatelj)
Vlagatelj za podporo iz prejšnjega člena
je:
a) 
nevladna organizacija, nepridobitno združenje
ali druga nepridobitna oblika sodelovanja kmetov v združenju, ki je
registrirana po predpisih, ki urejajo društva, zveze ali združenja, deluje na
celotnem območju Republike Slovenije in kandidira za odobritev podpore po tej
uredbi, ali
b) 
nevladna organizacija, nepridobitno združenje
ali druga nepridobitna oblika sodelovanja kmetov v združenju, ki je
registrirana po predpisih, ki urejajo društva, zveze ali združenja, deluje na
ožjem območju Republike Slovenije in kandidira za odobritev podpore po tej
uredbi.
13. člen
(upravičenec in prejemnik podpore)
(1) Upravičenec do podpore iz 11. člena te
uredbe: 
-      
je subjekt, ki se ukvarja s primarno
proizvodnjo kmetijskih proizvodov; 
-      
izpolnjuje pogoje za mala in srednje velika
podjetja iz Priloge I Uredbe 800/2008/ES; 
-      
ni podjetje v težavah v smislu Smernic
Skupnosti o državni pomoči za reševanje in prestrukturiranje podjetij v težavah
(UL C št. 244 z dne 1. 10. 2004, str. 2) in 
-      
ni v postopku vračanja neupravičeno prejete
državne pomoči na podlagi odločbe Komisije, ki je prejeto državno pomoč
razglasila za nezakonito in nezdružljivo s skupnim trgom EU, dokler taka pomoč
ni povrnjena, skupaj z zamudnimi obrestmi.
(2) Prejemnik podpore iz 11. člena te
uredbe je nevladna organizacija, nepridobitno združenje ali druga nepridobitna
oblika sodelovanja kmetov v združenjih.
14. člen
(upravičeni stroški)
Upravičeni stroški za ukrep iz 10. člena te
uredbe so:
-      
stroški, povezani z informiranjem in
usposabljanjem kmetov in delavcev na kmetijskih gospodarstvih (najemnine za
prostore, honorarji predavateljev, drugi materialni stroški za izvedbo
usposabljanja in informiranja);
-      
stroški, povezani z organizacijo forumov za
izmenjavo znanja med kmetijskimi gospodarstvi, tekmovanj, razstav in sejmov ter
sodelovanjem na njih (stroški udeležbe, stroški publikacij, potni stroški,
najemnine za razstavne prostore);
-      
stroški publikacij, kot so predstavitve,
katalogi ali spletišča, ki predstavljajo dejanske podatke o proizvajalcih iz
dane regije ali proizvajalcih danega proizvoda, pri čemer morajo biti
informacije in predstavitve nevtralne, zadevni proizvajalci pa morajo imeti
enake možnosti za predstavitev.
15. člen
(pogoji za odobritev podpore)
(1) Pogoji za odobritev podpore iz 11.
člena te uredbe so:
-      
vlagatelj ima aktivne člane,
-      
zagotovitev čim širše predstavitve dejavnosti
na področju primarne proizvodnje kmetijskih proizvodov kmetijskim uporabnikom
in javnosti,
-      
delovanje v kmetijskem sektorju.
(2) Prejemnik podpore iz 11. člena te
uredbe ne sme zahtevati, da je pogoj za dostop do storitev članstvo v njegovi
organizaciji. Morebitni prispevki nečlanov za kritje upravnih stroškov organizacije
morajo biti omejeni na sorazmerne stroške za storitve, ki jih organizacija
zagotavlja.
(3) Podrobnejši pogoji za podporo iz
11. člena te uredbe, merila za dodelitev podpore, postopki, dokazila,
upravičeni stroški ter način uveljavljanja in koriščenja sredstev se opredelijo
v javnem razpisu.
16. člen
(finančne določbe)
(1) Višina sredstev za podporo iz 11.
člena te uredbe se v skladu z drugim odstavkom 31. člena te uredbe določi
z javnim razpisom.
(2) Delež dodeljene podpore iz 11.
člena te uredbe lahko na upravičenca znaša do 70 odstotkov upravičenih
stroškov.
(3) Delež dodeljenih podpor iz vseh
javnih virov za namene tega člena lahko znaša do 100 odstotkov upravičenih
stroškov.
(4) Podpora se upravičencu iz 13.
člena te uredbe dodeli v obliki subvencioniranih storitev in ne sme vključevati
neposrednih plačil denarja proizvajalcem.
(5) Višina razpisanih sredstev iz
prvega odstavka tega člena se za tekoče leto zniža za vrednost pozitivno
rešenih pritožb iz predhodnega leta.
IV. DRUGE PODPORE
1. ukrep: Podpora za informiranje in
usposabljanje na področju predelave in s kmetijstvom povezanega delovanja na
podeželju
17. člen
(cilj ukrepa)
Cilj ukrepa Podpora za informiranje in
usposabljanje na področju predelave in s kmetijstvom povezanega delovanja na podeželju
je spodbujanje informiranja in usposabljanja zainteresiranih ljudi na podeželju
v okviru nevladnih in nepridobitnih oblik sodelovanja kmetov v zvezah,
združenjih in društvih, povezanih s kmetijstvom.
18. člen
(namen podpore)
Podpora za ukrep iz prejšnjega člena je
namenjena sofinanciranju izvajanja strokovnih prireditev, informiranja in
usposabljanja podeželskega prebivalstva na področju predelave in s kmetijstvom
povezanega delovanja na podeželju, ki niso predmet primarne proizvodnje
kmetijskih proizvodov.
19. člen
(vlagatelj)
Vlagatelj za podporo iz prejšnjega člena
je:
a) 
nevladna organizacija, nepridobitno združenje
ali druga nepridobitna oblika sodelovanja kmetov v združenju, ki je
registrirana po predpisih, ki urejajo društva, zveze ali združenja, deluje na
celotnem območju Republike Slovenije in kandidira za odobritev podpore po tej
uredbi, ali
b) 
nevladna organizacija, nepridobitno združenje
ali druga nepridobitna oblika sodelovanja kmetov v združenju, ki je
registrirana po predpisih, ki urejajo društva, zveze ali združenja, deluje na
ožjem območju Republike Slovenije in kandidira za odobritev podpore po tej
uredbi.
20. člen
(upravičenec in prejemnik podpore)
Upravičenec in prejemnik podpore iz 18.
člena te uredbe je nevladna organizacija, nepridobitno združenje ali
druga nepridobitna oblika sodelovanja kmetov v združenjih.
21. člen
(upravičeni stroški)
Upravičeni stroški za ukrep iz 17. člena te
uredbe so:
-      
stroški, povezani z informiranjem in
usposabljanjem (najemnine za prostore, honorarji predavateljev, materialni
stroški za izvedbo izobraževanja),
-      
stroški, povezani z organizacijo forumov za
izmenjavo znanja med kmetijskimi gospodarstvi, tekmovanj, razstav in sejmov ter
sodelovanjem na njih (stroški udeležbe, stroški publikacij, potni stroški, najemnine
za razstavne prostore),
-      
stroški publikacij, kot so predstavitve,
katalogi ali spletišča, ki predstavljajo dejanske podatke o delovanju
vlagatelja, proizvajalcih ali proizvajalcih danega proizvoda, pri čemer morajo
biti informacije in predstavitve nevtralne, proizvajalci pa morajo imeti enake
možnosti za predstavitev.
22. člen
(pogoji za odobritev podpore)
(1) Pogoji za odobritev podpore iz 18.
člena te uredbe so:
-      
vlagatelj ima aktivne člane,
-      
zagotovitev čim širše predstavitve dejavnosti
na področju predelave in s kmetijstvom povezanega delovanja na podeželju
kmetijskim uporabnikom in javnosti,
-      
delovanje na področju s kmetijstvom povezanih
dejavnosti.
(2) Do podpore je upravičen vlagatelj
iz 19. člena te uredbe, ki na trgu ne opravlja dejavnosti zaradi pridobivanja
dobička oziroma dejavnosti, s katero bi konkuriral na trgu z drugimi osebami,
kar pomeni, da se ne ukvarja s tržno proizvodnjo blaga oziroma storitev in
opravlja nepridobitne dejavnosti v širšem družbenem interesu.
(3) Podrobnejši pogoji za podporo iz
18. člena te uredbe, merila za dodelitev podpore, postopki, dokazila,
upravičeni stroški ter način uveljavljanja in koriščenja sredstev se opredelijo
v javnem razpisu.
23. člen
(finančne določbe)
(1) Višina sredstev za podporo iz 18.
člena te uredbe se v skladu z določbo drugega odstavka 31. člena te uredbe
določi z javnim razpisom.
(2) Delež dodeljene podpore iz 18.
člena te uredbe lahko na upravičenca znaša do 70 odstotkov upravičenih
stroškov.
(3) Delež dodeljenih podpor iz vseh
javnih virov za namene tega člena lahko znaša do 100 odstotkov upravičenih
stroškov.
(4) Višina razpisanih sredstev iz
prvega odstavka tega člena se za tekoče leto zniža za vrednost pozitivno
rešenih pritožb iz predhodnega leta.
2. ukrep: Podpora delovanju
nepridobitnih združenj, ki povezujejo društva podeželske mladine, podeželskih
žensk in sindikat kmetov
24. člen
(cilj ukrepa)
Cilj ukrepa Podpora delovanju nepridobitnih
združenj, ki povezujejo društva podeželske mladine, podeželskih žensk in
sindikat kmetov, je spodbujanje delovanja, združevanja in povezovanja
zainteresiranih ljudi na podeželju v okviru civilne iniciative ter nevladnih in
nepridobitnih oblik sodelovanja kmetov v zvezah, združenjih in društvih,
povezanih s kmetijstvom.
25. člen
(namen podpore)
Podpora za ukrep iz prejšnjega člena je
namenjena sofinanciranju delovanja nepridobitnih združenj, katerih povezovanje
je širšega pomena za kmetijstvo in podeželje.
26. člen
(vlagatelj)
(1) Vlagatelj za podporo iz prejšnjega
člena je pravna oseba, ki povezuje društva podeželske mladine ali društva
podeželskih žensk v zvezo ali kmete, ki opravljajo kmetijsko dejavnost, v
sindikat kmetov.
(2) Vlagatelj za podporo iz prejšnjega
člena mora biti registriran in delovati na celotnem območju Republike
Slovenije.
27. člen
(upravičenec in prejemnik podpore)
Upravičenec in prejemnik podpore iz 25.
člena te uredbe je vlagatelj iz prejšnjega člena.
28. člen
(upravičeni stroški)
Upravičeni stroški za ukrep iz 24. člena te
uredbe so:
-      
stroški ustrezne infrastrukture za delovanje
(najem prostorov oziroma nakup opreme),
-      
materialni stroški ter stroški dela pisarne in
organov,
-      
stroški članarin v mednarodnih organizacijah,
-      
stroški izvajanja programov iz periodičnega
načrta za izvajanje Resolucije o nacionalnem programu za enake možnosti žensk
in moških 2005–2013 (Uradni list RS, št. 100/05).
29. člen
(pogoji za odobritev podpore)
(1) Pogoja za odobritev podpore iz 25.
člena te uredbe sta:
-      
vlagatelj ima aktivne člane,
-      
vlagatelj deluje v kmetijskem sektorju.
(2) Vlagatelj iz 26. člena te uredbe
lahko kandidira tudi za enega od ukrepov iz 10. ali 17. člena te uredbe,
če izpolnjuje tudi pogoje iz 12. ali 19. člena te uredbe.
(3) Podrobnejši pogoji za podporo iz
25. člena te uredbe, merila za dodelitev podpore, postopki, dokazila,
upravičeni stroški ter način uveljavljanja in koriščenja sredstev se opredelijo
v javnem razpisu.
30. člen
(finančne določbe)
(1) Višina sredstev za podporo iz 25.
člena te uredbe se v skladu z določbo drugega odstavka 31. člena te uredbe
določi z javnim razpisom.
(2) Delež dodeljene podpore iz 25.
člena te uredbe lahko na upravičenca znaša do 100 odstotkov upravičenih
stroškov.
(3) Določitev višine podpore za
stroške članarin v mednarodnih organizacijah se podrobneje opredeli z javnim
razpisom.
(4) Višina razpisanih sredstev iz
prvega odstavka tega člena se za tekoče leto zniža za vrednost pozitivno
rešenih pritožb iz predhodnega leta.
V. POSTOPEK ZA ODOBRITEV PODPORE
31. člen
(javni razpisi)
(1) Podpore po tej uredbi se dodelijo
na podlagi zaprtih javnih razpisov, razen za ukrep iz 4. člena te uredbe,
ki se dodeli na podlagi 8. člena te uredbe.
(2) Višina podpore za ukrepe iz 10.,
17. in 24. člena te uredbe se na letni ravni v javnem razpisu določi največ do
višine sredstev, zagotovljenih za te namene v proračunu Republike Slovenije v
posameznem proračunskem letu.
(3) Skupna višina vseh virov financiranja
za ukrepe iz 10., 17. in 24. člena te uredbe ne sme preseči vrednosti stroškov
odobrenega programa.
(4) Postopke za dodelitev podpore in
izplačilo sredstev izvede agencija.
(5) Ministrstvo, pristojno za
kmetijstvo, pripravi javne razpise in jih objavi v Uradnem listu Republike
Slovenije. V okviru javnega razpisa za posamezen ukrep so sredstva lahko
razdeljena po posameznih namenih znotraj ukrepa, ciljih ukrepa ali skupinah
posameznih upravičencev, vloge za ta namen pa se ločeno uvrščajo na sezname prejetih
in popolnih vlog.
(6) Vlagatelj, ki bi lahko kandidiral
za podporo iz 11. in 18. člena te uredbe, lahko kandidira samo za eno od teh
dveh podpor.
32. člen
(odločitev o vlogah)
(1) Vloge za javni razpis je treba
poslati priporočeno po pošti na naslov: Agencija Republike Slovenije za
kmetijske trge in razvoj podeželja, Dunajska cesta 160, 1000 Ljubljana, ali
oddati v vložišču agencije.
(2) Vloga iz prejšnjega odstavka se
vloži pisno na obrazcu, ki je dostopen na spletni strani agencije in
ministrstva, pristojnega za kmetijstvo. Sestavni deli vloge morajo biti speti
ali vloženi v mapo po vrstnem redu. Na ovojnici vloge morajo biti razvidni
datum in čas (ura, minuta) oddaje vloge na pošti, kar označi pošta, ali v
vložišču agencije, naslov vlagatelja in oznaka javnega razpisa, na katerega se
prijavlja. Vloge z nepravilno označenimi ovojnicami se ne obravnavajo in se
vrnejo vlagateljem.
(3) Agencija odpira in obravnava vloge
ter zahteva odpravo pomanjkljivosti ob sočasni obravnavi vlog.
33. člen
(obravnava vlog)
(1) Odpiranje vlog ni javno. Prispele
vloge obravnava agencija in jih, če posamezen ukrep to določa, tudi oceni.
(2) Izberejo se projekti, ki na
podlagi ocene dosežejo spodnjo, vstopno mejo točk.
(3) Če skupna višina zaprošenih
sredstev presega razpoložljiva sredstva, določena za posamezen ukrep iz te
uredbe, se podpora na posameznega upravičenca sorazmerno zniža na podlagi
ponderiranja popolnih vlog.
34. člen
(kumulacija oziroma združevanje pomoči –
skupinske izjeme)
(1) Najvišji zneski pomoči, določeni v
9. in 16. členu te uredbe, ne smejo preseči najvišjih zneskov pomoči, določenih
z Uredbo 1857/2006/ES, ne glede na to, ali se podpora za projekt ali dejavnost
v celoti financira iz državnih ali lokalnih sredstev ali pa se delno financira
iz sredstev Evropske unije.
(2) V zvezi z istimi upravičenimi
stroški se pomoč iz 4. in 10. člena te uredbe ne sme združevati z drugo državno
pomočjo po prvem odstavku 107. člena Pogodbe o delovanju Evropske unije ali s
finančnimi prispevki Republike Slovenije, vključno s tistimi iz drugega
pododstavka prvega odstavka 88. člena Uredbe Sveta (ES) št. 1698/2005 z dne
20. septembra 2005 o podpori za razvoj podeželja iz Evropskega kmetijskega
sklada za razvoj podeželja (EKSRP) (UL L št. 277 z dne 21. 10. 2005, str.
1), zadnjič spremenjene z Uredbo (EU) št. 1312/2011 Evropskega parlamenta
in Sveta z dne 19. decembra 2011 o spremembi Uredbe Sveta (ES)
št. 1698/2005 glede nekaterih določb o finančnem upravljanju za nekatere
države članice, ki imajo ali jim grozijo resne težave v zvezi z njihovo
finančno stabilnostjo (UL L št. 339 z dne 21. 12. 2011, str. 1), ali
s finančnimi sredstvi Evropske unije v zvezi z nekaterimi upravičenimi stroški,
če bi bila s takim združevanjem presežena največja dovoljena intenzivnost pomoči,
določena z Uredbo 1857/2006/ES.
(3) Pomoč iz 4. in 10. člena te uredbe
se ne sme združevati s pomočjo de minimis na podlagi Uredbe Komisije
(ES) št. 1535/2007 z dne 20. decembra 2007 o uporabi členov 87 in 88
Pogodbe ES pri pomočeh de minimis v sektorju kmetijske proizvodnje (UL L
št. 337 z dne 21. 12. 2007, str. 35) glede na iste upravičene odhodke
ali naložbeni projekt, če bi bila s takim združevanjem presežena intenzivnost
pomoči, določena z Uredbo 1857/2006/ES.
35. člen
(omejitev podpore)
Podpore iz te uredbe se ne dodelijo za
izvajanje naložbenih ukrepov zunaj Republike Slovenije.
36. člen
(obveznosti prejemnika podpore)
(1) Prejemnik podpore (podjetje ali
ime in priimek), opis namena dodeljenih javnih sredstev in znesek odobrenih
javnih sredstev se objavijo na spletni strani ministrstva, pristojnega za
kmetijstvo.
(2) Prejemnik podpore mora imeti za
nakazilo dodeljenih sredstev odprt transakcijski račun v Republiki Sloveniji.
(3) Vse dejavnosti morajo biti
dokončane in plačane pred vložitvijo zadnjega zahtevka za izplačilo, razen za
stroške ukrepa iz 4. člena te uredbe, ki se plačajo na podlagi 9. člena te
uredbe.
37. člen
(nepravilnosti, sankcije in vrnitev
sredstev)
(1) Prejemnik podpore ni upravičen do
kandidiranja za sredstva iz ukrepov politike razvoja podeželja, razen za
kmetijskookoljske ukrepe in ukrepe izravnalnih plačil za območja z omejenimi
dejavniki po predpisih, ki urejajo razvoj podeželja, za obdobje, ki ga določajo
veljavni predpisi, če:
-      
ne izpolnjuje zahtev iz te uredbe in odločbe o
pravici do sredstev,
-      
je sredstva pridobil nezakonito, na podlagi
lažnih podatkov ali lažnih izjav,
-      
sredstva uporablja v nasprotju z namenom, za
katerega so mu bila odobrena.
(2) V primeru iz prejšnjega odstavka
agencija zahteva vračilo dodeljenih sredstev skupaj z zakonitimi zamudnimi
obrestmi od dneva prejema sredstev in določi obdobje, v katerem prejemnik
sredstev ni upravičen do kandidiranja za sredstva iz ukrepov politike razvoja
podeželja, razen za kmetijskookoljske ukrepe in ukrepe izravnalnih plačil za
območja z omejenimi dejavniki po predpisih Skupnosti o razvoju podeželja,
skladno z veljavnimi predpisi.
38. člen
(hramba dokumentacije)
Prejemnik sredstev in agencija morata vso
dokumentacijo, ki je bila podlaga za odobritev podpore po tej uredbi, vključno
s podatki, da ima podjetje status malega ali srednje velikega podjetja, hraniti
vsaj še pet let od datuma dodelitve podpore.
VI. PRIDOBITEV PODATKOV IZ URADNIH EVIDENC
39. člen
(pridobitev podatkov iz uradnih evidenc)
Potrdila, izpiske in druge podatke o
dejstvih iz uradnih evidenc upravnih in drugih državnih organov, organov
lokalnih skupnosti ali nosilcev javnih pooblastil, ki jih je treba priložiti
zahtevku kot dokazilo na podlagi te uredbe, pridobi organ, ki odloča o zahtevku
upravičenca.
VII. VLAGANJE ZAHTEVKOV ZA IZPLAČILO SREDSTEV
40. člen
(vlaganje zahtevkov za izplačilo sredstev)
Za izplačila sredstev v tekočem letu morajo
prejemniki podpore zahtevke za izplačilo poslati agenciji. Zahtevki za
izplačilo se vlagajo od izdaje odločbe o pravici do sredstev do 30. oktobra
tekočega leta v skladu z roki, opredeljenimi v odločbi. Če agencija upravičencu
izda odločbo o pravici do sredstev z datumom vlaganja zahtevka po
30. oktobru, se izplačila izvedejo v naslednjem koledarskem letu.

Uredba o ukrepih kmetijske strukturne politike
in kmetijske politike razvoja podeželja (Uradni list RS, št. 45/12)
vsebuje naslednjo prehodno in končno določbo:
»VIII. PREHODNA IN KONČNA DOLOČBA
41. člen
(prehodna
določba)
(1) Določbe te uredbe, ki se nanašajo
na dodelitev podpore po Uredbi 1857/2006/ES, se začnejo uporabljati po objavi
vpisne številke izvzetja zadevne sheme pomoči na spletni strani Generalnega
direktorata za kmetijstvo in razvoj podeželja Evropske komisije, s čimer se
šteje, da je shema pomoči objavljena v skladu z Uredbo 1857/2006/ES. Minister o
tem objavi obvestilo v Uradnem listu Republike Slovenije.
(2) Podpore iz III. poglavja te uredbe
se odobrijo le za dejavnosti ali storitve, ki so opravljene oziroma prejete po
izdelavi in objavi zadevne sheme pomoči skladno z Uredbo 1857/2006/ES.
42. člen
(uveljavitev)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o ukrepih kmetijske
strukturne politike in kmetijske politike razvoja podeželja (Uradni list RS,
št. 64/12)
vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po
objavi v Uradnem listu Republike Slovenije.«.