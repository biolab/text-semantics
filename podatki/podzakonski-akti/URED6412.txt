1. člen
(vsebina)
Ta uredba ureja varovanje določenih oseb,
objektov državnih organov, objektov, prostorov in okolišev (v nadaljnjem
besedilu: osebe in objekti), ki jih varuje policija.
2. člen
(naloge policije)
Zaradi varovanja oseb in objektov policija
načrtuje, organizira, koordinira, usmerja, vodi, nadzira in izvaja ukrepe
preventivno-operativnega, tehničnega in fizičnega varovanja.
3. člen
(pomen izrazov)
Posamezni izrazi, uporabljeni v tej uredbi,
imajo naslednji pomen:
1.     
»varovana oseba« je oseba, ki jo policija varuje v skladu z zakonom, ki
ureja naloge in pooblastila policije, ter s to uredbo;
2.     
»varovan objekt« je objekt in okoliš objekta državnega organa,
stanovanjski objekt varovane osebe, drug prostor, objekt in okoliš objekta, v
katerem se začasno zadržuje varovana oseba, objekt in okoliš objekta
diplomatskega in konzularnega predstavništva in ga policija varuje v skladu z
zakonom, ki ureja naloge in pooblastila policije, ter s to uredbo;
3.     
»okoliš objekta« je funkcionalno ograjeno ali neograjeno zemljišče, ki
ima poseben pomen pri opravljanju nalog varovanja, ter zračni prostor razreda G
nad njim;
4.     
»funkcionalno zemljišče objekta« vključuje zemljišče, na katerem so objekt,
zelenice in prometne površine, ki se dotikajo objekta oziroma potekajo ob njem,
in sicer do zunanjega roba te površine, vendar ne več kot 100 m od objekta;
5.     
»prostor posebnega pomena« je odprt ali zaprt prostor, kjer se zaradi
zadrževanja ali delovanja praviloma več varovanih oseb, izvajajo določeni
ukrepi varovanja;
6.     
»preventivno-operativno varovanje« je varovanje, ki obsega zbiranje
obvestil o ogroženosti varovanih oseb in objektov ter uporabo in izvajanje
varnostnih ukrepov za predhodno delovanje. Izvaja se zaradi pripravljanja ocen
ogroženosti in varnostnih informacij za zaznavanje in preprečevanje ogrožanja;
7.     
»tehnično varovanje« je varovanje, ki obsega varnostne ukrepe, ki
temeljijo na uporabi tehničnih sredstev za odkrivanje in preprečevanje ogrožanja;
8.     
»fizično varovanje« je varovanje, ki obsega osebno varovanje in druge
ukrepe fizičnega varovanja, ki jih izvajajo policisti, da preprečijo ogrožanje;
9.     
»osebno varovanje« obsega del ukrepov fizičnega varovanja, s katerim
policija pri spremljanju in prevozu varovane osebe zagotavlja neposredno
fizično varovanje z določenim številom policistov;
10.  
»stopnja varovanja« pomeni obseg in vrsto ukrepov varovanja varovanih
oseb in varovanih objektov glede na pomembnost funkcije, ki jo opravlja
varovana oseba, ali pomembnost varovanega objekta;
11.  
»stopnja ogroženosti« je opredelitev ogroženosti varovane osebe in
varovanih objektov. Lahko je potencialna, povečana ali visoka;
12.  
»družinski člani«, ki jih policija varuje v skladu s to uredbo, so lahko
zakonec ali izvenzakonski partner, partner v registrirani istospolni partnerski
skupnosti, starši oziroma posvojitelji in otroci oziroma posvojenci varovane
osebe.
4. člen
(določitev standardne stopnje varovanja)
(1) Policija varuje varovane osebe in
varovane objekte po stopnjah varovanja glede na pomembnost funkcije, ki jo
opravlja varovana oseba, oziroma pomembnost objekta in glede na njihovo stopnjo
ogroženosti.
(2) Varovanje se izvaja po prvi,
drugi, tretji in četrti stopnji. Glede na stopnjo ogroženosti se varovanje
izvaja ob potencialni, povečani ali visoki stopnji ogroženosti. Varovanje
vključuje ukrepe preventivno-operativnega, tehničnega oziroma fizičnega
varovanja.
5. člen
(prva stopnja varovanja)
Po prvi stopnji policija varuje osebo, ki opravlja funkcijo šefa tuje države,
na državniškem, uradnem in delovnem obisku v Republiki Sloveniji.
6. člen
(druga stopnja varovanja)
Po drugi stopnji policija varuje osebo, ki
opravlja funkcijo:
-       
predsednika Republike Slovenije,
-       
predsednika Vlade Republike Slovenije, v skladu s predpisom, ki ga izda
Vlada Republike Slovenije.
7. člen
(tretja stopnja varovanja)
(1) Po tretji stopnji policija varuje:
-       
predsednika Državnega zbora Republike Slovenije,
-       
podpredsednika Vlade Republike Slovenije, če to narekuje ocena
ogroženosti,
-       
ministra, pristojnega za zunanje zadeve,
-       
ministra, pristojnega za obrambo,
-       
ministra, pristojnega za notranje zadeve,
-       
kandidata za predsednika Republike Slovenije, ki je izvoljen za funkcijo
predsednika republike, v času od uradne razglasitve izida volitev do prevzema
funkcije predsednika republike,
-       
bivšega predsednika Republike Slovenije še tri mesece po prenehanju
opravljanja funkcije predsednika republike,
-       
bivšega predsednika Vlade Republike Slovenije še tri mesece po
prenehanju opravljanja funkcije predsednika vlade.
(2) Oseba iz prejšnjega odstavka se
lahko za čas zasebnega potovanja ali drugih osebnih razlogov pisno odpove
osebnemu varovanju. O tem seznani policijo najmanj sedem dni pred datumom
želene odpovedi varovanja. V nujnih primerih se lahko oseba ustno odpove varovanju
tudi v roku, ki je krajši od sedem dni, kar policija evidentira. Oseba, ki se
začasno odpove osebnemu varovanju, je varovana z drugimi ukrepi varovanja.
8. člen
(četrta stopnja varovanja)
(1) Po četrti stopnji policija varuje:
-       
podpredsednika Vlade Republike Slovenije, razen v primeru iz druge
alineje prvega odstavka prejšnjega člena,
-       
predsednika Državnega sveta Republike Slovenije,
-       
predsednika Ustavnega sodišča Republike Slovenije,
-       
predsednika Vrhovnega sodišča Republike Slovenije,
-       
varuha človekovih pravic,
-       
ministra, razen ministrov iz prejšnjega člena,
-       
generalnega državnega tožilca,
-       
direktorja Slovenske obveščevalno-varnostne agencije,
-       
generalnega direktorja policije,
-       
družinske člane osebe, ki opravlja funkcijo predsednika Republike
Slovenije,
-       
družinske člane osebe, ki opravlja funkcijo predsednika Vlade Republike
Slovenije, v skladu s predpisom, ki ga izda Vlada Republike Slovenije,
-       
kandidate za predsednika Republike Slovenije od uradne potrditve
kandidatur do uradne razglasitve izida volitev Državne volilne komisije,
-       
bivšega predsednika Republike Slovenije devet mesecev po prenehanju
trimesečnega varovanja po tretji stopnji,
-       
bivšega predsednika Vlade Republike Slovenije devet mesecev po
prenehanju trimesečnega varovanja po tretji stopnji,
-       
bivšega podpredsednika Vlade Republike Slovenije šest mesecev po
prenehanju opravljanja funkcije podpredsednika vlade.
(2) V primeru visoke ogroženosti
varovanih oseb iz prejšnjega odstavka in prejšnjega člena policija po četrti
stopnji varuje tudi njihove družinske člane. Obseg ukrepov varovanja družinskih
članov se določi na podlagi izdelane ocene ogroženosti varovanih oseb.
9. člen
(varovanje predstavnikov tujih držav, EU
in mednarodnih organizacij)
(1) Policija varuje visoke
predstavnike tujih držav, Evropske unije in mednarodnih organizacij, kadar so
na uradnem ali delovnem obisku v Republiki Sloveniji.
(2) Kadar so osebe iz prejšnjega
odstavka na zasebnem obisku ali izvajajo diplomatsko misijo v Republiki
Sloveniji, jih policija lahko varuje na podlagi zaprosila tujih državnih ali
varnostnih organov ali organizatorja obiska. Varovanje lahko policija brez
obrazložitve zavrne.
(3) Osebe iz prvega odstavka tega
člena policija varuje po stopnjah, ki ustrezajo njihovim funkcijam, in na
podlagi ocene ogroženosti. Pri določanju stopnje varovanja se smiselno
uporabljajo določbe 6., 7. in 8. člena te uredbe.
10. člen
(varovanje oseb po odredbi generalnega
direktorja policije)
(1) Policija na podlagi odredbe
generalnega direktorja policije varuje tudi:
-       
druge državne funkcionarje, če je zaradi opravljanja njihove funkcije
oziroma opravljanja javnih nalog resno ogroženo njihovo življenje in telo,
-       
druge pomembne tuje osebe.
(2) Varovanje oseb iz prve alineje
prejšnjega odstavka se uvede po četrti stopnji na predlog predstojnika
državnega organa, v katerem je funkcionar zaposlen, ali pristojnega ministra in
na podlagi ocene ogroženosti, ki jo izdela policija. O uvedbi in stopnji
varovanja generalni direktor policije obvesti ministra, pristojnega za notranje
zadeve.
(3) V primeru visoke ogroženosti oseb
iz prve alineje prvega odstavka tega člena policija po četrti stopnji varuje
tudi njihove družinske člane. Obseg ukrepov varovanja družinskih članov se
določi na podlagi izdelane ocene ogroženosti varovanih oseb.
(4) Z varovanjem se preneha, ko
prenehajo razlogi, zaradi katerih je bilo uvedeno.
(5) Varovanje oseb iz druge alineje
prvega odstavka tega člena se uvede po stopnji, ki ustreza njihovi javni funkciji.
Policija osebe varuje na podlagi zaprosila tujih državnih ali varnostnih
organov ali organizatorja obiska in ocene ogroženosti, ki jo izdela policija.
Varovanje lahko policija brez obrazložitve zavrne.
11. člen
(varovanje objektov in prostorov posebnega
pomena)
(1) Po prvi stopnji policija varuje:
-       
rezidenčne objekte, ki jih uporabljajo osebe iz 5. člena te uredbe,
-       
prostore posebnega pomena, kjer se izvajajo protokolarni dogodki,
slovesnosti, sprejemi, državne proslave in druge prireditve državnega pomena z
udeležbo oseb iz 5. člena te uredbe.
(2) Po drugi stopnji policija varuje:
-       
objekt, v katerem je sedež Urada predsednika Republike Slovenije,
-       
objekt, v katerem je sedež Vlade Republike Slovenije,
-       
objekt, v katerem je sedež Državnega zbora Republike Slovenije,
-       
stanovanjske objekte oseb iz 6. člena te uredbe,
-       
prostore posebnega pomena, kjer se izvajajo protokolarni dogodki,
slovesnosti, sprejemi, državne proslave in druge prireditve državnega pomena z
udeležbo oseb iz 6. člena te uredbe.
(3) Po tretji stopnji policija varuje:
-       
objekt, v katerem je sedež ministrstva, pristojnega za zunanje zadeve,
-       
objekt, v katerem je sedež ministrstva, pristojnega za notranje zadeve,
-       
stanovanjske objekte oseb iz 7. člena te uredbe,
-       
prostore posebnega pomena, kjer se izvajajo protokolarni dogodki,
slovesnosti, sprejemi, državne proslave in druge prireditve državnega pomena z
udeležbo oseb iz 7. člena te uredbe.
(4) Po četrti stopnji policija varuje:
-       
sedeže tujih diplomatskih predstavništev in konzulatov ter mednarodnih
organizacij v Republiki Sloveniji,
-       
stanovanjske objekte oseb iz 8. člena te uredbe, kadar je za osebe
opredeljena visoka stopnja ogroženosti,
-       
prostore posebnega pomena, kjer se izvajajo protokolarni dogodki,
slovesnosti in sprejemi z udeležbo oseb iz 8. člena te uredbe, kadar je za
osebe opredeljena visoka stopnja ogroženosti.
(5) Določbe, ki se nanašajo na sedeže
državnih organov iz drugega in tretjega odstavka tega člena, veljajo tudi za
objekte, v katerih ti državni organi začasno delujejo.
12. člen
(varovanje oseb in objektov v primeru
razglasitve ukrepov kriznega odzivanja, vojnem ali izrednem stanju)
V primeru razglasitve ukrepov kriznega
odzivanja ter v vojnem ali izrednem stanju policija varuje:
-       
osebi iz 6. člena te uredbe po prvi stopnji,
-       
osebe iz 7. člena te uredbe po drugi stopnji,
-       
osebe iz 8. člena te uredbe po tretji stopnji,
-       
objekte in prostore posebnega pomena iz drugega odstavka prejšnjega
člena po prvi stopnji,
-       
objekte in prostore posebnega pomena iz tretjega odstavka prejšnjega
člena po drugi stopnji,
-       
objekte in prostore posebnega pomena iz četrtega odstavka prejšnjega
člena po tretji stopnji.
13. člen
(izkaznica varovane osebe)
(1) Ob uvedbi varovanja za varovane
osebe iz prvega odstavka 8. člena in prve alineje prvega odstavka 10. člena te
uredbe policija izda posebno izkaznico, s katero se lahko identificirajo.
(2) Policisti morajo imetnikom
izkaznice na njihovo prošnjo nuditi ustrezno pomoč, kot npr. omogočiti varno in
nemoteno vožnjo v cestnem prometu, varen in hiter prehod čez državno mejo,
varen in hiter prehod skozi množico ter na zaprosilo dajati pojasnila.
(3) Imetnik izkaznice mora izkaznico
vrniti izdajatelju po prenehanju varovanja.
14. člen
(oblika in vsebina izkaznice)
(1) Izkaznica je velika 8,5 x 5,5 cm.
(2) Izkaznica na sprednji strani
vsebuje:
-       
zgoraj v sredini logotip policije (grb Republike Slovenije in napis
Republika Slovenija, Ministrstvo za notranje zadeve, Policija),
-       
pod logotipom na levi strani sliko imetnika izkaznice,
-       
pod logotipom osebno ime imetnika izkaznice,
-       
funkcijo oziroma status imetnika izkaznice,
-       
v spodnjem levem kotu napis »izkaznica« in pod njim registrsko številko
izkaznice,
-       
v spodnjem desnem kotu pečat in podpis generalnega direktorja policije
ter datum izdaje.
(3) Izkaznica na hrbtni strani
vsebuje:
-       
znak policije,
-       
pod znakom navedene dolžnosti policistov in dolžnost imetnika izkaznice,
da jo po prenehanju varovanja vrne.
(4) Osnovna barva izkaznice je bela,
logotip policije se tiska modro, preostali napisi so črni.
(5) Vzorec izkaznice je določen v
prilogi, ki je sestavni del te uredbe.
(6) Izkaznico, izdano generalnemu
direktorju policije, podpiše minister, pristojen za notranje zadeve.
15. člen
(sodelovanje med službami)
(1) Pri varovanju oseb in objektov
policija sodeluje z drugimi državnimi organi, samoupravnimi lokalnimi
skupnostmi, pravnimi osebami, tujimi varnostnimi organi, samostojnimi
podjetniki posamezniki, posamezniki, ki samostojno opravljajo dejavnost, ter
drugimi organi in organizacijami.
(2) Državni organi, samoupravne
lokalne skupnosti, pravne osebe, samostojni podjetniki posamezniki, tuji varnostni
organi, posamezniki, ki samostojno opravljajo dejavnost, ter drugi organi in
organizacije so policiji dolžne posredovati podatke in informacije, ki jih
potrebuje za načrtovanje in izvajanje varovanja oseb in objektov.
(3) Policija seznanja varovano osebo
in predstojnika državnega organa, katerega sedež se varuje, z oceno in s
stopnjo ogroženosti ter z varnostnimi ukrepi za izvedbo varovanja.

Priloga:
Vzorec izkaznice iz 14. člena uredbe

Uredba varovanju določenih oseb, prostorov,
objektov in okolišev objektov, ki jih varuje policija (Uradni list RS, št. 63/13) vsebuje naslednjo prehodno in
končni določbi:
»PREHODNA IN KONČNI DOLOČBI
16. člen
(interni akt)
Generalni direktor policije v enem mesecu
od uveljavitve te uredbe izda interni akt, v katerem opredeli obseg, vrsto in
vsebino varnostnih ukrepov za stopnje varovanja. Soglasje k aktu da minister,
pristojen za notranje zadeve.
17. člen
(prenehanje
uporabe)
Z dnem uveljavitve te uredbe se preneha
uporabljati Uredba o varovanju določenih oseb, prostorov, objektov in okolišev
objektov, ki jih varuje policija (Uradni list RS, št. 110/10, 15/13 – ZNPPol in
16/13).
18. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvah Uredbe varovanju
določenih oseb, prostorov, objektov in okolišev objektov, ki jih varuje
policija (Uradni list RS, št. 23/20) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah in dopolnitvah Uredbe o varovanju določenih oseb, prostorov,
objektov in okolišev objektov, ki jih varuje policija (Uradni list RS, št. 144/20)
vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah in dopolnitvah Uredbe o varovanju določenih oseb, prostorov,
objektov in okolišev objektov, ki jih varuje policija (Uradni list RS, št. 102/22)
vsebuje naslednji prehodni in končno določbo:
»PREHODNI IN KONČNA DOLOČBA
6. člen
Predsednik Vlade Republike Slovenije in
njegovi družinski člani se do začetka izvajanja varovanja v skladu s predpisom
Vlade Republike Slovenije iz spremenjenega 6. člena in spremenjenega prvega
odstavka 8. člena uredbe varujejo v skladu z Uredbo o varovanju določenih oseb,
prostorov, objektov in okolišev objektov, ki jih varuje policija (Uradni list
RS, št. 63/13, 23/20 in 144/20).
7. člen
Bivšega podpredsednika Vlade Republike
Slovenije, ki ga policija ob uveljavitvi te uredbe varuje v skladu z Uredbo o
varovanju določenih oseb, prostorov, objektov in okolišev objektov, ki jih
varuje policija (Uradni list RS, št. 63/13, 23/20 in 144/20), policija še
naprej varuje v skladu z Uredbo o varovanju določenih oseb, prostorov, objektov
in okolišev objektov, ki jih varuje policija (Uradni list RS, št. 63/13, 23/20
in 144/20).
8. člen
Ta uredba začne veljati petnajsti dan po objavi
v Uradnem listu Republike Slovenije.«.