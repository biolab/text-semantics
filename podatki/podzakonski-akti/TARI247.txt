1. člen
(vsebina)
Ta tarifa določa vrednost točke za izračun plačila na podlagi
obvestila, za izračun plačila za uporabo radijskih frekvenc in za izračun
plačila za uporabo elementov oštevilčenja Agenciji za komunikacijska omrežja in
storitve Republike Slovenije (v nadaljnjemu besedilu: agencija) za leto 2023.
2. člen
(plačilo na podlagi obvestila)
(1) Vrednost točke za izračun plačila na podlagi obvestila za
zagotavljanje javnih komunikacijskih omrežij oziroma izvajanje javnih
komunikacijskih storitev je 1,79 EUR.
(2) Število točk je določeno v 6. členu Zakona o elektronskih
komunikacijah – ZEKom-2 (Uradni list RS, št. 130/22).
3. člen
(plačilo za uporabo radijskih frekvenc)
(1) Vrednost točke za izračun plačila za uporabo radijskih
frekvenc je 0,50 EUR.
(2) Število točk je določeno v poglavju II. Splošnega akta o
načinu izračuna plačil za uporabo radijskih frekvenc (Uradni list RS, št.
30/13, 33/13 – popr., 40/13 – popr., 81/14, 21/16, 63/16, 64/19 in 130/22 –
ZEKom-2).
4. člen
(plačilo za uporabo elementov oštevilčenja)
(1) Vrednost točke za izračun plačila za uporabo elementov
oštevilčenja je 1,30 EUR.
(2) Število točk je določeno v 7. členu Splošnega akta o
načinu izračuna višine plačil za uporabo elementov oštevilčenja (Uradni list
RS, št. 31/13, 21/16, 15/17, 72/18 in 130/22 – ZEKom-2).
5. člen
(priloga k tarifi)
Obrazložitev tarife je v Prilogi, ki je sestavni del te
tarife in določa razloge za sprejem tarife ter cilje, ki jih agencija
zasleduje.
6. člen
(začetek veljavnosti in uporabe)
Ta tarifa začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2023.
Št. 410-2/2022/21
Ljubljana, dne 20. decembra 2022
EVA 2022-3130-0053
Mag. Tanja Muha
v. d. direktorja
K tej tarifi je dala soglasje Vlada Republike
Slovenije s sklepom št. 47601-12/2022/6 z dne 15. 12. 2022.

Priloga:
Posebna obrazložitev Tarife 2023 o vrednosti točke za plačilo na podlagi
obvestila, za plačilo za uporabo radijskih frekvenc in za plačilo za uporabo
elementov oštevilčenja za delovanje regulatornega organa na področju
elektronskih komunikacij