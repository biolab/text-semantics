1. člen
(vsebina)
Ta pravilnik določa način vpisa potrošniških organizacij v
register potrošniških organizacij (v nadaljnjem besedilu: register) ter
organizacijske, tehnične in prostorske pogoje, ki jih mora izpolnjevati
organizacija za vpis v register.
2. člen
(pogoji)
Potrošniška organizacija mora za vpis v register izpolnjevati
naslednje pogoje:
-       
registrirana je kot društvo ali zavod ali druga organizacija, ki ne
opravlja pridobitne dejavnosti in so jo ustanovili potrošniki zaradi varstva
svojih pravic;
-       
je nevtralna ter neodvisna od interesov ponudnikov blaga in storitev;
-       
razpolaga s poslovnimi prostori, ki omogočajo neposredno poslovanje s
potrošniki, pri čemer se stanovanje ne šteje kot poslovni prostor;
-       
ob vhodu v poslovni prostor ima na vidnem mestu napis z navedbo imena
organizacije in uradnih ur;
-       
vzpostavljeno ima delujočo spletno stran;
-       
v okviru svojega dela ima določene uradne ure ter ima opredeljene načine
in poti komuniciranja s potrošniki;
-       
potrošnikom zagotavlja varstvo osebnih podatkov.
3. člen
(postopek vpisa)
Potrošniška organizacija vloži vlogo za vpis v register pri
ministrstvu. V vlogi navede dejstva in predloži dokaze, iz katerih izhaja
izpolnjevanje pogojev iz prejšnjega člena, zlasti:
-       
izjavo o nevtralnosti ter neodvisnosti od interesov ponudnikov blaga in
storitev;
-       
dokazilo o razpolaganju s poslovnimi prostori, in sicer pogodbo o
lastništvu ali najemu poslovnih prostorov;
-       
dokazilo o napisu imena organizacije in uradnih ur ob vhodu v poslovni
prostor;
-       
izjavo o načinu in poteh komuniciranja s potrošniki ter opis načina in
poti komuniciranja;
-       
dokazilo o delovanju spletne strani;
-       
izjavo o zagotavljanju in o načinu zagotavljanja varstva osebnih
podatkov potrošnikov.
4. člen
(vpis podatkov)
V register se vpišejo naslednji podatki:
-       
datum in zaporedna številka vpisa;
-       
datum in številka odločbe, na podlagi katere je bil vpis opravljen;
-       
ime potrošniške organizacije;
-       
podatki o registraciji društva, zavoda ali druge organizacije;
-       
sedež potrošniške organizacije;
-       
temeljni akt društva, zavoda ali druge organizacije (datum, številka);
-       
številka in datum odločbe, na podlagi katere je bil opravljen izbris
potrošniške organizacije.
5. člen
(sprememba podatkov)
O vsaki spremembi podatkov, določenih s tem pravilnikom, mora
vpisana potrošniška organizacija obvestiti ministrstvo najpozneje v tridesetih
dneh od uveljavitve spremembe. Spremembe podatkov in datum sprememb se vpišejo
v register.
KONČNI DOLOČBI
6. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o načinu vpisa in pogojih za vpis potrošniških organizacij v register
(Uradni list RS, št. 8/12 in 130/22 –
ZVPot-1).
7. člen
(začetek veljavnosti)
Ta pravilnik začne veljati 26. januarja
2023.
Št. 007-321/2022
Ljubljana, dne 19. januarja 2023
EVA 2022-2130-0038
Matjaž Han
minister
za gospodarski razvoj in tehnologijo