1. člen
(vsebina)
(1) Ta pravilnik za izvajanje točke b) prvega odstavka
44. člena Uredbe (EU) št. 1169/2011 Evropskega parlamenta in Sveta z
dne 25. oktobra 2011 o zagotavljanju informacij o živilih potrošnikom,
spremembah uredb (ES) št. 1924/2006 in (ES) št. 1925/2006 Evropskega
parlamenta in Sveta ter razveljavitvi Direktive Komisije 87/250/EGS, Direktive
Sveta 90/496/EGS, Direktive Komisije 1999/10/ES, Direktive 2000/13/ES
Evropskega parlamenta in Sveta, direktiv Komisije 2002/67/ES in 2008/5/ES in
Uredbe Komisije (ES) št. 608/2004 (UL L št. 304 z dne 22. 11.
2011, str. 18), zadnjič spremenjene z Uredbo (EU) št. 2015/2283 Evropskega
parlamenta in Sveta z dne 25. novembra 2015 o novih živilih, spremembi
Uredbe (EU) št. 1169/2011 Evropskega parlamenta in Sveta in razveljavitvi
Uredbe (ES) št. 258/97 Evropskega parlamenta in Sveta ter Uredbe Komisije
(ES) št. 1852/2001 (UL L št. 327 z dne 11. 12. 2015, str. 1),
(v nadaljnjem besedilu: Uredba 1169/2011/EU), določa način označevanja
živil v prometu:
-       
ki niso predpakirana,
-       
ki so pakirana na mestu prodaje na zahtevo končnega potrošnika in
-       
ki so predpakirana za neposredno prodajo.
(2) Ta pravilnik se ne uporablja za obrate javne prehrane.
2. člen
(postopek informiranja in klavzula)
(1) Ta pravilnik se izda ob upoštevanju postopka
informiranja v skladu z Direktivo (EU) 2015/1535 Evropskega parlamenta in Sveta
z dne 9. septembra 2015 o določitvi postopka za zbiranje informacij na področju
tehničnih predpisov in pravil za storitve informacijske družbe (UL L
št. 241 z dne 17. 9. 2015, str. 1).
(2) Šteje se, da proizvodi, ki se zakonito tržijo v
drugih državah članicah Evropske unije in Evropskega gospodarskega prostora ter
Turčije, če so proizvedeni v skladu z njihovo nacionalno zakonodajo, ki
zagotavlja enakovredno raven varovanja javnega interesa kot je določena v
zakonodaji Republike Slovenije, izpolnjujejo zahteve iz tega zakona in se lahko
dajo na trg, razen če je bil izpeljan postopek v skladu z Uredbo (ES)
št. 764/2008 Evropskega parlamenta in Sveta z dne 9. julija 2008 o
določitvi postopkov za uporabo nekaterih nacionalnih tehničnih pravil za
proizvode, ki se zakonito tržijo v drugi državi članici in o razveljavitvi Odločbe
št. 3052/95/ES (UL L št. 218 z dne 13. 8. 2008, str. 21).
3. člen
(izrazi)
(1) Izrazi, uporabljeni v tem pravilniku, pomenijo:
a)    
nosilec živilske dejavnosti je fizična ali pravna oseba, določena v 3.
točki 3. člena Uredbe (ES) št. 178/2002 Evropskega parlamenta in
Sveta z dne 28. januarja 2002 o določitvi splošnih načel in zahtevah
živilske zakonodaje, ustanovitvi Evropske agencije za varnost hrane in
postopkih, ki zadevajo varnost (UL L št. 31 z dne 1. 2. 2002, str.
1), zadnjič spremenjene z Uredbo (EU) št. 652/2014 Evropskega parlamenta
in Sveta z dne 15. maja 2014 o določbah za upravljanje odhodkov v zvezi s
prehransko verigo, zdravjem in dobrobitjo živali ter v zvezi z zdravjem rastlin
in rastlinskim razmnoževalnim materialom, spremembi direktiv Sveta 98/56/ES, 2000/29/ES
in 2008/90/ES, uredb (ES) št. 178/2002, (ES) št. 882/2004 in (ES)
št. 396/2005 Evropskega parlamenta in Sveta, Direktive 2009/128/ES
Evropskega parlamenta in Sveta in Uredbe (ES) št. 1107/2009 Evropskega
parlamenta in Sveta ter razveljavitvi sklepov Sveta 66/399/EGS in 76/894/EGS
ter Odločbe Sveta 2009/470/ES (UL L št. 652 z dne 27. 6. 2014, str
1), (v nadaljnjem besedilu: Uredba 178/2002/ES);
b)    
nepredpakirano živilo je živilo, ki se daje na trg v nepredpakirani
obliki, živilo, ki je pakirano na prodajnem mestu na zahtevo potrošnika, ali
živilo, ki je pakirano za neposredno prodajo;
c)    
živilo, pakirano za neposredno prodajo, je živilo, ki ga nosilec
živilske dejavnosti zapakira brez prisotnosti kupca v enem izmed svojih obratov
ter ga trži v okviru istega ali drugih svojih obratov;
č)    obrat pomeni katerokoli poslovno enoto nosilca živilske
dejavnosti v skladu s točko c) prvega odstavka 2. člena Uredbe (EU)
št. 852/2004 Evropskega parlamenta in Sveta z dne 29. aprila 2004 o
higieni živil (UL L št. 139 z dne 30. 4. 2004, str. 1), zadnjič
spremenjene z Uredbo Komisije (EU) št. 579/2014 z dne 28. maja 2014 o
odobritvi odstopanja od nekaterih določb Priloge II k Uredbi (ES)
št. 852/2004 v zvezi s prevozom tekočih olj in maščob po morju (UL L
št. 160 z dne 29. 5. 2015, str. 14).
(2) Poleg izrazov, navedenih v prejšnjem odstavku, se za
namen tega pravilnika uporabljajo tudi opredelitve pojmov iz 2. člena
Uredbe 1169/2011/EU.
4. člen
(obvezne informacije za nepredpakirana živila)
(1) Na prodajnem mestu morajo biti za vsa nepredpakirana
živila zagotovljene najmanj naslednje informacije: 
a)    
ime živila v skladu s prvim do četrtim odstavkom 17. člena Uredbe
1169/2011/EU; 
b)    
navedbe iz 2. točke dela A priloge VI Uredbe 1169/2011/EU za živila, ki
so bila pred prodajo zamrznjena in se prodajajo kot odtajana; 
c)    
ime ali naziv in naslov ali sedež nosilca živilske dejavnosti, ki je
odgovoren za zagotovitev informacij o živilu, pod čigar imenom se živilo trži,
ali v primeru uvoza iz tretje države naziv uvoznika na trg Evropske unije (v
nadaljnjem besedilu: EU); 
č)    država porekla ali kraj izvora za sveže, ohlajeno in zamrznjeno
prašičje, ovčje, kozje in perutninsko meso v skladu z Izvedbeno Uredbo Komisije
(EU) št. 1337/2013 z dne 13. decembra 2013 o določitvi pravil za
uporabo Uredbe (EU) št. 1169/2011 Evropskega parlamenta in Sveta v zvezi z
navedbo države izvora ali kraja porekla za sveže, ohlajeno in zamrznjeno
prašičje, ovčje, kozje in perutninsko meso (UL L št. 335 z dne
14. 12. 2013, str. 19); 
d)    
kategorija oziroma razred živila, če sta predpisana s posebnimi predpisi
za nepredpakirana živila; 
e)    
podatki o alergenih iz priloge II Uredbe 1169/2011/EU, navedeni na
označbi na živilu, neposredno ob živilu, na katerega se nanašajo, ali v zbirni
obliki na mestih, kjer so nepredpakirana živila predstavljena (npr. katalog);
navedba alergenov ne sme biti prekrita z drugim besedilnim ali slikovnim
materialom. 
(2) Za živila, pakirana za neposredno prodajo, ki se
tržijo v drugem obratu istega nosilca živilske dejavnosti, kot so bila
zapakirana, morajo biti poleg podatkov iz prejšnjega odstavka navedeni podatki
o neto količini in podatki o datumu uporabe: 
-       
za živila, ki so z mikrobiološkega vidika hitro pokvarljiva: v skladu s
24. členom in 2. točko pod a) in c) iz priloge X Uredbe 1169/2011/EU; 
-       
za živila, ki z mikrobiološkega vidika niso hitro pokvarljiva: v skladu
s 24. členom in 1. točko iz priloge X Uredbe 1169/2011/EU. 
(3) Ne glede na prejšnji odstavek podatka o neto
količini ni treba navesti za živila, ki se jih trži po kosih (npr. sendviči).
(4) Informacije, navedene v prvem in drugem odstavku
tega člena, morajo biti v slovenskem jeziku in v pisni obliki nameščene na
prodajnem mestu, na živilu ali neposredno ob živilu, na katero se nanašajo.
5. člen
(prostovoljne informacije)
Dodatne prostovoljne informacije v zvezi z nepredpakiranimi
živili morajo biti navedene v skladu s V. poglavjem Uredbe 1169/2011/EU.
6. člen
(prodaja na daljavo)
(1) V primeru ponudbe nepredpakiranih živil za prodajo s
sredstvi za komuniciranje na daljavo je treba zagotoviti informacije iz
4. člena tega pravilnika, razen podatkov iz drugega odstavka 4. člena
tega pravilnika. Navedba informacije iz točke č) prvega odstavka 4. člena
tega pravilnika je prostovoljna. 
(2) Pred prodajo morajo biti informacije iz prejšnjega odstavka
navedene na priloženem dokumentu za prodajo na daljavo ali jih je treba
zagotoviti z drugimi ustreznimi sredstvi, ki jih jasno opredeli nosilec
živilske dejavnosti brez dodatnih stroškov za potrošnika. 
(3) Ob dobavi živila iz prvega odstavka tega člena mora
nosilec živilske dejavnosti zagotoviti podatke iz točke č) prvega odstavka in
podatke iz drugega odstavka 4. člena tega pravilnika.

Pravilnik o splošnem označevanju živil, ki
niso predpakirana (Uradni list RS, št. 66/16) vsebuje naslednji končni določbi:
»7. člen
(prenehanje veljavnosti in
uporabe)
(1) Z dnem uveljavitve tega pravilnika preneha veljati
Pravilnik o splošnem označevanju živil, ki niso predpakirana (Uradni list RS,
št. 28/04, 10/05, 57/05, 115/06 in 45/08 – ZKme-1).
(2) Z dnem uveljavitve tega pravilnika se prenehajo
uporabljati devetnajsti odstavek 2. člena, tretja, četrta in peta alineja
drugega odstavka 11. člena, četrta in peta alineja prvega odstavka 12. člena,
tretja alineja prvega odstavka in drugi odstavek 14. člena in
16. člen Pravilnika o označevanju in kategorizaciji svinjskega mesa
(Uradni list RS, št. 33/04, 10/05, 45/08 – ZKme-1 in 61/16).
8. člen
(začetek veljavnosti)
Ta pravilnik začne veljati 6. februarja 2017.«.

Pravilnik o spremembah Pravilnika o splošnem
označevanju živil, ki niso predpakirana (Uradni list RS, št. 8/17) vsebuje naslednjo prehodno in
končno določbo:
»PREHODNA IN KONČNA DOLOČBA 
3. člen
(prehodno obdobje)
Zahteva iz točke č) spremenjenega 4. člena pravilnika se
začne uporabljati 15. marca 2017. 
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.