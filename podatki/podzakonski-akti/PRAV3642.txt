I. SPLOŠNE DOLOČBE
1. člen
Ta pravilnik podrobneje ureja izvrševanje
kazni zapora, mladoletniškega zapora in uklonilnega zapora, določenega v
postopku o prekršku.
2. člen
Izvrševanje kazni zapora v zavodih za
prestajanje kazni zapora (v nadaljnjem besedilu: zavod) mora biti
organizirano skladno s 14. členom zakona o izvrševanju
kazenskih sankcij (v nadaljnjem besedilu: zakon).
3. člen
Pri zaprtih zavodih so po 206. členu zakona
lahko odprti oddelki, ki morajo biti locirani zunaj ograje zaprtega zavoda.
Odprti oddelki niso ograjeni z zunanjo
ograjo zaradi preprečitve pobega obsojencev.
V odprtih oddelkih se bivalni, delovni in
drugi prostori, v katerih bivajo in delajo obsojenci, ne zaklepajo. Vhodna
vrata zgradbe odprtega oddelka se preko noči praviloma zaklepajo.
Obsojenci, ki bivajo v odprtem oddelku se
skladno s hišnim redom prosto gibljejo v okolici oddelka.
Na izhode iz odprtega oddelka zaradi
udeležbe na obravnavah pri sodiščih oziroma v drugih postopkih pri državnih in
drugih organih ter na zdravniške preglede odhajajo obsojenci praviloma brez
spremstva pravosodnih policistov.
V odprtem oddelku ni tehničnega in osebnega
varovanja. Za ohranjanje reda in discipline ter za varnost skrbi praviloma en pravosodni
policist.
4. člen
V okviru zaprtega zavoda so lahko polodprti
oddelki, ki so v ustreznem delu zgradbe ali zunaj ograde tega zavoda. Prostori,
v katerih bivajo obsojenci polodprtega oddelka, so ločeni od prostorov, v
katerih bivajo obsojenci, ki prestajajo kazen v strožjem režimu.
Obsojencem v polodprtem oddelku se omogoči
svobodnejše gibanje v okviru prostorov polodprtega oddelka, delovnih in drugih
prostorih skladno s hišnim redom. Bivalni prostori se čez dan ne zaklepajo,
zaklenejo pa se praviloma med nočnim počitkom obsojencev.
Obsojenci v polodprtem oddelku opravljajo
delo v okviru zavoda brez stalnega nadzorstva.
Obsojenci v polodprtem oddelku, ki se
izobražujejo, lahko brez spremstva pravosodnih policistov obiskujejo pouk, se udeležujejo predavanj, odhajajo na izpite in
urejajo druge osebne zadeve v zvezi z izobraževanjem zunaj zavoda.
Nadzor nad obsojenci v polodprtem oddelku opravljajo
pravosodni policisti praviloma občasno. Vhodna vrata
polodprtega oddelka so praviloma zaprta le v nočnem času.
5. člen
V zaprtih zavodih so lahko oblikovani
oddelki z različno stopnjo varovanja in omejevanja svobode gibanja, za katere
se smiselno uporabljajo določbe 3. in 4. člena tega pravilnika.
Posebej varovani oddelek po 206. členu
zakona je zavarovan z intenzivnim tehničnim in osebnim varovanjem. Oddelek je
ločen od ostalih oddelkov obsojencev. Stopnja izoliranosti od ostalih
obsojencev v oddelku in izven njega je opredeljena v osebnem načrtu. Obiski so nadzirani. Obsojenci med bivanjem v oddelku s povečanim
varovanjem nimajo možnosti pridobiti si ugodnosti prostih izhodov iz zavoda.
5.a člen
V primeru, da sodišče, ki je obsojencu nadomestilo kazen
zapora s hišnim zaporom, odredi, da se izrečena kazen zapora izvrši, odredbo
pošlje zavodu, ki mu je poslalo sklep o nadomestnem hišnem zaporu.
6. člen
(prenehal
veljati)
7. člen
(črtan)
II. POZIVANJE OBSOJENCEV NA PRESTAJANJE KAZNI
8. člen
Sodišče, ki je izdalo sodbo na prvi
stopnji, pošlje pristojnemu okrožnemu sodišču iz 18. člena zakona poleg
pravnomočne odločbe, ki jo je treba izvršiti, tudi prepis ali fotokopijo
izpiska iz kazenske evidence in druge listine iz kazenskega spisa, pomembne za
obsojenčev okvirni osebni načrt med prestajanjem kazni
zapora. Take listine so predvsem psihološka psihiatrična izvedeniška mnenja,
socialno poročilo in mnenje ter zdravniški izvidi in podobno.
Če gre za zaščiteno osebo, pošlje sodišče, ki je izdalo sodbo
na prvi stopnji, pravnomočno odločbo in druge listine iz prejšnjega odstavka
tudi enoti. Pristojno okrožno sodišče iz 18. člena zakona takega obsojenca
pozove na prestajanje kazni zapora prek enote. Enota v sodelovanju z Upravo RS
za izvrševanje kazenskih sankcij (v nadaljnjem besedilu: uprava) poskrbi, da
tak obsojenec nastopi kazen zapora v zavodu, ki ima ustrezne pogoje za
zagotovitev njegove varnosti.
Sodišče, ki je obsojencu nadomestilo kazen
zapora z delom v korist humanitarnih organizacij in lokalnih skupnosti iz 107.
člena kazenskega zakonika (v nadaljnjem besedilu: KZ), pošlje zavodu
pravnomočno sodno odločbo, ki jo je treba izvršiti, oziroma pisno odločitev o
obliki izvršitve dela, roku trajanja in obsegu dela. (črtan)
Zavod v sodelovanju s pristojnim centrom za
socialno delo (v nadaljnjem besedilu: center) pripravi vse potrebno, da
obsojenec začne delati na določenem delovnem mestu v korist humanitarnih
organizacij ali lokalne skupnosti. (črtan)
Pristojni center spremlja in nadzira, ali
obsojenec izpolnjuje delovne naloge iz prejšnjega odstavka. Če ugotovi, da
obsojenec ne izpolnjuje naloženih nalog ali jih opravlja malomarno, površno in
neredno, o tem v roku treh dni obvesti sodišče, ki je obsojencu izreklo kazen,
in zavod. Če sodišče odredi, da se izrečena kazen zapora izvrši, postopa po
prvem odstavku tega člena oziroma četrtem členu tega pravilnika. (črtan)
Zavod o tem obvesti generalnega direktorja. (črtan)
9. člen
Pristojno okrožno sodišče pošlje zavodu, v
katerem bo obsojenec prestajal kazen:
1.    
kopijo poziva za nastop kazni;
2.    
kopijo odločbe, ki jo je treba izvršiti;
3.    
prepis ali fotokopijo listin iz prejšnjega
člena tega pravilnika.
Če gre za zaščiteno osebo, zavodu posreduje listine iz
prejšnjega odstavka enota.
Ko prejme zavod navedene listine, pošlje s
pisnim soglasjem obsojenca centru za socialno delo (v nadaljnjem besedilu:
center), pristojnemu po bivališču obsojenca, zaprosilo za socialno poročilo in
druge podatke iz uradnih evidenc, če oceni, da je to potrebno za sestavo
okvirnega osebnega načrta in za načrtovanje in izvajanje aktivnosti in
programov socialnega vključevanja obsojenca po odpustu, in če sodišče takega
poročila ni pridobilo že v kazenskem postopku. Center mora poslati zavodu
socialno poročilo najpozneje v enem mesecu po prejemu navedenega zaprosila. V
zvezi z zaščiteno osebo po zakonu, ki ureja zaščito prič, se obrazec za sestavo
socialnega poročila centru ne pošilja.
Kopijo poziva prejme tudi obsojenec, ki je
v priporu ali na prestajanju kazni zapora v kakšnem drugem zavodu.
10. člen
Obsojenec mora nastopiti kazen zapora na
dan in v času, ki sta določena v pozivu.
Če obsojenec določenega dne ne nastopi
kazni, zavod najpozneje v treh dneh o tem obvesti sodišče, ki ga je poklicalo
na nastop kazni.
Stroške prisilne privedbe na prestajanje
kazni zapora plača predhodno zavod, v katerem obsojenec prestaja kazen,
obsojenec pa mora zavodu te stroške povrniti. (prenehal
veljati)
Drugi in tretji odstavek tega člena se ne uporabljata, če gre
za zaščiteno osebo. Enota poskrbi, da tak obsojenec nastopi kazen zapora v
skladu s prvim odstavkom tega člena.
III. SPREJEM OBSOJENCA V ZAVOD
11. člen
Če je obsojenec prišel na prestajanje kazni
zapora na drug dan in ob drugem času, kot je določen v pozivu, ga mora zavod
sprejeti ob vsakem času, do naslednjega dne pa ga namesti v poseben prostor.
Zavod sprejme obsojenca na prestajanje
kazni zapora na podlagi poziva sodišča za nastop kazni zapora. Brez poziva
sprejme zavod obsojenca na prestajanje kazni zapora, če ima kopijo poziva iz 9.
člena tega pravilnika ali če ugotovi pri pristojnem okrožnem sodišču, da je bil
poziv za nastop kazni že odposlan. V tem primeru mora zavod o poizvedbi na
sodišču napisati uradni zaznamek.
12. člen
Ob sprejemu obsojenca v zavod je treba
najprej ugotoviti njegovo istovetnost s primerjanjem obsojenčevih osebnih
podatkov iz odločbe, ki jo je treba izvršiti, s podatki v osebni izkaznici ali
drugih ustreznih listinah, s pomočjo katerih je mogoče ugotoviti istovetnost.
Po potrebi se istovetnost ugotavlja s
kriminalističnimi tehničnimi metodami.
Če se utemeljeno sumi, da prestajanja kazni
ni nastopila oseba, ki bi morala nastopiti kazen zapora, zavod o tem takoj
obvesti pristojni organ za notranje zadeve.
Če se ugotovi, da oseba iz prejšnjega
odstavka ni obsojenec, ki bi moral nastopiti kazen zapora, o tem zavod takoj
obvesti okrožno sodišče, ki je pristojno poklicati obsojenca na prestajanje
kazni zapora.
Istovetnost zaščitene osebe se ugotavlja s sodelovanjem
enote. Delavci zavoda morajo podatke o zaščiteni osebi varovati kot poklicno
skrivnost.
13. člen
O nastopu prestajanja kazni zapora zavod
najpozneje v osmih dneh obvesti okrožno sodišče, ki je obsojenca poklicalo na
prestajanje kazni zapora, in sodišče, ki je izreklo kazen na prvi stopnji.
O nastopu prestajanja kazni zapora zaščitene osebe zavod
obvesti sodišče iz prejšnjega odstavka prek enote.
Če obsojenec poda pisno soglasje, zavod v petnajstih dneh obvesti pristojni center na območju, na katerem ima obsojenec
bivališče. V zvezi z zaščiteno osebo se
pristojni center ne obvešča.
O nastopu kazni zapora obsojenca, ki je tuj
državljan ali oseba brez državljanstva, obvesti zavod v osmih dneh upravo.
Obvestilo, ki se vloži tudi v obsojenčev osebni spis, mora vsebovati
obsojenčeve osebne podatke, podatke o sodbi, s katero je bil obsojen, višini
kazni in datumu nastopa kazni zapora. Uprava v petnajstih dneh o nastopu kazni
zapora obsojenca, ki je tuj državljan ali oseba brez državljanstva, obvesti
konzularne organe njegove države oziroma uradno organizacijo, ki po pravilih
mednarodnega prava varuje njegove interese, če obsojenec s tem pisno soglaša.
14. člen
Ob sprejemu v zavod se obsojencu odvzamejo
denar in predmeti, ki jih po hišnem redu ne sme imeti pri sebi. O odvzetih
predmetih se obsojencu izda potrdilo, v katerem morajo biti odvzete stvari
opisane.
O odvzetih predmetih iz prejšnjega odstavka
se vodi posebna evidenca po kartotečnem sistemu. Odvzeti denar se vpiše v
posebno knjigo, ki se hrani skupaj z odvzetim denarjem.
Odvzeti predmeti se hranijo v ustreznem
prostoru, odvzeti denar pa v ustrezno zavarovani depozitni blagajni zavoda.
15. člen
Obsojencu je treba omogočiti, da denar, ki
ga je prinesel s seboj na prestajanje kazni zapora, in obvezni prihranek iz
prvega odstavka 57. člena zakona naloži v banko kot hranilno vlogo. (črtan)
Obsojenec lahko pošlje ali izroči predmete,
stvari in denar, ki jih je prinesel ali pripeljal s seboj na prestajanje kazni
zapora, ožjim družinskim članom ali drugim osebam, ki jih je sam izbral.
16. člen
Obleko, perilo in obutev, v kateri je
prišel obsojenec na prestajanje kazni zapora, se po potrebi razkuži.
Če obsojenec želi, dobi s tem pravilnikom
predpisano obleko, perilo in obutev. Če obsojenec želi, se mu njegova obleka
vrne, sicer pa se v zavodu shrani.
Obsojenci skladno s hišnim redom lahko
nosijo svojo obleko, perilo in obutev, če je primerno vzdrževana.
17. člen
Ob sprejemu v zavod se mora obsojenec
okopati. Po potrebi se odredijo tudi dezinfekcija oziroma dezinsekcija in drugi
higienski ukrepi.
18. člen
Če je nujno, mora obsojenca ob nastopu
kazni zapora še isti dan pregledati zavodski zdravnik. Če to ni mogoče, je
treba obsojenca odpeljati k zdravniku v zdravstveno organizacijo zunaj zavoda.
Vsi ostali obsojenci morajo biti praviloma
zdravniško pregledani prvi dan, ko zavodski zdravnik v zavodu dela, najkasneje
pa v enem tednu po nastopu kazni zapora.
Obveznost zdravniškega pregleda ne velja za obsojenca, ki se zglasi
v zavodu zaradi prestajanja hišnega zapora.
19. člen
Zavod mora obsojenca ob sprejemu v zavod
fotografirati. Obsojenčeva fotografija se vloži ali nalepi v njegov osebni
spis. Obsojenca je treba fotografirati na vsakih pet let prestane kazni oziroma
ob bistvenih spremembah obsojenčevega videza.
Obsojencu se odvzame prstni odtis na
kazalcu desne roke.
Prvi delovni dan po nastopu kazni zapora
zavod obsojenca vpiše v matično knjigo in zanj odpre osebni list.
IV. POSTOPEK Z OBSOJENCI PO SPREJEMU V ZAVOD
20. člen
V sprejemnem obdobju oziroma v obdobju po sprejemu
bivajo obsojenci v bivalnih prostorih, ki so praviloma ločeni od bivalnih
prostorov ostalih obsojencev.
Bivalni prostor iz prejšnjega odstavka se za zaščiteno osebo
določi v sodelovanju z enoto.
21. člen
Med trajanjem sprejemnega obdobja oziroma
obdobja po sprejemu se z obsojencem ukvarja strokovna skupina, ki jo praviloma
sestavljajo zlasti: psiholog, pedagog, sociolog, vzgojitelj, socialni delavec,
inštruktor, učitelj praktičnega pouka, zdravnik in predstavnik pravosodnih
policistov (v nadaljnjem besedilu: strokovna skupina). Po
potrebi sodeluje v strokovni skupini tudi psihiater.
Če gre za zaščiteno osebo, se strokovna skupina iz prejšnjega
odstavka sestavi v skladu z usmeritvami enote, katere predstavnik tudi sodeluje
v strokovni skupini.
22. člen
Strokovna skupina iz prejšnjega člena mora
v sprejemnem obdobju oziroma obdobju po sprejemu v sodelovanju z ostalimi
delavci zavoda zlasti:
-      
poučiti obsojenca o njegovih pravicah in o
obveznostih na prestajanju kazni, o življenju in delu v zavodu ter mu dati
potrebna pojasnila in nasvete;
-      
seznaniti obsojenca s predpisi s področja
izvrševanja kazenskih sankcij ter hišnim redom zavoda;
-      
pridobiti in dopolniti že obstoječo
dokumentacijo o obsojencu v obsegu in po postopku, ki jo glede zbirke podatkov
določa zakon;
-      
predlaga napotitev obsojenca na zdravniški
oziroma na specialistični zdravniški pregled zaradi ugotavljanja zdravstvenih
sposobnosti za razporeditev na delo;
-      
zbrati podatke o obsojenčevi osebnosti in druge
podatke, ki so potrebni za sestavo osebnega načrta;
-      
sestaviti okvirni osebni načrt in ga obsojencu ponuditi v podpis;
-      
predlaga napotitev obsojenca v specializirano
organizacijo v skladu z drugim odstavkom 30. člena zakona, če oceni, da je to
potrebno za preučitev njegove osebnosti in za sestavo okvirnega osebnega
načrta.
V zvezi z zaščiteno osebo podatke iz tretje
in pete alinee prejšnjega odstavka zagotovi enota.
23. člen
Če obsojenec ne podpiše pisnega dogovora o
obravnavi, ne sme biti prikrajšan glede pravic med prestajanjem kazni zapora.
V. OBRAVNAVA OBSOJENCEV
24. člen
Obravnava obsojencev poteka po
individualnih, skupinskih in skupnostnih programih, obravnava zaščitene
osebe pa le po individualnem programu.
Programi obravnave
iz prejšnjega odstavka vsebujejo predvsem strokovno-teoretična izhodišča,
specifične metode, etapne in končne cilje ter organizacijske oblike posameznih
programov.
Strokovna skupina mora izvajati, spremljati
in dopolnjevati programe obravnave iz tega člena.
25. člen
Za obsojence, ki so vključeni v posamezne
programe obravnave, lahko zavod organizira poseben
režim prestajanja kazni, ki je potreben za optimalno izvedbo programa in ki ne
sme trajati dlje, kot traja izvajanje programa.
Obsojenci, ki vztrajno motijo izvajanje
posameznih programov obravnave, se lahko iz njih
izključijo.
Programe obravnave
obsojencev potrdi vodja vzgojne službe zavoda oziroma vodja oddelka zavoda.
VI. BIVALNI IN DRUGI PROSTORI
26. člen
Obsojenci bivajo v dnevnih prostorih, spijo
pa v enoposteljnih ali večposteljnih spalnicah.
Spalnice morajo biti svetle, suhe, zračne in dovolj velike.
Zaščitena oseba se razporedi ob upoštevanju odločitve
komisije, pristojne za zaščito ogroženih oseb, in usmeritve enote. Tak
obsojenec se razporedi tako, da ne pride v stik z drugimi priporniki in
obsojenci.
27. člen
Obsojence se v posamezne sobe namešča v
skladu s prostorskimi možnostmi zavoda.
Če prostorske možnosti zavoda omogočajo, se
v samskih sobah zagotovi 9 m²
površine, v večposteljnih sobah pa 7 m² površine na vsakega obsojenca.
Normativ iz prejšnjega odstavka se uporablja
pri novogradnjah, pri adaptacijah obstoječih objektov v skladu z možnostmi
zavoda ter za izračun prostorske zmogljivosti (kapacitete) zavoda.
28. člen
V bivalnih prostorih so omare, v katerih
imajo obsojenci stvari, ki jih smejo imeti med prestajanjem kazni zapora pri
sebi. V sestavi bivalnih in dnevnih prostorov so praviloma sanitarije
(stranišča na izplakovanje in pitna voda), ki so obsojencem vsak čas dostopne.
29. člen
Vsak obsojenec ima svojo posteljo, ki je
opremljena s primernim vložkom, dvema rjuhama ali prevleka, blazino in
potrebnim številom odej.
Posteljnina se zamenja najmanj vsakih
štirinajst dni.
30. člen
Bivalni prostori obsojencev morajo biti
pospravljeni in prezračeni. Omare obsojencev morajo biti čiste in pospravljene.
31. člen
Obsojenci morajo v okviru dolžnosti po 51.
členu zakona opravljati vsa dela v zavodu, ki so potrebna za vzdrževanje reda
in snage v bivalnih prostorih, delovnih in drugih prostorih, na dvoriščih in v
okolici zavoda.
VII. PREHRANA OBSOJENCEV
32. člen
Obsojenci morajo dnevno dobivati tri obroke
hrane: zajtrk, kosilo in večerjo. Obroki prehrane se pripravljajo na podlagi
normativov in se enotno uporabljajo v vseh zavodih.
Obsojencem, ki ne jedo določene hrane iz
verskih in drugih razlogov (vegetarijanci), se v skladu z možnostjo zavoda
zagotovi ustrezna prehrana.
Zaščitena oseba dobiva hrano po postopku in na način, ki ga
določi direktor zavoda v sodelovanju z enoto.
33. člen
Obsojenci, ki delajo, dobijo na delovni dan
dodatni obrok hrane. Dodatni obrok je pripravljen v skladu s priporočili iz
normativov za prehrano glede na telesno obremenjenost pri posameznih vrstah
dela.
34. člen
Obsojencem iz prejšnjega člena ne pripada
dodatni obrok hrane v času, ko zaradi letnega dopusta ali bolezni ne delajo.
35. člen
Jedilnik se objavi za najmanj teden dni
vnaprej.
Pred delitvijo vsakega obroka hrane poskusi
jed direktor zavoda ali delavec, ki ga on določi. Če
ugotovi pomanjkljivosti, ukrene vse potrebno, da se le-te odpravijo.
Obrok hrane se hrani na način in toliko
časa, kot je to urejeno z veljavnimi sanitarno-higienskimi predpisi.
36. člen
Bolni obsojenci dobivajo hrano po navodilih
zdravnika. Zavod mora obsojencem nuditi dietno hrano, ki jo predpiše zdravnik.
Zdravnik ugotavlja in nadzira, ali je hrana pripravljena v skladu z njegovimi
navodili; o ugotovitvah poroča direktorju zavoda.
VIII. DELO OBSOJENCEV
37. člen
Pred razporeditvijo obsojenca na delo
opravi zdravniški pregled po 46. členu zakona najprej zavodski zdravnik. Če pri
zdravniškem pregledu ugotovi, da je glede ugotavljanja sposobnosti za konkretno
delo potrebno opraviti zdravniški pregled tudi na medicini dela v pristojnem
zdravstvenem zavodu, zdravnik odredi tak zdravniški pregled.
Obsojenci se razporejajo na delo v zavodu
in zunaj zavoda v skladu s osebnim načrtom.
O delu obsojenca zunaj zavoda ali v okviru
zavoda odloča direktor zavoda, pri čemer upošteva razloge varnosti, reda in
discipline. Odločitev o razporeditvi obsojenca na delo se zapiše v obsojenčev osebni
načrt. O razporeditvi na delo v dislociranem oddelku odloči
vodja dislociranega oddelka.
Premeščanje obsojenca na delo, ki ni
predvideno v osebnem načrtu, se lahko izvrši samo
izjemoma, o čemer odloči direktor, ko dobi mnenje
strokovne skupine. Odločitev o premestitvi se
zapiše v obsojenčev osebni načrt.
Če obsojenec neupravičeno odkloni delo, na
delo ne gre pet dni zaporedoma ali če to narekujejo razlogi varnosti oziroma
interesi ohranitve reda in discipline v zavodu, se z zapisom v njegovem osebnem
načrtu ugotovi, da so mu prenehale pravice iz dela.
Zaščitena oseba se razporedi na delo le ob soglasju in v
skladu z usmeritvami enote.
38. člen
Pogodba o delu obsojencev zunaj zavoda po
53. členu zakona vsebuje zlasti opis dela, ki ga bodo obsojenci opravljali,
višino plačila oziroma način obračunavanja opravljenega dela, delovni čas,
način prevoza obsojencev na delo in z dela, plačilo stroškov zdravniškega
pregleda zaradi ugotavljanja delovnih zmožnosti obsojenca, obveznosti glede
varstva pri delu, način opravljanja nadzorstva pri delu nad obsojenci in obveščanje
zavoda o kršitvi delovne discipline in drugih ugotovljenih nepravilnostih.
V pogodbi mora biti dogovorjeno, da zavod
takoj odstopi od pogodbe zaradi zdravstvenih razlogov ali če ugotovi, da je
njeno izvajanje škodljivo za izvajanje osebnega načrta,
nevarno za red in disciplino v zavodu ali da iz drugih razlogov ni smotrno, da
bi obsojenec še naprej delal zunaj zavoda.
Če zavod odstopi od pogodbe o delu iz
prejšnjega odstavka, prerazporedi obsojenca na ustrezno delo v okviru možnosti
zavoda.
39. člen
Obsojenci, ki prestajajo kazen zapora v
zaprtem zavodu ali oddelku, se lahko pošiljajo na delo zunaj zavoda v skupinah
in pod nadzorstvom pravosodnih policistov.
Izjemoma se posamezno lahko pošilja
obsojence iz prvega odstavka tega člena na delo zunaj zavoda tudi brez stalnega
nadzorstva, če so obsojeni zaradi storitve kaznivega dejanja, storjenega iz
malomarnosti, oziroma so obsojeni na kazen zapora do enega leta, če niso
begosumni in so osebnostno dovolj urejeni.
Obsojenci, ki prestajajo kazen zapora v
odprtem zavodu ali oddelku, se pošiljajo na delo brez stalnega nadzorstva.
Zavod se mora v pogodbi o delu obsojenca
zunaj zavoda z delodajalcem dogovoriti, da ga bo obveščal o delu in obnašanju
obsojencev.
40. člen
Za delo zunaj zavoda lahko zaprosi obsojenec,
delodajalec, pri katerem je bil obsojenec zaposlen pred nastopom kazni zapora
ali tisti, pri katerem se bo zaposlil po odpustu s prestajanja kazni zapora,
ali katerikoli drug delodajalec na območju Slovenije, če ima interes, da bi
obsojenec delal pri njem; lahko pa to predlaga tudi strokovna skupina, če
ugotovi, da bi bilo to smotrno v okviru obsojenčeve obravnave.
41. člen
Zaradi dela zunaj zavoda po drugem odstavku
52. člena zakona sme biti obsojenec odsoten iz zavoda samo toliko časa, kolikor
dejansko dela in kolikor je potrebno, da pride do delovnega mesta in nazaj.
Obsojencem iz prejšnjega odstavka v skladu
s 97. členom zakona se ni dovoljeno voziti na delo z lastnim prevoznim
sredstvom ali med delom voziti motorna vozila, če jim je izrečena kazen
prepovedi vožnje motornega vozila ali varnostni oziroma varstveni ukrep odvzema
vozniškega dovoljenja.
42. člen
Če se v zavodu obsojencu zgodi nesreča pri
delu, v kateri je bil telesno poškodovan, mora direktor zavoda ustanoviti
tričlansko komisijo, ki jo sestavljajo delavec, ki je odgovoren za varstvo pri
delu v zavodu, zdravstveni delavec in ustrezni delavec iz tiste notranje
organizacijske enote, kjer se je zgodila nesreča.
Komisija iz prejšnjega odstavka mora
ugotoviti vse okoliščine, pomembne za ugotovitev vzrokov za nesrečo, posledice
nesreče in druge okoliščine, ki so pomembne za morebitno uveljavljanje
odškodnine zaradi posledic nesreče pri delu.
Komisija mora po končanem ogledu kraja
nesreče napraviti zapisnik, v katerega vpiše vse pomembne ugotovitve.
43. člen
Letni dopust nad štiriindvajset delovnih dni se obsojencem na prestajanju kazni zapora določa po
naslednjih kriterijih:
-      
prizadevanje in doseganje uspehov pri delu,
kvaliteta dela in spoštovanje delovne discipline,
-      
vsakodnevno opravljanje delovnih obveznosti s
polnim delovnim časom v daljšem časovnem obdobju, brez zapuščanja delovnega
mesta iz neupravičenih razlogov,
-      
(črtana),
-      
(črtana).
44. člen
Število dni letnega dopusta se obsojencu
določi za koledarsko leto v mesecu decembru. Če bo obsojenec odpuščen s
prestajanja kazni zapora med koledarskim letom, se mu določi dva dni letnega
dopusta za vsak poln mesec dni dela. Če je v zadnjem mesecu delal najmanj deset
dni, se mu določi še en dan dopusta. Po enakem postopku se obsojencu lahko
določi tudi dodatni del dopusta do šest dni v enem letu.
Če obsojenec redno dela čas, krajši od
polnega delovnega časa, se mu določi sorazmerni del letnega dopusta tako, da se
čas v urah, kolikor je delal, sešteje. Če seštevek delovnega časa v koledarskem
letu presega število ur, predvideno kot enomesečna delovna obveznost, se letni
počitek odmeri na način, določen v prejšnjem odstavku tega člena.
45. člen
Število dni letnega dopusta določi direktor
zavoda, ko dobi predlog strokovne skupine. Doba, ko obsojenec po svoji krivdi
ne dela, se ne všteva v dobo, ki je potrebna za pridobitev pravice do letnega
dopusta. Odločitev o dodelitvi števila dni letnega dopusta se vpiše v
obsojenčev osebni načrt.
V odločitvi o letnem dopustu mora biti naveden čas, koliko je
obsojenec v koledarskem letu delal, število dni letnega dopusta nad
štiriindvajset dni, določenih po kriterijih iz 43. člena tega pravilnika, in
skupno število delovnih dni letnega dopusta.
Direktor zavoda obsojencu na njegovo prošnjo dovoli, da letni
dopust koristi med koledarskim letom v višini dni, ki mu nesporno pripada za
vsak mesec dela, v katerem je izpolnil delovno obveznost. Odločitev o odmeri
letnega dopusta po posameznih mesecih dela in koriščenja dopusta se vpiše v
obsojenčev osebni načrt.
46. člen
Obsojencem, ki jim je podeljena ugodnost
izrabe letnega dopusta zunaj zavoda, je treba v okviru možnosti ugoditi glede
časa izrabe tega počitka, zlasti če ga nameravajo izrabiti za opravljanje
nujnih neodložljivih del, urejanja družinskih razmer ter urejanja zadev za
normalno vključitev v življenje na prostosti po odpustu s prestajanja kazni
zapora.
Obsojencu, ki koristi letni dopust zunaj
zavoda, pa ga do prvega dne dela prostega dneva še ni v celoti izkoristil, sme
zavod v času dela prostih dni do prvega naslednjega delavnika podeliti ugodnost
prostega izhoda ali ugodnost brezplačnega letnega počitka, če v mesecu, ko je
na letnem dopustu, še ni izkoristil dovoljenega števila prostih izhodov oziroma
z zakonom določenega števila dni dodatnega letnega počitka v enem letu.
Obsojencu, ki koristi letni dopust zunaj
zavoda, se le-ta zaradi bolezni prekine, če se v času bolezni vrne v zavod.
IX. ZDRAVSTVENO VARSTVO OBSOJENCEV
47. člen
Obsojencem je zagotovljeno zdravstveno
varstvo v zavodu, v katerem prestajajo kazen zapora, v okviru mreže javne
zdravstvene službe. Zdravstveno dejavnost v zavodih izvajajo zdravstveni domovi
na podlagi medsebojnega dogovora o obsegu, pogojih in načinu izvajanja
zdravstvenih storitev na primarni ravni. Zavod mora imeti ustrezen prostor, ki
ga izvajalec zdravstvene dejavnosti uporablja za svojo dejavnost in ga primerno
vzdrževati.
Zavod mora imeti ustrezno opremljeno
bolniško sobo in po možnostih zavoda tudi sobo za gibalno ovirane obsojence.
48. člen
Obsojencem mora zavod zagotoviti zdravniško
pomoč. V nujnih primerih je treba obsojencem takoj priskrbeti zdravniško pomoč.
Po odredbi zdravnika, ki opravlja v zavodu
zdravstveno dejavnost, mora zavod obsojenca poslati na zdravljenje oziroma
zdravniški pregled v bolnišnico ali drugo ustrezno zdravstveno ustanovo zunaj
zavoda.
Na predlog strokovne skupine lahko pošlje
zdravnik iz prejšnjega odstavka tega člena obsojenca, ki uživa prepovedane
droge ali alkohol, na zdravljenje v ustrezno zdravstveno ali drugo ustanovo
zunaj zavoda, če s tem soglaša direktor zavoda.
49. člen
Zavod mora obsojenca seznaniti z možnostjo
zaupnega testiranja na okužbo s HIV in virusom hepatitisa in mu o tem
posredovati potrebne informacije ter nasvete.
Obsojencem je treba omogočiti cepljenje
proti hepatitisu B in proti klopnemu meningoencefalatisu ob pogojih in načinu,
ki ga določa zakon, ki ureja nalezljive bolezni.
50. člen
Če je bil obsojenec poslan na zdravljenje
zunaj zavoda, odredi direktor zavoda, kakšni ukrepi so
potrebni za preprečitev bega obsojenca, pri čemer zlasti upošteva naravo
kaznivega dejanja, višino kazni, ki jo mora obsojenec še prestati, stopnjo
begosumnosti, obsojenčevo osebnost, morebitne zunajzavodske ugodnosti, mnenje
zdravnika o njegovih fizični sposobnosti za beg in druge pomembne okoliščine.
Direktor zavoda pri odreditvi ukrepov iz prejšnjega odstavka
v zvezi z zaščiteno osebo upošteva usmeritve enote za zagotovitev varnosti
takega obsojenca.
O hujši bolezni obsojenca mora zavod
obvestiti njegove ožje družinske člane, če obsojenec to zahteva. Če gre za zaščiteno osebo, zavod najprej obvesti enoto, ki
ravna v skladu z zakonom, ki ureja zaščito prič.
51. člen
V primeru iz drugega odstavka 62. člena
zakona lahko obsojenka, ki ima med prestajanjem kazni pri sebi otroka, vloži
prošnjo za podaljšanje otrokovega bivanja pri njej. Prošnjo je treba vložiti
pri zavodu, v katerem obsojenka prestaja kazen.
52. člen
Zavod pošlje prošnjo obsojenke skupaj s
svojim mnenjem in osebnim spisom upravi.
Če direktor zavoda
oceni, da bi bilo podaljšanje bivanja otroka pri materi v otrokovo korist, mati
pa tega ne zahteva, lahko to sam predlaga upravi.
53. člen
Obsojencem, odvisnim od prepovedanih drog,
je treba zagotoviti možnost vključitve v program obravnave odvisnosti, ki
omogoča obiskovanje programov edukacije in motivacije, ter nadaljnjo
rehabilitacijo v oddelkih brez drog.
Obsojencem, ki niso odvisni od drog in ne
želijo priti v stik z drogo, je treba zagotoviti bivanje v oddelkih brez drog.
Obsojencem, ki ne zmorejo vključitve v
obravnavo, je treba zagotoviti vključevanje v programe zmanjševanja škode.
Obravnava odvisnosti mora potekati v skladu
z navodilom, ki ureja obravnavo zaprtih oseb, odvisnih od prepovedanih drog.
54. člen
Preizkus prisotnosti psihoaktivnih snovi na
telesu ali v telesnih tekočinah iz 63. člena zakona se opravi na način, ki je v
predpisu, ki ureja izvrševanje pooblastil in nalog pravosodnih policistov,
določen za preizkus prisotnosti prepovedanih drog oziroma alkohola.
Uporaba urinskih testov je dovoljena v
primerih iz 63. člena zakona.
Obsojenec odda urin za urinski test v
primernem prostoru in na način, ki ne krši njegovega osebnega dostojanstva.
Podrobnejši način izvedbe postopka oddaje urina določi generalni direktor.
55. člen
(črtan)
56. člen
(črtan)
57. člen
(črtan)
58. člen
Zavod mora upravo obveščati o nesrečah pri
delu obsojencev, samopoškodbah in drugih telesnih poškodbah, samomorih in
poskusih samomora, dalj časa trajajočem odklanjanju hrane in podobno.
59. člen
Če obsojenec med prestajanjem kazni zapora
umre v zavodu, obvesti zavod o tem njegove najbližje svojce, pristojnega
matičarja in policijsko upravo, na območju katere je zavod, in sodišče, ki ga
je poklicalo na prestajanje kazni.
Če med prestajanjem kazni zapora v zavodu umre zaščitena
oseba, zavod nemudoma o tem obvesti enoto, ki ravna v skladu z zakonom, ki
ureja zaščito prič.
Truplo pokojnega obsojenca se praviloma
izroči družinskim članom, ki ga pokopljejo na svoje stroške. Če tega ne želijo,
se pokop opravi na stroške zavoda na krajevnem pokopališču v kraju smrti
obsojenca.
60. člen
Sanitarno-higiensko nadzorstvo nad pripravo
in delitvijo hrane, vode, osebno higieno obsojencev, higieno prostorov, kjer
obsojenci živijo in delajo, ter obleko, perilom in obutvijo obsojencev opravlja
zavodska zdravstvena služba.
Zavod mora izvajati ukrepe, ki jih odredi
sanitarna inšpekcija, ki v zavodu po splošnih predpisih opravlja
sanitarno-higienski nadzor.
X. INVALIDSKO ZAVAROVANJE OBSOJENCEV
61. člen
(črtan)
62. člen
Zavod mora vse obsojence ob nastopu kazni
zapora na predpisanem obrazcu zavarovati za invalidnost in telesno okvaro iz
66. člena zakona.
63. člen
Obsojenec, ki meni, da ga zavod
neopravičeno ni prijavil v pokojninsko ali invalidsko zavarovanje, lahko vloži
v zavodu ugovor, o katerem mora zavod nemudoma odločiti. Če obsojenec z
odločitvijo o ugovoru ni zadovoljen, ima pravico vložiti pritožbo na
ministrstvo za pravosodje.
64. člen
Zavod mora takoj ukreniti vse potrebno, da
se začne postopek za uveljavitev pravic obsojencev iz invalidskega zavarovanja,
ko nastopi zavarovalni primer. Posebno mora pomagati, da se ugotovijo dejstva,
ki so podlaga za pridobitev teh pravic.
65. člen
(črtan)
66. člen
Prošnjo obsojenca ali predlog strokovne
skupine za izvajanje poklicne rehabilitacije v specializiranih zavodih za
rehabilitacijo zunaj zavoda pošlje zavod s svojim mnenjem upravi.
XI. DOPISOVANJE IN SPREJEMANJE OBISKOV
67. člen
Obsojenci pošiljajo in sprejemajo pisanja
in pisemske pošiljke v zavodu po urniku in na način, ki je določen v hišnem
redu zavoda.
Obsojenci morajo na zadnji strani pisemske
ovojnice, ki jo pošiljajo, navesti svoje ime in priimek.
Pri zagotavljanju dopisovanja zaščiteni osebi je treba
upoštevati usmeritve enote.
68. člen
Obsojenci si lahko dopisujejo tudi z
osebami, ki niso njihovi ožji družinski člani, če je to v skladu z njihovim osebnim
načrtom. O takem dopisovanju odloči direktor zavoda na prošnjo obsojenca ali na predlog strokovne skupine.
Če si obsojenci želijo dopisovati z
obsojenci, ki prestajajo kazen v drugem zavodu, se tako dopisovanje lahko
dovoli, če s tem soglašata direktorja obeh zavodov.
Če se ugotovi, da dopisovanje po prejšnjem
odstavku škodljivo vpliva na red in disciplino ter varnost zavoda, odloči direktor, da se tako dopisovanje prekine.
69. člen
Direktor zavoda pooblasti za opravljanje
nadzora nad pisemskimi pošiljkami uradno osebo zavoda.
Uradna oseba iz prvega odstavka tega člena
je dolžna pri vsakem nadzoru pisemske pošiljke sestaviti zapisnik, v katerem
navede ime in priimek obsojenca, ki mu je bila pisemska pošiljka poslana, ime
in priimek pošiljatelja pisemske pošiljke, če sta napisana na zunanji strani
pisemske ovojnice, razloge za nadzor ter druge ugotovitve. Zapisnik se vloži v
obsojenčev osebni spis.
Če se v pisemski pošiljki odkrijejo
predmeti ali stvari, ki jih obsojenci po hišnem redu ne smejo imeti pri sebi,
jih delavec, ki jih je odkril, začasno odvzame in izroči direktorju zavoda ali drugemu pooblaščenemu delavcu ter o odvzemu obsojencu
izda potrdilo.
Če v zavod prispe pisemska pošiljka, ki jo
je obsojencu pisala oseba, ki ni njegov ožji družinski član ali oseba, s katero
si v skladu s prvim odstavkom 68. člena tega pravilnika ne sme dopisovati, ali pošiljka, za katero ni mogoče ugotoviti, kdo
jo je obsojencu poslal, zavod o tem obvesti obsojenca. Hkrati pa mu sporoči, da
bo pisemska pošiljka v zavodu shranjena ter izročena, ko bo odpuščen s
prestajanja kazni zapora.
Dopisnice ali razglednice, ki so
naslovljene na obsojenca, se mu ne glede na pošiljatelja vselej izročijo. (črtan)
70. člen
Obsojence lahko obiskujejo tudi osebe, ki
niso njihovi ožji družinski člani, če je to v skladu z njihovim osebnim
načrtom. O takih obiskih odloči direktor zavoda na prošnjo obsojenca ali predlog strokovne skupine.
70.a člen
Pri zagotavljanju obiskov zaščiteni
osebi je treba upoštevati usmeritve enote.
71. člen
Nadzorovani obiski se izvajajo v posebnem
prostoru, ki je pregrajen s stekleno pregrado, ki onemogoča izmenjavo predmetov
in stvari med obsojencem in obiskovalcem ali v posebnem prostoru brez pregrade.
Obiski obsojencev, ki niso neposredno
nadzorovani s prisotnostjo pravosodnega policista ali
drugega delavca zavoda, so lahko v prostorih za nadzorovane obiske brez
pregradne stene ali v drugih ustrezno opremljenih prostorih, v katerih je lahko
obsojenec z obiskovalcem sam do določenega časa.
Režim obiska iz tega člena se obsojencu določi v njegovem osebnem
načrtu.
72. člen
Nadzorovani obisk lahko traja največ dve
uri, nenadzorovani pa največ tri ure.
Obiski brez nadzorstva v zavodu, ki se
obsojencem dajejo kot ugodnost po 77. členu zakona, smejo trajati največ 24 ur.
Obisk brez nadzorstva v zavodu, ki traja do
24 ur, se lahko izvaja tako, da smejo ostati obiskovalci pri obsojencu tudi čez noč, če ima zavod za take obiske posebne
objekte ali sobe, ki so ločene od drugih zavodskih prostorov.
73. člen
Obiski obsojenčevega pooblaščenca potekajo
v skladu s hišnim redom in smejo trajati največ tri ure. Obisk konzularnega
predstavnika države, katere državljan je obsojenec, ali države, ki varuje
njegove koristi oziroma predstavnikov uradne organizacije, ki varuje koristi beguncev,
lahko traja tudi več kot tri ure, zlasti če je sedež teh predstavnikov oddaljen
od zavoda, kjer obsojenec prestaja kazen, ali če ga le poredko obiščejo.
74. člen
O prekinitvi obiska odloči vodja
obiskov ustno.
75. člen
Obsojencem omogoča zavod telefonske
pogovore z ožjimi družinskimi člani najmanj dvakrat tedensko.
Telefonski pogovor s pooblaščencem se
obsojencem omogoči v skladu z določili hišnega reda.
Obsojencem-tujcem se telefonski pogovor s
konzularnim predstavnikom njihove države oziroma predstavnikom uradne
organizacije, ki varujejo koristi beguncev, omogoči v skladu z določili hišnega
reda.
Pri zagotavljanju telefonskih stikov zaščiteni osebi je treba
upoštevati usmeritve enote.
76. člen
Dovoljeni telefonski pogovori obsojencev so
brez nadzorstva.
77. člen
Pošiljke iz 76. člena zakona sprejemajo
obsojenci po pošti ali po obiskovalcih, s tem da morajo biti primerno zaviti in
označeni z imenom, priimkom in naslovom odpošiljatelja in naslovnika.
Prinešene ali po pošti poslane pošiljke je
treba pred izročitvijo obsojencu pazljivo pregledati. Pregled opravi določena
uradna oseba zavoda v navzočnosti obsojenca.
Če so obsojencu poslani predmeti, ki jih po
zakonu in hišnem redu ne sme imeti pri sebi, se odvzamejo. S temi predmeti se
ravna v skladu s 14. členom tega pravilnika.
78. člen
Obsojenec sme prejemati denar v neomejenem
znesku. Denar, ki ga obsojenec sprejme v zavod, kakor tudi denar, ki ga zasluži
z delom, vključno z obveznim prihrankom, se hrani kot njegov depozit.
Obsojenec sme z denarjem, ki ga ima na
depozitu, razen z obveznim prihrankom, prosto razpolagati, pri čemer mora v
času, ko se nahaja v zavodu, upoštevati določbe hišnega reda.
Denar sme imeti obsojenec v zavodu pri sebi
le izjemoma, če je to določeno v njegovem osebnem načrtu, in sicer največ v
znesku, ki ga določi hišni red zavoda.
78.a člen
Če so v zavodu zagotovljeni ustrezni tehnični pogoji za
uporabo elektronskih komunikacij, lahko direktor zavoda na prošnjo obsojenca
dovoli posedovanje in uporabo sredstev za elektronske komunikacije iz petega
odstavka 75. člena zakona, vendar le v primeru, da ni podana nevarnost za
kakršnokoli zlorabo teh komunikacij ter da z njihovo uporabo ni ogrožena
varnost v zavodu.
Napravo za elektronsko komunikacijo mora pred začetkom
uporabe pregledati pooblaščenec ustreznega servisa na stroške obsojenca.
Če obsojenec kakorkoli zlorabi sredstvo za elektronsko
komunikacijo ali z njo ogroža varnost v zavodu, se mu to nemudoma odvzame.
XII. PODELJEVANJE UGODNOSTI OBSOJENCEM
79. člen
Pri podeljevanju in izbiri ugodnosti je
treba poleg kriterijev iz 77. člena zakona upoštevati še obsojenčeve osebnostne
spremembe med prestajanjem kazni, njegov odnos do žrtve kaznivega dejanja,
povrnitev škode, povzročene s kaznivim dejanjem, morebitno odklonitev
sodelovanja v programu obravnave, v katerega bi se po
oceni strokovne skupine moral vključiti, ter že prestani del kazni.
Ugodnosti prostih izhodov iz zavoda in
delne ali popolne izrabe letnega počitka zunaj zavoda (v nadaljnjem besedilu:
zunajzavodske ugodnosti) obsojencem praviloma ni mogoče podeliti, dokler ne
prestanejo ene četrtine kazni zapora.
Obsojencem, ki so kazen zapora nastopili
sami, se sme podeliti zunajzavodske ugodnosti že po prestani petini izrečene
kazni zapora, če so osebnostno urejeni.
Obsojencem, ki so obsojeni zaradi storitve
kaznivih dejanj z elementi nasilja, neopravičene proizvodnje in prometa z
mamili ali spolne zlorabe otrok, ter obsojencem, ki so večkratni povratniki,
zunajzavodskih ugodnosti praviloma ni mogoče podeliti, dokler ne prestanejo polovico
kazni zapora.
Pri podeljevanju ugodnosti zaščiteni osebi je treba poleg
meril iz tega člena upoštevati usmeritve enote.
80. člen
Obsojencem, ki prestajajo kazen v zaprtem
zavodu ali oddelku, se lahko podeli ugodnost prostega izhoda iz zavoda dvakrat mesečno. Če podeljenih zunajzavodskih ugodnosti ne zlorabljajo,
jim je mogoče to ugodnost podeliti trikrat mesečno.
Obsojencem iz prejšnjega odstavka, ki so
bili obsojeni zaradi storitve kaznivega dejanja iz malomarnosti, se lahko
podeli ugodnost prostega izhoda iz zavoda do štirikrat
mesečno.
Ugodnost iz prejšnjega odstavka se
obsojencem, ki prestajajo kazen v polodprtem zavodu ali oddelku, lahko podeli štirikrat, petkrat mesečno pa obsojencem, ki
prestajajo kazen v odprtem zavodu ali oddelku.
Pri podeljevanju ugodnosti prostih izhodov
se upošteva načelo postopnosti.
81. člen
Ugodnost nenadzorovanega obiska zunaj
zavoda sme trajati najdlje pet ur, ugodnost izhoda iz zavoda s spremstvom
pooblaščene uradne osebe pa do dvanajst ur, pri čemer se upošteva oddaljenost
zavoda do kraja, kamor obsojenec odide.
Stroški izhoda v spremstvu pooblaščene
uradne osebe se obračunavajo v skladu s sklepom Vlade Republike Slovenije o
zneskih povračil, nadomestil in drugih prejemkov za zaposlene v državni upravi.
82. člen
Prošnjo obsojenca oziroma predlog za
podelitev ugodnosti predhodno obravnava strokovna skupina, ki poda predlog
direktorju zavoda.
O podelitvi ugodnosti iz prejšnjega
odstavka odloča direktor zavoda oziroma od njega
pooblaščeni delavec zavoda, v oddelku zavoda pa vodja oddelka.
83. člen
Ugodnosti, ki so podeljene obsojencu, se
sproti vpisujejo v njegov osebni spis.
XII.A DUHOVNA OSKRBA OBSOJENCEV
83.a člen
Pri uresničevanju in izvajanju duhovne oskrbe obsojencev se
uporabljajo določbe Pravilnika o organizaciji in izvajanju verske duhovne
oskrbe v zavodih za prestajanje kazni zapora, vzgojnih zavodih, prevzgojnih
domovih in v zavodih za usposabljanje (Uradni list RS, št. 101/08).
XIII. PREMEŠČANJE OBSOJENCEV IN PREKINITEV PRESTAJANJA KAZNI
84. člen
Predlog direktorja
zavoda za premestitev obsojenca iz enega v drug zavod po 79. in 80. členu
zakona mora biti ustrezno utemeljen.
Odločba generalnega direktorja se obsojencu vroči v fizični obliki.
Premestitev obsojenca zaradi izvajanja osebnega
načrta ali delovnega programa zavoda je možna, če ima zavod,
v katerega naj bi obsojenca premestili, ustrezne pogoje za izvajanje tega
programa.
Premestitev po tem členu v zvezi z
zaščiteno osebo je mogoča le na predlog ali ob soglasju enote.
85. člen
Prošnjo za premestitev v drug zavod ali
oddelek po 81. členu zakona vloži upravičenec pri zavodu, kjer obsojenec
prestaja kazen. Zavod oziroma oddelek pošlje najkasneje v osmih dneh prošnjo
upravi skupaj z osebnim spisom obsojenca, poročilom o obsojenčevem vedenju in
delu ter mnenjem o utemeljenosti prošnje in primernosti premestitve.
Zavod ali oddelek, v katerega naj bi
obsojenca premestili, mora poslati svoje mnenje generalnemu direktorju najkasneje v osmih dneh.
O premestitvi obsojencev v okviru istega
zavoda ter premestitvi iz strožjega v milejši režim ali obratno obvesti zavod
upravo.
Če upravičenec ponovno vloži prošnjo za
premestitev pred pretekom roka, določenega v 81. členu zakona, se prošnja
zavrže.
86. člen
Prošnjo za prekinitev prestajanja kazni
zapora vloži upravičenec v zavodu, v katerem obsojenec prestaja kazen zapora.
Prošnji je treba priložiti dokazila o zatrjevanih dejstvih, zaradi katerih naj
bi se prestajanje kazni zapora prekinilo.
Zavod odstopi obsojenčevo prošnjo iz
prejšnjega odstavka v reševanje upravi v roku osmih dni po prejemu. Hkrati
pošlje zavod osebni spis obsojenca ter svoje poročilo in mnenje o utemeljenosti
prošnje. (črtan)
Če zavod ali njegov dislocirani oddelek
oceni, da so podani razlogi za prekinitev prestajanja kazni zapora po uradni
dolžnosti, poda upravi obrazložen predlog, ki mu priloži osebni spis obsojenca. (črtan)
87. člen
Če upravičenec ponovno vloži prošnjo za
prekinitev prestajanja kazni pred potekom roka, določenega v 82. členu zakona,
se prošnja zavrže.
88. člen
Če je obsojencu prekinjeno prestajanje
kazni zapora zaradi zdravljenja, mora zavod enkrat na mesec preveriti pri
pristojni zdravstveni organizaciji, ali je obsojencu še potrebno zdravljenje
zunaj zavoda. Ko se ugotovi, da zdravljenje zunaj zavoda ni več potrebno,
direktor zavoda izda odločbo o nadaljevanju prestajanja kazni.
Če obsojenec na dan, ki je določen v
odločbi po prejšnjem odstavku tega člena ali v odločbi o prekinitvi prestajanja
kazni zapora, ne pride v zavod, se šteje, da je na begu. Direktor zavoda v takem primeru izda odredbo za tiralico po tretjem
odstavku 548. členu zakona o kazenskem postopku.
XIV. OBNAŠANJE, DISCIPLINSKO KAZNOVANJE, ODŠKODNINSKA
ODGOVORNOST IN POSEBEN REŽIM OBSOJENCEV
89. člen
Obsojenci se morajo med prestajanjem kazni
zapora ravnati po predpisih o izvrševanju kazenskih sankcij, po hišnem redu
zavoda in po ukazih in navodilih pravosodnih policistov ter navodilih strokovnih delavcev zavoda.
Obsojenci morajo imeti korekten odnos do
delavcev zavoda.
90. člen
Medsebojni odnosi obsojencev morajo biti
strpni in korektni. Nedopustno je izvajanje pritiskov skupin ali posameznikov
nad drugimi skupinami ali posamezniki, medsebojno obračunavanje, žaljenje,
poniževanje ali zasmehovanje.
Obsojenec, ki je zaradi nedopustnih ravnanj
soobsojencev iz prejšnjega odstavka kakorkoli prizadet, ne sme sam iskati
zadoščenja, temveč lahko to prijavi pristojnemu delavcu zavoda.
91. člen
Obsojenci se smejo oddaljiti iz zavoda ali
z delovnega mesta samo z dovoljenjem pooblaščenega delavca zavoda.
92. člen
Lažji disciplinski prestopki obsojencev so:
-      
nepravilen odnos do delavcev zavoda in
obsojencev,
-      
nedovoljena oddaljitev z delovnega mesta,
delovišča, odprtega ali polodprtega oddelka,
-      
neprimerno obnašanje,
-      
kajenje v prostorih, kjer to ni posebej
dovoljeno,
-      
posedovanje alkoholnih pijač in narkotikov,
-      
zapuščanje delovnega mesta brez dovoljenja in
pohajkovanje,
-      
malomaren odnos do dela, zavodskega inventarja,
delovnih sredstev ter zavodske obleke in obutve,
-      
neredno vstajanje,
-      
odklanjanje čiščenja bivalnih in drugih
prostorov ter drugih hišnih del,
-      
nedovoljena priprava tople hrane v bivalnih in
drugih prostorih,
-      
sestavljanje vlog in opravljanje drugih
storitev drugim za plačilo,
-      
ukvarjanje z igrami na srečo.
93. člen
Disciplinske kazni po prvem odstavku 90.
člena zakona izreka direktor zavoda, v dislociranih oddelkih pa vodja
dislociranega oddelka. Direktor zavoda oziroma vodja dislociranega oddelka
lahko za izrekanje disciplinskih kazni pooblasti tudi drugo osebo.
Če gre za zaščiteno osebo, se v disciplinskem postopku
upoštevajo usmeritve enote, ki v njem sodeluje s svojim predstavnikom.
94. člen
Direktor zavoda oziroma vodja dislociranega oddelka ali od
njiju pooblaščena oseba mora po prejemu predloga za začetek
disciplinskega postopka nemudoma določiti rok za disciplinsko obravnavo in ga
pisno sporočiti obsojencu, zoper katerega je podan predlog za disciplinski
postopek. Hkrati ga tudi pouči, da lahko na svoje stroške najame pooblaščenca,
ki ga bo zagovarjal v disciplinskem postopku.
Disciplinska obravnava mora biti opravljena
v roku osmih dni po vložitvi predloga za disciplinski postopek.
Na disciplinski obravnavi mora biti
obsojenec zaslišan. Preveriti se mora njegov zagovor in ugotoviti dejanski stan
disciplinskega prestopka ter druge okoliščine, ki zadevajo disciplinski
prestopek ter osebnost obsojenca in ki so pomembne za pravilno izbiro oziroma
odmero kazni, od katere je pričakovati, da bo z njo v največji meri dosežen
namen kaznovanja. S tem namenom je treba na disciplinski obravnavi zaslišati
tudi morebitne priče, ki jih predlaga obsojenec oziroma predlagatelj
disciplinskega postopka.
Če obsojenec zatrjuje, da iz zdravstvenih
razlogov ni zmožen prestajati disciplinske kazni oddaje v samico, mora o tem direktor
zavoda oziroma vodja dislociranega oddelka pridobiti mnenje
zdravnika. (črtan)
95. člen
O vsaki izrečeni disciplinski kazni je
treba odločbo v treh dneh vročiti obsojencu.
Če se obsojenec pritoži zoper odločbo iz
prejšnjega odstavka, mora direktor zavoda oziroma vodja dislociranega
oddelka takoj, najkasneje pa v 48 urah pritožbo odstopiti
ministrstvu za pravosodje. Pritožbi mora priložiti izpodbijano odločbo, gradivo
o disciplinski kršitvi in osebni spis obsojenca.
96. člen
Če iz zdravstvenih razlogov v obdobju dveh
mesecev ni mogoče izvršiti disciplinske kazni oddaje v samico, se obsojencu
lahko izreče druga disciplinska kazen.
97. člen
Disciplinska kazen oddaje v samico pomeni,
da mora obsojenec prebivati sam v določenem prostoru, kolikor traja izrečena
kazen, razen ob obiskih, med dveurnim sprehodom na prostem in med delom, če mu
je bila izrečena disciplinska kazen oddaje v samico s pravico do dela.
Če med prestajanjem disciplinske kazni
oddaje v samico obsojenec dobi obisk, mu ga je treba omogočiti.
98. člen
Med prestajanjem disciplinske kazni oddaje
v samico morajo biti obsojencu zagotovljeni ustrezni higienski in zdravstveni
pogoji. Samica mora biti opremljena s posteljo, mizo in stolom ter
sanitarijami.
99. člen
Med prestajanjem disciplinske kazni oddaje
v samico mora obsojenca praviloma dnevno obiskati zdravnik družinske ali
splošne medicine ali drug zdravstveni delavec zavoda ter delavec zavoda, ki ga
določi direktor. Če zdravnik ugotovi, da bi nadaljnje prestajanje disciplinske
kazni oddaje v samico ogrozilo obsojenčevo zdravje, obvesti o tem direktorja,
ki odloči, da se prestajanje disciplinske kazni ustavi.
100. člen
Vse disciplinske kazni, izrečene obsojencu,
se vpišejo v njegov osebni spis.
101. člen
Za ugotavljanje okoliščin povzročene škode
iz 96. člena zakona imenuje direktor ali vodja
dislociranega oddelka tričlansko komisijo, ki o svojih ugotovitvah izdela
zapisnik in zbere potrebno dokumentacijo, ki izkazuje obstoj in višino škode.
102. člen
Škoda, ki jo je povzročil obsojenec, se
oceni po dejanski vrednosti poškodovane ali uničene stvari na dan škodnega
primera.
Če povzroči škodo več obsojencev, se
smiselno uporabljajo splošni predpisi o odškodninski odgovornosti
povzročiteljev škode.
Če obsojenec ne povrne škode na podlagi
računa ali zahtevka, pošlje zavod poročilo državnemu pravobranilstvu z dokaznim
gradivom in predlogom, da vloži proti obsojencu tožbo.
103. člen
Postopek za odreditev, da obsojenec v
skladu z 98. členom zakona prestaja kazen zapora ločeno od drugih, se začne na
obrazložen predlog direktorja zavoda, ki ga pošlje
upravi.
Predlogu iz prejšnjega odstavka je treba
priložiti mnenje zdravnika o tem, ali je obsojenec iz zdravstvenih razlogov
sposoben kazen zapora prestajati sam, ter osebni spis obsojenca.
104. člen
Če je bilo z odločbo generalnega direktorja odrejeno, da obsojenec prestaja kazen ločeno od drugih
obsojencev dalj kot šest mesecev, mora zavod vsakih šest mesecev poslati
poročilo o tem, če so še podani razlogi za osamitev. Ko uprava ugotovi, da so
prenehali razlogi za osamitev oziroma da iz zdravstvenih razlogov izvajanje
osamitve ni več mogoče, izda odločbo, s katero prekine izvrševanje tega ukrepa.
105. člen
Če zavod oceni, da so podani razlogi za
razvrstitev obsojenca v posebej varovan oddelek iz 206. člena zakona, zaprosi
upravo za pisno soglasje. V ta oddelek razvrsti direktor zavoda obsojenca s pisno odločbo, ko dobi soglasje generalnega
direktorja. Ko odpadejo razlogi za bivanje obsojenca v tem
oddelku, ga mora direktor razporediti v oddelek, kjer
je bival pred razvrstitvijo ali v drug ustrezen oddelek.
XV. POMOČ OBSOJENCU ZA SOCIALNO VKLJUČEVANJE OB ODPUSTU
106. člen
Pisni dogovor iz 30. člena zakona, ki se sklene med obsojencem in zavodom, vsebuje
načrtovane aktivnosti obsojenca in strokovnih delavcev med prestajanjem kazni.
V pisnem dogovoru je treba predvsem opredeliti konkretne aktivnosti, ravnanja,
obnašanja in sodelovanje v procesu obravnave ter načrt socialnega
vključevanja po odpustu.
Pisni dogovor se v procesu obravnave lahko dopolni ali spremeni, če se za to pokažejo utemeljeni
strokovni razlogi.
Dopolnjen ali spremenjen dogovor se
pripravi v sodelovanju z obsojencem, na katerega se dogovor nanaša. Obsojencu
je treba omogočiti, da se z dogovorom v celoti seznani in da ga podpiše.
Pisni dogovor iz prejšnjih odstavkov se z zaščiteno osebo
sklene v sodelovanju z enoto.
107. člen
Zavod predlaga pristojnemu centru za
socialno delo, da določi obsojencu svetovalca iz 101. člena zakona:
-      
če obsojenec sam zaprosi za določitev
svetovalca in če strokovna skupina oceni, da bi svetovalec pripomogel k uspešni
izvedbi osebnega načrta;
-      
če strokovna skupina oceni, da se obsojenec ne
bo znal ali mogel po odpustu s prestajanja kazni na prostosti vključiti v
normalno življenje in delo;
-      
če strokovna skupina oceni, da osebni
načrt ob odpustu obsojenca iz zavoda še ne bo oziroma ni bil
zaključen;
-      
če je obsojencu potrebna pomoč pri nadaljevanju
splošnega in poklicnega izobraževanja;
-      
če je potrebna sprememba obsojenčevega okolja;
-      
če obsojenec nima urejenih osnovnih
življenjskih pogojev, zlasti če nima stanovanja ali zaposlitve;
-      
če je bil obsojencu izrečen varnostni ukrep
obveznega psihiatričnega zdravljenja ali obveznega zdravljenja alkoholikov in
narkomanov.
Zavod pošlje pristojnemu centru za socialno
delo predlog iz prejšnjega odstavka, ko je podan eden izmed navedenih razlogov,
najkasneje pa en mesec pred odpustom obsojenca s prestajanja kazni.
Če gre za zaščiteno osebo zavod pošlje pristojnemu centru za
socialno delo predlog iz prvega odstavka tega člena le, če s tem soglaša enota.
108. člen
Zavod omogoča strokovnim delavcem centra za
socialno delo neposreden stik z obsojenci v času izvajanja osebnega
načrta oziroma ko urejajo, kar je potrebno za njihovo
vključitev v normalno življenje na prostosti.
Neposreden stik strokovnih delavcev centra za socialno delo z
zaščiteno osebo zavod omogoči le, če s tem soglaša enota.
109. člen
Obsojencem, ki se izobražujejo ali poklicno
usposabljajo v vzgojno-izobraževalnih organizacijah zunaj zavoda, lahko zavod
omogoči obiskovanje predavanj in drugih učnih aktivnosti brez spremstva, če je
to v skladu z osebnim načrtom obsojenca.
Obsojencem iz prejšnjega odstavka, ki ne
izpolnjujejo pogojev za podelitev zunajzavodskih ugodnosti lahko zavod omogoči
udeležbo na predavanjih, zlasti pa opravljanje izpitov v spremstvu pravosodnih
policistov.
Obsojenci iz prejšnjega odstavka, ki se izobražujejo
v vzgojno-izobraževalnih organizacijah izven zavoda, morajo plačati stroške, ki
nastanejo v zvezi s spremljanjem pravosodnih policistov.
XVI. OBLEKA, PERILO, OBUTEV IN OSEBNA HIGIENA OBSOJENCEV
110. člen
Obleka obsojencev ne sme po vrsti, vzorcu,
kroju in obrabljenosti vzbujati pozornosti in žaliti človeškega dostojanstva.
Ustrezati mora podnebnim pogojem kraja, kjer je zavod.
Obsojenci dobijo obleko, ki je primerna
letnemu času. V zimskem času dobijo še dodatne dele oblačil.
111. člen
Obsojenci in obsojenke dobijo ob nastopu
kazni obleko in obutev, in sicer: en suknjič, dvoje hlač oziroma dvoje kril,
dve srajci, pet spodnjih majic, pižamo, pet spodnjih hlač, pet parov nogavic,
ene nizke čevlje in ene natikače ter dve brisači. Po potrebi dobijo še dodatno
obleko ali pokrivalo, ki jih varuje pred mrazom.
Oblačila obsojencev ne smejo biti sramotna
ali poniževalna.
Obsojenci morajo paziti na obleko in
obutev, jo primerno vzdrževati in čistiti.
Zavod je dolžan zagotoviti pogoje, da se
obleka lahko čisti v zavodski pralnici najmanj enkrat mesečno, spodnje perilo
in brisače pa najmanj enkrat tedensko.
Obsojenci lahko nosijo svoja oblačila v
celoti ali deloma, če je tako urejeno s hišnim redom zavoda.
Podrobnejši opis oblačil in spodnjega
perila ter roke trajanja določi generalni direktor.
112. člen
Rok trajanja zimske in letne obleke je
praviloma eno leto, osebnega perila in brisač eno leto, nogavic šest mesecev,
nizkih čevljev in natikačev dve leti.
Obsojenci, ki delajo, dobijo tudi njihovemu
delu ustrezno obleko, obutev in delovna zaščitna sredstva, ki morajo ustrezati
higienskim in tehničnim predpisom o varstvu pri delu.
V času, ko obsojenci ne delajo, ne smejo
nositi delovne obleke.
Obsojenci, ki hodijo na delo izven zavoda,
so praviloma oblečeni v delovno obleko, lahko pa tudi v civilno obleko.
Izdatki za nabavo in vzdrževanje obleke,
obutve in delovnih zaščitnih sredstev iz drugega odstavka tega člena so
materialni stroški gospodarske dejavnosti.
113. člen
(črtan)
114. člen
(črtan)
115. člen
Dodeljevanje in zamenjavo obleke, perila,
obutve in posteljnine natančneje ureja hišni red zavoda.
116. člen
Obsojencem je treba omogočiti, da se
najmanj dvakrat tedensko okopajo. Biti morajo obriti in primerno ostriženi, če
pa nosijo brado, mora biti ta ustrezno negovana. Obsojenci, ki delajo, se smejo
okopati vsak dan.
Obsojencem, ki nimajo sredstev za nakup osnovnih higienskih
pripomočkov, te zagotovi zavod po seznamu artiklov, ki je določen s hišnim
redom.
XVII. UVELJAVLJANJE IN VARSTVO PRAVIC TER PRITOŽBE OBSOJENCEV
117. člen
Če obsojenec zavodu izroči predlog za sodno
varstvo iz 83. člena zakona ali odškodninski zahtevek, zavod o tem seznani
upravo in ji dostavi predlog in odškodninski zahtevek ter svoje poročilo.
118. člen
Generalni direktor mora po prejemu obsojenčeve
pritožbe zaradi kršitev pravic ali drugih nepravilnosti v zavodu in poročila
zavoda o pritožbenih navedbah v primernem času ukreniti vse potrebno, da se
ugotovi, ali je bilo ravnanje in postopanje delavcev zavoda zakonito in
primerno ali pa so bile kršene obsojenčeve pravice.
Če direktor ugotovi, da je pritožba
utemeljena, naroči direktorju zavoda, da ukrene vse
potrebno, da se obsojencu zagotovijo njegove pravice.
Generalni direktor seznani obsojenca pisno o ugotovitvah in
morebitnih ukrepih na podlagi pritožbe in ga hkrati pouči, da
ima pravico poslati pisno pritožbo ministrstvu za pravosodje, če meni, da
njegova pritožba ni bila primerno rešena.
Pritožbo na ministrstvo za pravosodje poda
obsojenec pisno ali ustno na zapisnik, lahko pa se pritoži tudi ustno delavcu
ministrstva za pravosodje, ki je pooblaščen, da opravlja nadzorstvo nad zavodi.
Uprava mora poslati pisno pritožbo
obsojenca skupaj s poročilom zavoda in osebnim spisom obsojenca na ministrstvo
za pravosodje v treh dneh po prejemu pritožbe.
Odgovor na pritožbo pošlje ministrstvo za
pravosodje obsojencu preko uprave. (črtan)
119. člen
Če obsojenec poda pritožbo predsedniku
pristojnega okrožnega sodišča, ki opravlja nadzorstvo po 212. členu zakona, jo
ta preveri in v primeru utemeljenosti odredi potrebne ukrepe, lahko pa jo z
morebitnimi napotili sporoči direktorju zavoda ali
pisno na upravo.
120. člen
Pravno pomoč po 211. členu zakona nudijo
obsojencem za to usposobljeni strokovni delavci zavoda.
Če zavod nima takih strokovnih delavcev, nudi
obsojencem pravno pomoč ustrezno usposobljena oseba zunaj zavoda, s katero
sklene zavod ustrezno pogodbo. (črtan)
121. člen
Če je obsojenec nepismen ali ni sposoben
sam sestaviti vloge, s katero želi uveljavljati svoje pravice zunaj zavoda,
lahko poda tako vlogo na zapisnik pri upravi zavoda.
Zavod ni dolžan na zapisnik sprejeti vlog,
s katerimi obsojenci očitno žalijo delavce zavoda.
XVIII. NADZORSTVO NAD ZAVODI
122. člen
Nadzorstvo nad izvrševanjem kazni zapora v
zavodih, ki ga opravlja ministrstvo za pravosodje po 212. členu zakona, obsega
zlasti:
-      
ugotavljanje, ali je ravnanje z obsojenci v
skladu s predpisi, zlasti glede humanosti in spoštovanja človekovega
dostojanstva,
-      
ugotavljanje, ali se izvajajo pravice, ki jim
po tem zakonu niso odvzete oziroma omejene,
-      
ugotavljanje, spremljanje in usmerjanje nudenja
ugodnosti in disciplinskega kaznovanja,
-      
ugotavljanje, ali je delo obsojencev in drugih
zaprtih oseb skladno s cilji obravnave,
-      
ugotavljanje, ali zavodski strokovni delavci
uporabljajo pri obravnavi obsojencev sodobne metode dela in spoznanja
posameznih strok,
-      
spremljanje, ravnanje in prizadevanje
strokovnih delavcev na področju obravnave in
postpenalne pomoči,
-      
spremljanje in usmerjanje premeščanja
obsojencev znotraj zavoda.
123. člen
Pri opravljanju nadzorstva ima delavec
ministrstva za pravosodje pravico zahtevati ustna pojasnila od delavcev zavoda
in od obsojencev.
124. člen
Delavci ministrstva za pravosodje morajo
nuditi delavcem zavoda strokovno pomoč, predvsem v zadevah v zvezi z delom
zavodov, če jih za tako pomoč zaprosijo.
125. člen
O opravljenem nadzorstvu podajo delavci
ministrstva za pravosodje pisno poročilo, ki ga pošljejo upravi in zavodu.
126. člen
Predsednik okrožnega sodišča, na čigar
območju je zavod oziroma njegov oddelek, opravi nadzorstvo po 212. členu zakona
najmanj enkrat mesečno.
Če pri nadzorstvu ugotovi, da so bile
kršene pravice obsojencev, sporoči to direktorju
zavoda, v katerem je nadzorstvo opravil, upravi in ministrstvu za pravosodje.
XIX. POGOJNI ODPUST
127. člen
K prošnji za pogojni odpust iz 106. člena
zakona poda zavod poročilo, ki vsebuje obsojenčeve osebne podatke, podatke o
kaznivem dejanju in kazni, o njegovem odnosu do žrtve kaznivega dejanja oziroma
povrnitvi škode, o obsojenčevem obnašanju in vedenjskih ter osebnostnih
spremembah med prestajanjem kazni, o njegovem zdravstvenem stanju, o
obsojenčevi družini in njenih socialnih razmerah ter podatke o zagotavljanju
pogojev za življenje na prostosti, kakor tudi podatke, v kakšni fazi so
morebitni drugi uvedeni kazenski postopki ali postopki o prekršku, ter podatke
iz kazenske evidence, ki so določeni v tretjem odstavku 250.a člena zakona, in
evidence pravnomočnih sodb oziroma sklepov o prekrških.
Poročilo mora vsebovati tudi razloge,
zaradi katerih se utemeljeno pričakuje, da obsojenec ne bo ponavljal kaznivih
dejanj.
Poročilo iz prvega odstavka tega člena mora
vsebovati tudi predlog glede pozitivne ali negativne rešitve prošnje. V
primeru, da direktor zavoda predlaga pogojni odpust,
mora tak predlog vsebovati tudi poročilo.
Komisija za pogojni odpust zaseda redno
vsake tri mesece, izredno pa, če je treba odločati o posameznih prošnjah ali o
predlogu direktorja zavoda, ki jih ne bi bilo smotrno odložiti do rednega
zasedanja. O tem, ali naj se prošnja ali predlog obravnava na izredni seji,
odloči predsednik komisije za pogojni odpust.
Komisija praviloma zaseda na sedežu zavodov oziroma njihovih oddelkov, odvisno zlasti od tega od
katerega zavoda oziroma njegovega oddelka je prejela prošnjo oziroma predlog za
pogojni odpust. Pri rednih sejah komisije so navzoči direktor zavoda in drugi zavodski strokovni delavci, ki lahko komisiji dajo
potrebna pojasnila.
128. člen
O delu komisije se piše zapisnik, v katerem
se vpišejo vse obravnavane prošnje oziroma predlogi in odločitev komisije.
Zapisnik podpišeta predsednik komisije in
zapisnikar.
129. člen
Odločba o prošnjah in predlogu iz 106.
člena zakona mora vsebovati obsojenčeve osebne podatke, podatke o
pravnomočnosti sodbe in o izteku kazni, negativna odločba pa tudi obrazložitev.
Odločbo podpiše predsednik komisije.
Odločbe se obsojencem vročijo preko zavoda.
Če je datum pogojnega odpusta določen z zamikom, se obsojencu odločba vroči
zadnji dan pred odpustom iz zavoda.
130. člen
Če v času od odločitve komisije do datuma
pogojnega odpusta obsojenca nastanejo razlogi, zaradi katerih komisija ne bi
ugodila prošnji ali predlogu za pogojni odpust, če bi zanje vedela, predsednik
komisije zadrži izvršitev odločbe, dokler komisija ponovno ne odloči o prošnji
oziroma predlogu.
131. člen
Prošnjo za predčasni odpust po 108. členu
zakona lahko vloži obsojenec ali njegovi ožji družinski člani.
Odločba se vroči obsojencu, kopija pa se
vloži v obsojenčev osebni spis.
Odločbo o predčasnem odpustu iz prvega
odstavka tega člena pošlje zavod tudi upravi in ministrstvu za pravosodje.
XX. ODPUST OBSOJENCEV IN POMOČ PO PRESTANI KAZNI
132. člen
Zavod pošlje centru, na območju katerega
ima obsojenec stalno ali začasno prebivališče, praviloma tri mesece pred
njegovim odpustom predlog o konkretnih oblikah strokovne pomoči, ki jo bo
obsojenec po odpustu potreboval.
Zavod mora obsojence vzpodbujati in jim
omogočiti, da tudi sami aktivno sodelujejo pri urejanju svojih zadev za
vključitev v življenje na prostosti po odpustu s prestajanja kazni.
Če je potrebno, da obsojenci osebno urejajo
zadeve iz prejšnjega odstavka, jim zavod omogoči izhode iz zavoda.
V zvezi z zaščiteno osebo zavod pošlje centru predlog iz
prvega odstavka tega člena le, če s tem soglaša enota. Praviloma strokovno
pomoč takemu obsojencu po odpustu organizira enota.
133. člen
Zavod mora v primeru, ko je obsojencu
izrečena stranska kazen izgona tujca iz države oziroma tujemu državljanu
varstveni ukrep odstranitve tujca iz države, najmanj petnajst dni pred odpustom
obvestiti ministrstvo za notranje zadeve.
Če je tuji državljan iz prejšnjega odstavka zaščitena oseba,
zavod trideset dni pred odpustom obvesti enoto, ki poskrbi za potrebne
postopke.
134. člen
Ob odpustu iz zavoda mora strokovna skupina
sestaviti zaključno poročilo o izvedbi osebnega načrta
in ga s pisnim soglasjem obsojenca poslati pristojnemu centru. Iz poročila mora
biti razvidna dosežena stopnja usposabljanja obsojenca za normalno življenje na
prostosti in nakazane smeri nadaljnjih prizadevanj pri usposabljanju
pristojnega centra, ki bo odpuščenemu obsojencu pomagal pri vključevanju v
življenje in delo na prostosti.
V zvezi z zaščiteno osebo se zaključno poročilo iz prejšnjega
odstavka ne pošilja.
135. člen
Pred odpustom iz zavoda pregleda obsojenca
zdravnik, ki vpiše ugotovitve v njegov zdravstveni karton oziroma v njegov
osebni spis.
136. člen
Preden obsojenec zapusti zavod, mu je treba
izročiti njegove stvari, denar, poštne pošiljke iz četrtega odstavka 69. člena
tega pravilnika in potrdilo o odpustu iz zavoda.
Obsojenca, ki ob odpustu nima primerne
obleke, perila in obutve in tudi ne sredstev, da bi si to kupil, oskrbi s tem
zavod.
XXI. POSEBNA DOLOČBA
137. člen
Določbe tega pravilnika se uporabljajo za
obsojence, obsojene na mladoletniški zapor in osebe, ki jim je bil določen
uklonilni zapor v postopku o prekršku, če zakon ne določa drugače.
Direktor zavoda je dolžan ob nastopu
uklonilnega zapora preveriti obstoj okoliščin na strani storilca, ki kažejo na
to, da izvršitev uklonilnega zapora ne bi bila v skladu z njegovim namenom in
ob obstoju takšnih okoliščin nemudoma podati predlog v skladu s sedmim
odstavkom 202.b člena Zakona o prekrških.

Pravilnik o izvrševanju kazni zapora (Uradni
list RS, št. 102/00)
vsebuje naslednji prehodni in končni določbi:
»XXII. PREHODNI IN KONČNI DOLOČBI
138. člen
Normativi iz 27. člena tega pravilnika se
uporabljajo pri novogradnjah oziroma v skladu z možnostmi pri adaptacijah
obstoječih zavodov.
139. člen
Z dnem, ko začne veljati ta pravilnik,
preneha veljati pravilnik o izvrševanju kazni zapora (Uradni list SRS, št.
3/79).
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju kazni zapora (Uradni list RS, št. 127/06) vsebuje naslednjo končno določbo:
»KONČNA DOLOČBA
28. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju kazni zapora (Uradni list RS, št. 112/07) vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju kazni zapora (Uradni list RS, št. 62/08) vsebuje naslednjo končno določbo:
»5. člen
Ta pravilnik začne veljati naslednji dan po objavi v Uradnem listu Republike Slovenije.«.

Zakon o spremembah in dopolnitvah Zakona o
izvrševanju kazenskih sankcij – ZIKS-1C (Uradni list RS, št. 76/08) vsebuje naslednjo končno določbo:
»111. člen
Ta zakon začne veljati 1. novembra 2008.«.

Pravilnik o spremembah in dopolnitvah
Pravilnika o izvrševanju kazni zapora (Uradni list RS, št. 19/09) vsebuje naslednjo končno določbo:
»KONČNA DOLOČBA
7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju kazni zapora (Uradni list RS, št. 86/09) vsebuje naslednjo končno določbo:
»KONČNA DOLOČBA
31. člen
Ta pravilnik začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
izvrševanju kazenskih sankcij – ZIKS-1E (Uradni list RS, št. 109/12) vsebuje naslednjo končno določbo:
»KONČNA DOLOČBA
48. člen
Ta zakon začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju kazni zapora (Uradni list RS, št. 51/13) črta 138. člen:
»138. člen
(črtan)«;
 
ter vsebuje naslednjo končno določbo:
»KONČNA DOLOČBA
37. člen
Ta pravilnik začne veljati naslednji dan po
objavi v Uradnem listu Republike Slovenije.«.