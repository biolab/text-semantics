1. člen
(1) S tem odlokom se zaradi preprečitve ponovnih
izbruhov nalezljive bolezni COVID-19 (v nadaljnjem besedilu: COVID-19) določijo
ukrepi na zunanji meji in na kontrolnih točkah notranjih meja Republike
Slovenije ob vstopu v Republiko Slovenijo, na katerih je v času njihovega
obratovanja edino dovoljen prestop državnih meja Republike Slovenije.
(2) Ne glede na prejšnji odstavek lahko državljani
Republike Slovenije, Republike Avstrije, Italijanske republike in Madžarske, ki
so dvolastniki ali najemniki zemljišč v obmejnem območju, imajo svoja zemljišča
na obeh straneh državne meje in opravljajo kmetijsko-poljedelska-gozdarska
dela, prestopijo mejo tudi izven kontrolnih točk, določenih s tem odlokom,
vendar v tem primeru ne smejo zapuščati svojega zemljišča z namenom gibanja v
notranjosti države.
2. člen
(1) Kontrolne točke na cestnih povezavah na mejnem
območju z Italijansko republiko so naslednje:
1.     
Vrtojba ‒ St. Andrea,
2.     
Fernetiči ‒ Fernetti,
3.     
Škofije ‒ Rabuiese,
4.     
Krvavi potok ‒ Pesse,
5.     
Robič ‒ Stupizza,
6.     
Rateče ‒ Fusine,
7.     
Predel – Predil,
8.     
Nova Gorica (Erjavčeva ulica) ‒ Gorizia (Via San Gabriele),
9.     
Neblo ‒ Vallico di Venco,
10.  
Gorjansko ‒ San Pelagio.
(2) Prestop državne meje na kontrolnih točkah iz 5., 6.,
7., 8., 9. in 10. točke prejšnjega odstavka je dovoljen samo dnevnim delovnim
migrantom in drugim osebam na podlagi potrdila lokalne skupnosti, ki upravičuje
nujnost prestopa državne meje zaradi nujnega izvajanja gospodarskih in
kmetijskih čezmejnih dejavnosti ter za obisk ožjih družinskih članov.
3. člen
(1) Kontrolne točke na cestnih povezavah na mejnem
območju z Republiko Avstrijo so naslednje:
1.     
Gornja Radgona – Bad Radkersburg,
2.     
Kuzma – Bonisdorf,
3.     
Holmec – Grablach,
4.     
Karavanke – Karawankentunnel,
5.     
Jurij – Langegg,
6.     
Vič – Lavamund,
7.     
Ljubelj – Loibltunnel,
8.     
Trate – Mureck,
9.     
Radlje – Radlpass,
10.  
Svečina ‒ Berghausen,
11.  
Gederovci – Sicheldorf,
12.  
Šentilj (avtocesta) – Spielfeld (Autobahn),
13.  
Šentilj (magistrala) – Spielfeld (Bundesstrasse),
14.  
Korensko sedlo – Wurzenpass,
15.  
Jezersko ‒ Seebergsattel,
16.  
Pavličevo sedlo – Paulitschattel,
17.  
Kramarovci ‒ St. Anna am Aigen,
18.  
Gerlinci ‒ Pölten,
19.  
Cankova – Zelting.
(2) Kontrolna točka na železniški povezavi na mejnem
območju z Republiko Avstrijo je Šentilj ‒ Spielfeld (Eisenbahn).
(3) Prestop državne meje na kontrolnih točkah iz 2., 5.,
15., 16., 17., 18. in 19. točke prvega odstavka tega člena je dovoljen samo
dnevnim delovnim migrantom in dvolastnikom ter najemnikom zemljišč v obmejnem
območju na podlagi potrdila delodajalca oziroma izpiska iz zemljiške knjige ali
najemne pogodbe ter za obisk ožjih družinskih članov.
4. člen
(1) Kontrolne točke se vzpostavijo na cestnih povezavah
na mejnem območju z Madžarsko, in sicer:
1.     
Dolga vas – Redics,
2.     
Hodoš – Bajansenye,
3.     
Pince (avtocesta) – Torniyszentmiklos (Országút),
4.     
Pince (lokalna cesta) – Torniyszentmiklos (Helyi út),
5.     
Čepinci – Ketvolgy.
(2) Prestop državne meje na kontrolnih točkah iz 2. in
5. točke prejšnjega odstavka je dovoljen samo dnevnim delovnim migrantom in
dvolastnikom ter najemnikom na podlagi potrdila delodajalca oziroma izpiska iz
zemljiške knjige ali najemne pogodbe ter za obisk ožjih družinskih članov.
5. člen
(1) Kontrolne točke na letalskih povezavah za mednarodni
zračni promet so naslednje:
-       
Ljubljana (Brnik) (Letališče Jožeta Pučnika Ljubljana),
-       
Maribor (Slivnica) (Letališče Edvarda Rusjana Maribor),
-       
Portorož (Sečovlje/Sicciole) (Letališče Portorož).
(2) Obratovalec javnega letališča za mednarodni zračni
promet zagotovi pogoje za vzpostavitev kontrolne točke in izvajanje higienskih
ukrepov za preprečevanje širjenja bolezni COVID-19 v skladu z zahtevami
Nacionalnega inštituta za javno zdravje (v nadaljnjem besedilu: NIJZ),
objavljenimi na spletni strani NIJZ.
6. člen
(1) Kontrolne točke na pomorskih povezavah za mednarodni
pomorski promet so naslednje:
-       
Koper (Capodistria) (Mejni prehod za mednarodni pomorski promet),
-       
Piran (Pirano) (Mejni prehod za mednarodni pomorski promet).
(2) Upravljavec javnega pristanišča za mednarodni pomorski
promet zagotovi pogoje za vzpostavitev kontrolne točke in izvajanje higienskih
ukrepov za preprečevanje širjenja bolezni COVID-19 v skladu z zahtevami NIJZ,
objavljenimi na spletni strani NIJZ.
7. člen
Policija v soglasju z Ministrstvom za zunanje zadeve in v
dogovoru z varnostnimi organi sosednjih držav za kontrolne točke iz 2., 3. in
4. člena tega odloka ter v soglasju z obratovalcem letališča oziroma
upravljavcem pristanišča za kontrolne točke iz 5. in 6. člena tega odloka
določi čas odprtja posamezne kontrolne točke. Policija čas odprtja kontrolnih
točk objavi na svojih spletnih straneh in v sredstvih javnega obveščanja.
8. člen
Upravljavci cest zagotovijo vzpostavitev ustrezne
signalizacije kontrolnih točk iz prvega odstavka 2. člena, prvega odstavka 3.
člena in prvega odstavka 4. člena tega odloka ter zaporo vseh drugih cestnih
povezav z Italijansko republiko, Republiko Avstrijo in Madžarsko.
9. člen
(1) Osebi, ki vstopa v
Republiko Slovenijo in ima stalno ali začasno prebivališče v državah članicah
Evropske unije ali drugih državah schengenskega območja, ki niso na seznamu iz
drugega odstavka tega člena, se zaradi morebitne okužbe z virusom SARS-CoV-2 v
skladu z drugim odstavkom 19. člena Zakona o nalezljivih boleznih (Uradni list
RS, št. 33/06 – uradno prečiščeno besedilo in 49/20 – ZIUZEOP) odredi karantena
za obdobje 14 dni.
(2) Ureditev iz
prejšnjega odstavka ne velja za državljane Republike Slovenije in tujce s
stalnim ali začasnim prebivališčem v Republiki Sloveniji, za ostale pa se
odpravlja postopoma, upoštevaje epidemiološko stanje v državah Evropske unije
in schengenskega območja in na podlagi dvostranskih tehničnih dogovorov s temi
državami ali v okviru splošnega dogovora na ravni Evropske unije, če bo ta
dosežen hitreje. Vlada Republike Slovenije s sklepom določi in spreminja seznam
držav, iz katerih osebe vstopajo v Republiko Slovenijo v skladu s tem členom.
Seznam in njegove spremembe se ažurno objavljajo na spletnih straneh NIJZ in
Ministrstva za zunanje zadeve. Na podlagi ocene NIJZ o epidemiološki situaciji
in obvestila Ministrstva za notranje zadeve o doseženih dvostranskih tehničnih
dogovorih s posamičnimi državami lahko Vlada Republike Slovenije s sklepom
seznam dopolni.
(3) Vstop v Republiko
Slovenijo se ne dovoli tujemu državljanu, ki nima stalnega prebivališča v
Republiki Sloveniji in ob prehodu meje pove, da je pozitiven na SARS-CoV-2
(COVID-19) ali izkazuje očitne bolezenske znake, značilne za okužbo z virusom
SARS-CoV-2 (povišana telesna temperatura, kašelj, težko dihanje).
(4) Po navodilu
epidemiološke službe NIJZ na mejnih prehodih na zunanji meji in na kontrolnih
točkah na notranjih mejah Republike Slovenije zdravstvena služba preverja
zdravstveno stanje oseb, ki prehajajo mejo.
(5) Osebe, ki vstopajo
v Republiko Slovenijo, razen državljane Republike Slovenije in tujce s stalnim
ali začasnim prebivališčem v Republiki Sloveniji, se na primeren način seznani
z navodili NIJZ o izvajanju ukrepov za preprečevanje širjenja bolezni COVID-19.
10. člen
Prejšnji člen se ne uporablja za:
1.     
čezmejnega dnevnega oziroma tedenskega delovnega migranta, ki ima
delovno razmerje v eni od držav članic Evropske unije ali drugi državi
schengenskega območja, za kar ima dokazilo oziroma s podpisano izjavo utemelji
razlog za prehajanje meje kot dnevni oziroma tedenski delovni migrant;
2.     
osebo v gospodarskem prometu oziroma dejavnostih, ki se ob prehodu meje
izkaže z dokazili o opravljanju prometa oziroma dejavnosti v Republiki
Sloveniji ali tujini (potrdilo o opravljeni prijavi začetka izvajanja storitev
in potrdilo A1 v skladu z zakonom, ki ureja čezmejno izvajanje storitev) in se
vrača čez mejo v istem dnevu oziroma predloži negativni izvid testa na
SARS-CoV-2 (COVID-19), ki ni starejši od treh dni. Kadar gre za osebo, ki je
zaposlena pri tujem podjetju, ki izvaja storitev v Republiki Sloveniji in pri
tem biva v Republiki Sloveniji, mora ta oseba ob prehodu meje predložiti tudi
naslov prebivališča v Republiki Sloveniji in negativni izvid testa na
SARS-CoV-2 (COVID-19), ki ni starejši od treh dni;
3.     
osebo, ki je napotena na ali z opravljanja nalog v sektorju mednarodnega
prevoza in to ob prehodu meje izkazuje s »Spričevalom za delavce v sektorju
mednarodnega prevoza« iz Priloge 3 Sporočila Komisije o izvajanju zelenih
voznih pasov iz Smernic glede ukrepov za upravljanje meja za zaščito zdravja in
zagotovitev razpoložljivosti blaga in bistvenih storitev (UL C št. 96 z dne 24. 3. 2020, str. 1) ali z drugo ustrezno listino,
iz katere je mogoče razbrati, da jo je napotil delodajalec;
4.     
osebo, ki izvaja prevoz blaga v Republiko Slovenijo ali iz Republike
Slovenije ter za tovorni promet v tranzitu;
5.     
državljana Evropske unije ali druge države schengenskega območja, ki
potuje čez Republiko Slovenijo v drugo državo v istem dnevu;
6.     
osebo z diplomatskim potnim listom;
7.     
osebo, ki opravlja storitve za zagotavljanje javne službe (npr.
energetika, zdravstvo, promet, komunala), za katere ji je potrdilo izdalo
pristojno ministrstvo in bi neizvajanje teh storitev zaradi odreditve karantene
lahko povzročilo večjo družbeno ali gospodarsko škodo;
8.     
pripadnika služb zaščite in reševanja, zdravstva, policije, gasilcev in
za osebo, ki izvaja humanitarne prevoze za Republiko Slovenijo, ki prestopa
mejo zaradi izvajanja teh nalog;
9.     
državljana Republike Slovenije, Republike Hrvaške, Republike Avstrije,
Italijanske republike ali Madžarske, ki je dvolastnik ali najemnik zemljišč in
ima svoja zemljišča na obeh straneh državne meje ter opravlja
kmetijsko-poljedelska dela;
10.  
osebo, ki ima dokazilo o načrtovanem zdravstvenem pregledu ali posegu v
Republiki Sloveniji, drugi državi Evropske unije ali drugi državi schengenskega
območja na dan prehoda meje;
11.  
osebo, ki prehaja mejo zaradi vključenosti v vzgojo in izobraževanje ali
znanstveno raziskovanje v Republiki Sloveniji, državah Evropske unije ali
drugih državah schengenskega območja in to izkazuje z ustreznimi dokazili, ter
njene starše oziroma druge osebe, ki jih prevaža in se vračajo čez mejo v istem
dnevu;
12.  
osebo, ki dnevno ali občasno prehaja mejo, ker je zaposlena v
vzgojno-izobraževalnem zavodu, gostuje v Republiki Sloveniji ali tujini kot
visokošolski učitelj ali je vključena v raziskovalni projekt v Republiki
Sloveniji ali tujini in to izkazuje z ustreznimi dokazili;
13.  
osebo, ki se udeleži pogreba bližnjega sorodnika v državi Evropske unije
ali drugi državi schengenskega območja in zapusti oziroma se vrne v Republiko
Slovenijo v istem dnevu ter ima dokazilo o datumu in uri pogreba;
14.  
osebo, ki prehaja mejo iz družinskih razlogov zaradi vzdrževanja stikov
z ožjimi družinskimi člani in se vrača čez mejo v istem dnevu;
15.  
osebo, ki je bližnji sorodnik državljana Republike Slovenije oziroma
živi z njim v skupnem gospodinjstvu in ima stalno ali začasno prebivališče v
državi Evropske unije ali drugi državi schengenskega območja;
16.  
 osebo, ki ima v Republiki Sloveniji v lastništvu nepremičnino ali
registrirano zračno ali vodno plovilo in poseduje dokazilo o tem lastništvu,
skupaj z ožjimi družinskimi člani;
17.  
 osebo, ki ima v Republiki Sloveniji
potrjeno rezervacijo nočitve turističnega obrata in to izkazuje z dokazilom
rezervacije.
11. člen
(1) Osebi, ki prihaja
iz tretje države, se zaradi morebitne okužbe z virusom SARS-CoV-2 v skladu z
drugim odstavkom 19. člena Zakona o nalezljivih boleznih (Uradni list RS, št.
33/06 – uradno prečiščeno besedilo in 49/20 – ZIUZEOP) odredi karantena za
obdobje 14 dni.
(2) Osebi iz prejšnjega
odstavka, ki v Republiki Sloveniji nima stalnega ali začasnega prebivališča ali
iz utemeljenega razloga ne more prebivati na naslovu stalnega ali začasnega prebivališča,
se karantena odredi na dejanskem naslovu, kjer bo oseba nastanjena. Stroške
karantene oseba krije sama. Če tuji državljan, ki v Republiki Sloveniji nima
stalnega ali začasnega prebivališča, ne more izkazati naslova bivanja, kjer bo
prestajal karanteno, se mu vstop v Republiko Slovenijo ne dovoli.
(3) Osebi iz prvega
odstavka tega člena, ki namerava opravljati delo v Republiki Sloveniji, se
karantena odredi na naslovu, ki je naveden v potrdilu delodajalca, s katero se
oseba izkaže ob vstopu v Republiko Slovenijo in ki ji ga delodajalec posreduje
pred prestopom državne meje. Delodajalec iz prejšnjega stavka mora zagotoviti
ustrezne pogoje prestajanja karantene, ki so določeni v odločbi o karanteni,
ter tudi prehrano in varovanje v času odrejene karantene. Nastanitev mora biti
v skladu s priporočilom NIJZ glede prestajanja karantene, ki je objavljeno na
spletni strani NIJZ.
(4) Za potrebe priprave
odločbe o karanteni policija osebi iz prvega odstavka tega člena ob vstopu v
Republiko Slovenijo odvzame podatke (ime in priimek, rojstni datum, naslov stalnega
ali začasnega prebivališča oziroma kraja bivanja, kjer bo v Republiki Sloveniji
nastanjena) ter ji da informacije NIJZ o karanteni in postopku odreditve
karantene. Zbrane podatke policija posreduje NIJZ.
12. člen
Prejšnji člen se ne uporablja za:
1.     
osebe, ki se udeležijo pogreba bližnjega sorodnika in zapustijo
Republiko Slovenijo v istem dnevu ter imajo dokazilo o datumu in uri pogreba;
2.     
osebe, ki izvajajo prevoz blaga v Republiko Slovenijo ali iz Republike
Slovenije v tretjo državo, ter za tovorni promet iz tretjih držav v tranzitu in
osebe, ki so napotene na ali z opravljanja nalog v sektorju mednarodnega
prevoza in to izkazujejo s spričevalom za delavce v sektorju mednarodnega
prevoza ali z drugo ustrezno listino, s katere je mogoče razbrati napotitev osebe
s strani delodajalca;
3.     
osebe z diplomatskim potnim listom;
4.     
osebe iz tretjih držav, ki zagotavljajo storitve, za katere jim je
potrdilo izdalo pristojno ministrstvo, in bi lahko, zaradi neizvajanja teh
storitev, zaradi odreditve karantene prišlo do večje družbene ali gospodarske
škode;
5.     
pripadnike služb zaščite in reševanja, zdravstva, policije, gasilcev in
za osebe, ki izvajajo humanitarne prevoze za Republiko Slovenijo, ki so
prestopali mejo zaradi izvajanja svojih nalog;
6.     
osebe, ki potujejo čez Republiko Slovenijo v drugo državo v istem dnevu;
7.     
osebe, ki prehajajo mejo zaradi vključenosti v vzgojo in izobraževanje
ali znanstveno raziskovanje in to izkazujejo z ustreznimi dokazili ter
predložijo negativni izvid testa na SARS-CoV-2 (COVID-19), ki ni starejši od
treh dni;
8.     
osebe, ki imajo dokazilo o načrtovanem zdravstvenem pregledu ali posegu
v Republiki Sloveniji.
13. člen
Vstop osebi, za katero se predvideva, da zaradi ukrepov
sosednjih držav ne bo mogla zapustiti ozemlja Republike Slovenije, se v
Republiko Slovenijo ne dovoli.
14. člen
Osebi, ki se ji odredi karantena v skladu s tem odlokom ali
ji je bila odrejena pred uveljavitvijo tega odloka, se lahko lokacija oziroma
trajanje karantene spremeni na enak način, kot ji je bila odrejena.
15. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.
KONČNI DOLOČBI
16. člen
Z dnem uveljavitve tega odloka preneha veljati Odlok o
odrejanju in izvajanju ukrepov, povezanih s preprečevanjem širjenja COVID-19,
na mejnih prehodih na zunanji meji in na kontrolnih točkah na notranjih mejah
Republike Slovenije (Uradni list RS, št. 68/20 in 71/20).
17. člen
Ta odlok začne veljati naslednji dan po objavi v Uradnem
listu Republike Slovenije.
Št. 00717-15/2020
Ljubljana, dne 25. maja 2020
EVA 2020-1711-0022
Vlada Republike Slovenije
Janez Janša
predsednik