1. člen
(vsebina)
Ta pravilnik določa:
-       
program in način usposabljanja oskrbovalca družinskega člana ter vsebino
vodenja dnevnika opravljanja dolgotrajne oskrbe (v nadaljnjem besedilu: DO);
-       
program in način usposabljanja prostovoljcev ter vsebino vodenja
dnevnika opravljenih prostovoljskih aktivnosti;
-       
podrobnejše kadrovske pogoje za opravljanje DO pri izvajalcu DO iz
prvega odstavka 57. člena Zakona o dolgotrajni oskrbi (Uradni list RS, št.
196/21; v nadaljnjem besedilu: zakon), ki se nanašajo na področje, raven
izobrazbe, delovne izkušnje, potrebna dodatna znanja, nekaznovanost ter način
in obseg supervizije in
-       
vsebino, obseg usposabljanja in katalog znanj za strokovne delavce
Zavoda za zdravstveno zavarovanje Slovenije (v nadaljnjem besedilu: ZZZS), ki
izvajajo ocenjevanje upravičenosti do DO.
2. člen
(usposabljanje oskrbovalca družinskega člana)
(1) Program osnovnega in obnovitvenega usposabljanja za
opravljanje DO, ki se ga mora udeležiti oskrbovalec družinskega člana, je
določen v Prilogi 1, ki je sestavni del tega pravilnika.
(2) O opravljenem usposabljanju iz tega člena oskrbovalcu
družinskega člana ministrstvo, pristojno za zdravje, izda potrdilo na obrazcu,
ki je v Prilogi 2, ki je sestavni del tega pravilnika.
(3) Stroške usposabljanja iz tega člena krije proračun
Republike Slovenije.
3. člen
(dnevnik opravljanja DO oskrbovalca družinskega člana)
(1) Oskrbovalec družinskega člana vodi mesečni dnevnik
opravljanja DO, ki ga na zahtevo koordinatorja DO predloži na vpogled ob
izvedbi rednega obiska koordinatorja DO.
(2) Dnevnik opravljanja DO oskrbovalec družinskega člana vodi
na obrazcu, ki je v Prilogi 3, ki je sestavni del tega pravilnika.
4. člen
(usposabljanje prostovoljcev)
(1) Program usposabljanja prostovoljcev je določen v Prilogi
4, ki je sestavni del tega pravilnika.
(2) Usposabljanje iz prejšnjega odstavka organizira
ministrstvo, pristojno za zdravje.
(3) O opravljenem usposabljanju prostovoljcev ministrstvo,
pristojno za zdravje, izda potrdilo na obrazcu, ki je v Prilogi 5, ki je
sestavni del tega pravilnika.
(4) Stroške usposabljanja iz tega člena krije proračun
Republike Slovenije.
5. člen
(dnevnik opravljenih prostovoljskih aktivnosti)
(1) Prostovoljec o opravljenih prostovoljskih aktivnostih
vodi dnevnik za posameznega uporabnika DO.
(2) Dnevnik o opravljanju prostovoljskih aktivnostih vsebuje
datum, trajanje in opis opravljenih prostovoljskih aktivnosti.
(3) Dnevnik o opravljenih prostovoljskih aktivnostih se vodi
pri izvajalcu DO v skladu z zakonom, ki ureja prostovoljstvo.
6. člen
(kadri pri izvajalcu DO)
(1) Podrobnejši kadrovski pogoji za opravljanje DO so:
1.     
storitve pomoči pri osnovnih dnevnih opravilih opravlja najmanj socialni
oskrbovalec s pridobljeno nacionalno poklicno kvalifikacijo s področja socialne
oskrbe na domu in z opravljenim usposabljanjem po verificiranem programu za
socialno oskrbo (v nadaljnjem besedilu: socialni oskrbovalec), ki se usposablja
v skladu s programom, ki ga za posameznega zaposlenega določi izvajalec DO.
Usposabljanje za strokovno, kakovostno in varno opravljanje storitev iz
prejšnjega stavka zagotovi in financira izvajalec DO;
2.     
storitve pomoči pri podpornih dnevnih opravilih opravlja oseba, ki je
zaključila vsaj osnovnošolsko izobrazbo in je stara najmanj 18 let, ki se
usposablja v skladu s programom, ki ga za posameznega zaposlenega določi
izvajalec DO. Usposabljanje za strokovno, kakovostno in varno opravljanje
storitev iz prejšnjega stavka zagotovi in financira izvajalec DO;
3.     
storitve zdravstvene nege, vezane na osnovna dnevna opravila, opravlja
oseba, ki v skladu s predpisi s področja zdravstvene dejavnosti lahko
samostojno opravlja storitve zdravstvene nege, in negovalec v zdravstvenem in
socialnem varstvu ter dolgotrajni oskrbi, ki ima pridobljeno nacionalno
poklicno kvalifikacijo Negovalec/negovalka v zdravstvenem in socialnem varstvu
ter dolgotrajni oskrbi in pridobljen certifikat o nacionalni poklicni
kvalifikaciji negovalec/negovalka v zdravstvenem in socialnem varstvu ter
dolgotrajni oskrbi (v nadaljnjem besedilu: negovalec), ki se izpopolnjuje v
skladu s pravilnikom, ki določa strokovno izpopolnjevanje zdravstvenih delavcev
in zdravstvenih sodelavcev;
4.     
storitve za krepitev in ohranjanje samostojnosti opravljajo zaposleni iz
4. točke tretjega odstavka 59. člena zakona, ki imajo najmanj izobrazbo,
pridobljeno po študijskem programu prve stopnje oziroma izobrazbo, ki ustreza
ravni izobrazbe, pridobljeni po študijskih programih prve stopnje, in je v
skladu z zakonom, ki ureja slovensko ogrodje kvalifikacij, uvrščena na 7.
raven, ali najmanj izobrazbo, pridobljeno po študijskih programih za pridobitev
višje izobrazbe, sprejetih pred 1. januarjem 1994, in je v skladu z zakonom, ki
ureja slovensko ogrodje kvalifikacij, uvrščena na 6. raven. Magister
kineziologije mora imeti izobrazbo, pridobljeno po študijskih programih druge
stopnje, in je v skladu z zakonom, ki ureja slovensko ogrodje kvalifikacij,
uvrščena na 8. raven. Zaposleni za opravljanje storitev za krepitev in
ohranjanje samostojnosti v okviru usposabljanja pridobijo potrebna dodatna znanja,
določena v Prilogi 6, ki je sestavni del tega pravilnika. Pridobljena potrebna
dodatna znanja iz prejšnjega stavka se dokazujejo z opravljenim preverjanjem iz
12. člena tega pravilnika;
5.     
koordinacijo DO pri izvajalcu DO, ki DO izvaja v načinu iz:
- 
prve in druge alineje drugega odstavka 58. člena zakona in petega
odstavka 58. člena zakona, opravlja oseba z izobrazbo s področja zdravstva,
socialne gerontologije ali socialnega dela, ima najmanj izobrazbo, pridobljeno
po študijskem programu prve stopnje, oziroma izobrazbo, ki ustreza ravni
izobrazbe, pridobljene po študijskih programih prve stopnje, in je v skladu z
zakonom, ki ureja slovensko ogrodje kvalifikacij, uvrščena na 7. raven, ali
najmanj izobrazbo, pridobljeno po študijskih programih za pridobitev višje
izobrazbe, sprejetih pred 1. januarja1994, in je v skladu z zakonom, ki ureja
slovensko ogrodje kvalifikacij, uvrščena na 6. raven, ter ima najmanj tri leta
delovnih izkušenj na področju opravljanja DO, zdravstvene ali socialno
varstvene dejavnosti, ki pridobi potrebna dodatna znanja, določena v Prilogi 9,
ki je sestavni del tega pravilnika, in se redno udeležuje obnovitvenih
usposabljanj iz Priloge 9 tega pravilnika. Pridobljena potrebna dodatna znanja
iz prejšnjega stavka se dokazujejo z opravljenim preverjanjem iz 12. člena tega
pravilnika, ki se izvede po zaključenem uvodnem usposabljanju in se redno
udeležuje obnovitvenih usposabljanj v skladu s Prilogo 9 tega pravilnika;
- 
tretje alineje drugega odstavka 58. člena zakona, opravlja oseba z
izobrazbo s področja zdravstvene nege, ima najmanj izobrazbo, pridobljeno po
študijskem programu prve stopnje, oziroma izobrazbo, ki ustreza ravni
izobrazbe, pridobljene po študijskih programih prve stopnje, in je v skladu z
zakonom, ki ureja slovensko ogrodje kvalifikacij, uvrščena na 7. raven, ali
najmanj izobrazbo, pridobljeno po študijskih programih za pridobitev višje
izobrazbe, sprejetih pred 1. januarja 1994, in je v skladu z zakonom, ki ureja
slovensko ogrodje kvalifikacij, uvrščena na 6. raven, ter ima najmanj tri leta
delovnih izkušenj na področju opravljanja DO, zdravstvene, socialno varstvene
dejavnosti ali dolgotrajne oskrbe, ki pridobi potrebna dodatna znanja, določena
v Prilogi 9 tega pravilnika in se redno udeležuje obnovitvenih usposabljanj iz
Priloge 9 tega pravilnika. Pridobljena potrebna dodatna znanja iz prejšnjega
stavka se dokazujejo z opravljenim preverjanjem iz 12. člena tega pravilnika,
ki se izvede po zaključenem uvodnem usposabljanju, in se redno udeležuje
obnovitvenih usposabljanj v skladu s Prilogo 9 tega pravilnika.
(2) Usposabljanje za pridobitev nacionalne poklicne
kvalifikacije negovalec iz 3. točke prejšnjega odstavka se opravi v obsegu 480
ur, pri čemer se dve tretjini obsega namenita izvedbi teoretičnih vsebin v
skladu s katalogom standardov strokovnih znanj in spretnosti za poklicno
kvalifikacijo Centra Republike Slovenije za poklicno izobraževanje, ena
tretjina obsega pa se izvede v obliki praktičnega usposabljanja pri izvajalcih
DO pod mentorstvom, ki ga določi izvajalec DO, pri čemer mentor izpolnjuje
pogoj treh let delovnih izkušenj na področju opravljanja zdravstvene nege pri
izvajalcu DO. Program usposabljanja verificira ministrstvo, pristojno za
zdravje.
(3) Zaposleni v DO:
-       
ne smejo biti pravnomočno obsojeni zaradi naklepnega kaznivega dejanja,
ki se preganja po uradni dolžnosti in ne smejo biti obsojeni na nepogojno kazen
zapora v trajanju več kot šest mesecev in
-       
zoper njih ne sme biti vložena pravnomočna obtožnica zaradi naklepnega
kaznivega dejanja, ki se preganja po uradni dolžnosti.
7. člen
(usposabljanje strokovnega delavca za opravljanje storitev
za krepitev in ohranjanje samostojnosti)
(1) Storitve za krepitev in ohranjanje samostojnosti opravlja
zaposleni iz 4. točke prvega odstavka prejšnjega člena, ki se je udeležil usposabljanja
in uspešno opravil ustno in pisno preverjanje iz 12. člena tega pravilnika.
(2) O opravljenem usposabljanju iz prejšnjega odstavka
ministrstvo, pristojno za zdravje, izda potrdilo na obrazcu, ki je v Prilogi 7,
ki je sestavni del tega pravilnika, o uspešno opravljenem preverjanju iz 12.
člena tega pravilnika pa potrdilo, ki je v Prilogi 8, ki je sestavni del tega
pravilnika.
(3) Usposabljanje strokovnih delavcev za opravljanje storitev
za krepitev in ohranjanje samostojnosti iz prvega odstavka tega člena
organizira ministrstvo, pristojno za zdravje, v sodelovanju z ministrstvom,
pristojnim za socialno varstvo.
(4) Stroške usposabljanja iz tega člena krije proračun
Republike Slovenije.
8. člen
(usposabljanje koordinatorja DO)
(1) Koordinacijo DO iz 5. točke prvega odstavka 6. člena tega
pravilnika opravlja zaposleni, ki se je udeležil uvodnega usposabljanja in
opravil preverjanje za koordinatorja DO po zaključenem uvodnem usposabljanju
ter se udeležuje rednih obnovitvenih usposabljanj iz Priloge 9 tega pravilnika
najmanj vsaka tri leta.
(2) O opravljenem usposabljanju iz prejšnjega odstavka
ministrstvo, pristojno za zdravje, izda potrdilo na obrazcu, ki je v Prilogi
10, ki je sestavni del tega pravilnika.
(3) Koordinator DO lahko začne s samostojnim delom, ko po
zaključenem uvodnem usposabljanju iz prvega odstavka tega člena uspešno opravi
preverjanje iz 12. člena tega pravilnika.
(4) Usposabljanje koordinatorjev DO iz prvega odstavka tega
člena organizira ministrstvo, pristojno za zdravje, v sodelovanju z
ministrstvom, pristojnim za socialno varstvo.
(5) Stroške usposabljanja iz tega člena krije proračun
Republike Slovenije.
9. člen
(način in obseg supervizije)
(1) Izvajalec DO za zaposlene iz 6. člena tega pravilnika
zagotovi supervizijo kot obliko profesionalne refleksije in svetovanja za
strokovno in kakovostno opravljanje dela ter podporo pri obremenitvah, ki
izhajajo iz opravljanja DO.
(2) Cilji supervizije v DO so:
1.     
poglabljanje strokovnih znanj zaposlenih na področju DO;
2.     
preprečevanje odtujenega odnosa do dela, uporabnikov in sodelavcev;
3.     
razumevanje koncepta celostne obravnave v DO;
4.     
prepoznavanje lastne vloge pri opravljanju DO;
5.     
razmejevanje med osebnim in poklicnim življenjem;
6.     
izmenjava izkušenj zaposlenih pri različnih izvajalcih DO, in
7.     
uvajanje procesa profesionalne refleksije.
(3) Izvajalec DO letno preveri interes zaposlenih v DO za
vključitev v supervizijo.
(4) Supervizija se načrtuje tako, da je vsak zainteresirani
zaposleni v DO iz 6. člena tega pravilnika v supervizijo vključen najmanj pet
pedagoških ur letno.
(5) Supervizija se organizira na način skupinske supervizije
v skupini do deset oseb.
(6) Supervizijo opravljajo osebe z licenco na področju
socialnega varstva ali psihologi, ki niso zaposleni pri izvajalcu DO, kjer se
supervizija opravlja.
(7) Stroške supervizije krije izvajalec DO.
10. člen
(osnovno usposabljanje in obnovitveno strokovno
izobraževanje za strokovne delavce ZZZS)
(1) Strokovni delavec ZZZS pred začetkom izvajanja
ocenjevanja upravičenosti do DO opravi osnovno usposabljanje, nato pa na vsaka
tri leta še obnovitveno strokovno izobraževanje. Vsebina, obseg in izvajalec
osnovnega usposabljanja in obnovitvenega strokovnega izobraževanja so določeni
v Prilogi 12, ki je sestavni del tega pravilnika. Pridobljena dodatna znanja se
dokazujejo z opravljenim preverjanjem iz 12. člena tega pravilnika.
(2) Strokovni delavec ZZZS lahko začne s samostojnim delom,
ko po osnovnem usposabljanju iz prejšnjega odstavka uspešno opravi preverjanje
iz 12. člena tega pravilnika. Ministrstvo, pristojno za zdravje, strokovnemu
delavcu ZZZS o opravljenem preverjanju izda potrdilo, ki je v Prilogi 15, ki je
sestavni del tega pravilnika.
(3) Osnovno usposabljanje in obnovitveno strokovno
izobraževanje v skladu s Prilogo 12, ki je sestavni del tega pravilnika,
organizira ministrstvo, pristojno za zdravje, v sodelovanju z ministrstvom,
pristojnim za socialno varstvo. Ministrstvo, pristojno za zdravje, o
opravljenem osnovnem usposabljanju oziroma obnovitvenem strokovnem
izobraževanju izda potrdilo iz Priloge 13 oziroma potrdilo iz Priloge 14, ki
sta sestavna dela tega pravilnika.
(4) ZZZS izvede osnovno usposabljanje glede praktičnih vsebin
tako, da kandidat za strokovnega delavca ZZZS pod vodstvom mentorja izdela
oceno upravičenosti do DO za zavarovane osebe, ki so vložile vlogo za
uveljavljanje pravice do DO, in sicer v obsegu 15 ocen. Kandidat za strokovnega
delavca ZZZS je uspešno zaključil usposabljanje iz prejšnjega stavka, ko mentor
poda mnenje, da je kandidat usposobljen za samostojno izvedbo ocene
upravičenosti do DO.
(5) Mentor iz prejšnjega odstavka je lahko oseba, ki
izpolnjuje pogoje iz drugega odstavka 88. člena zakona, je strokovni delavec
ZZZS in ima vsaj eno leto izkušenj na področju ocenjevanja upravičenosti do DO.
(6) Stroške za osnovno usposabljanje in obnovitveno strokovno
izobraževanje, ki ga izvaja ministrstvo, pristojno za zdravje, krije proračun
Republike Slovenije.
11. člen
(prijava na usposabljanje)
(1) Prijava na usposabljanje iz 2., 4., 7., 8. in 10. člena
tega pravilnika se vloži na obrazcu, ki je v Prilogi 16, ki je sestavni del
tega pravilnika.
(2) Zaposlenega v DO oziroma strokovnega delavca ZZZS na
usposabljanje iz 7., 8. oziroma 10. člena tega pravilnika prijavi delodajalec.
Delodajalec prijavo na usposabljanje vloži na obrazcu, ki ga ministrstvo,
pristojno za zdravje, objavi na svojih spletnih straneh. Obvezna priloga
obrazcu iz prejšnjega stavka je tudi potrdilo delodajalca o plačilu stroškov za
opravljanje preverjanja iz 12. člena tega pravilnika.
(3) Ne glede na prejšnji odstavek lahko oseba, zainteresirana
za udeležbo na usposabljanju iz 7. ali 8. člena tega pravilnika, prijavo na
usposabljanje vloži tudi sama. V tem primeru stroške usposabljanja krije sama.
(4) Ministrstvo, pristojno za zdravje, vodi evidenco prejetih
prijav iz tega člena, ki vsebuje ime in priimek udeleženca usposabljanja ter
vrsto in datum usposabljanja. Evidenca iz tega odstavka se hrani trajno.
12. člen
(preverjanja po usposabljanju)
(1) Preverjanje po usposabljanju iz prvega odstavka 7. člena,
prvega odstavka 8. člena in drugega odstavka 10. člena tega pravilnika se
opravi na ministrstvu, pristojnem za zdravje, najpozneje v šestih mesecev od
sklenitve pogodbe o zaposlitvi pri izvajalcu DO.
(2) Prijavo na preverjanje po usposabljanju iz prejšnjega
odstavka kandidat vloži na obrazcu, ki je v Prilogi 17, ki je sestavni del tega
pravilnika.
(3) Kandidat za opravljanje preverjanja po usposabljanju iz
prvega odstavka tega člena prijavi iz prejšnjega odstavka priloži potrdilo o
opravljenem usposabljanju, kandidat za strokovnega delavca ZZZS pa tudi mnenje
mentorja iz četrtega odstavka 10. člena tega pravilnika.
(4) Preverjanje poteka pisno in ustno na ministrstvu,
pristojnem za zdravje, in se opravlja pred komisijo iz 13. člena tega
pravilnika.
(5) Če ima kandidat za opravljanje preverjanja že opravljen
strokovni izpit za zdravstvene delavce in sodelavce v skladu s predpisi s
področja zdravstvene dejavnosti ali strokovni izpit v skladu s predpisi s
področja socialnega varstva ali veljavno licenco za samostojno opravljanje
dejavnosti zdravstvene ali babiške nege, se mu pri opravljanju preverjanja
lahko upoštevajo vsebine s področja zakonodaje, ki jih kandidat izkaže na
podlagi dokazil, ki navedeno potrjujejo. Priznavanje vsebin iz prejšnjega
stavka presoja komisija iz 13. člena tega pravilnika.
(6) Kandidat za opravljanje preverjanja lahko pristopi k
ustnemu preverjanju, če na pisnem preverjanju doseže najmanj 65 odstotni uspeh.
(7) Kandidat za opravljanje preverjanja preverjanje opravi,
če na ustnem preverjanju doseže vsaj 65 odstotni uspeh.
(8) Kandidat za opravljanje preverjanja, ki na ustnem
preverjanju ne doseže vsaj 65 odstotnega uspeha, ustno preverjanje opravlja
ponovno, po poteku 30 dni od predhodnega opravljanja ustnega preverjanja.
(9) Kandidatu za opravljanje preverjanja, ki uspešno opravi
preverjanja, ministrstvo, pristojno za zdravje izda potrdilo o opravljenem
preverjanju.
(10) Stroške opravljanja preverjanja krije:
-       
delodajalec, ki je kandidata za opravljanje preverjanja iz prvega
odstavka tega člena prijavil na usposabljanje in preverjanje ali
-       
kandidat za opravljanje preverjanja iz prvega odstavka tega člena, če se
je na usposabljanje in preverjanje prijavil sam oziroma če preverjanje
ponavlja.
(11) Višino stroškov preverjanja določi minister, pristojen
za zdravje, v soglasju z ministrom, pristojnim za socialno varstvo.
(12) Ministrstvo, pristojno za zdravje vodi evidenco prejetih
prijav na preverjanje iz drugega odstavka tega člena, ki vsebuje ime in priimek
kandidata za opravljanje preverjanja, datum preverjanja, podatek, ali gre za
prvo ali ponovno preverjanje, vrsto ponovnega preverjanja (ustno ali v celoti)
in doseženi uspeh na preverjanju. Evidenca iz tega odstavka se hrani trajno.
13. člen
(komisija za opravljanje preverjanj)
(1) Za opravljanje preverjanj iz prejšnjega člena minister,
pristojen za zdravje, s sklepom imenuje komisijo.
(2) Komisijo sestavljajo štirje člani, pri čemer se dva člana
imenujeta na predlog ministra, pristojnega za zdravje, in dva člana na predlog
ministra, pristojnega za socialno varstvo.
(3) S sklepom iz prvega odstavka tega člena se imenuje tudi
predsednik komisije, ki je član komisije, ki preverja znanje iz vsebin,
določenih v Prilogi 6, Prilogi 9 in Prilogi 12 tega pravilnika.
(4) Član komisije:
-       
ima najmanj izobrazbo, pridobljeno po študijskem programu prve stopnje,
oziroma izobrazbo, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven, ali najmanj izobrazbo, pridobljeno po
študijskih programih za pridobitev višje izobrazbe, sprejetih pred 1. januarjem
1994, in je v skladu z zakonom, ki ureja slovensko ogrodje kvalifikacij,
uvrščena na 6. raven in
-       
je uveljavljeni strokovnjaki s področja sistemov zdravstva, socialnega
varstva ali dolgotrajne oskrbe in ima najmanj pet let delovnih izkušenj na teh
področjih.
(5) Člani komisije prejmejo plačilo v skladu s pravilnikom,
ki določa plačila na ministrstvu, pristojnem za zdravje.
(6) Člani komisije so imenovani za mandatno obdobje petih let
in so lahko ponovno imenovani.
14. člen
(roki za opravljanje preverjanj)
Ministrstvo, pristojno za zdravje, na svoji spletni strani
najpozneje do 31. decembra tekočega leta objavi roke za opravljanje preverjanj
iz 12. člena tega pravilnika za naslednje leto.
PREHODNE IN KONČNA DOLOČBA
15. člen
(prehodne določbe)
(1) Ne glede na drugi odstavek 6. člena tega pravilnika se do
31. decembra 2025 šteje, da pogoj za mentorja izpolnjuje tudi oseba, ki ima tri
leta delovnih izkušenj na področju zdravstvene nege v socialno varstvenih
zavodih, ki se v izvajalce DO preoblikujejo v skladu s prvim odstavkom 129.
člena zakona.
(2) Izvajalec DO v instituciji iz drugega odstavka 58. člena
zakona zagotovi, da zaposleni, ki opravljajo osnovna in podporna opravila,
pogoj iz 1. in 2. točke prvega odstavka 6. člena tega pravilnika izpolnijo v
šestih mesecih od prehoda v izvajanje DO v skladu s 129. členom zakona.
(3) Ne glede na prvi in tretji odstavek 7. člena tega
pravilnika, preverjanje ni potrebno za zaposlene, ki so na dan 1. januarja 2023
zaposleni na področju zdravstva oziroma socialnega varstva ter imajo najmanj
tri leta delovnih izkušenj na tem področju.
(4) Ne glede na tretji odstavek 8. člena tega pravilnika
zaposleni na delovnem mestu koordinator DO, ki izpolnjujejo pogoje glede
izobrazbe iz 5. točke prvega odstavka 6. člena tega pravilnika pri izvajalcih,
ki se v izvajalce DO preoblikujejo v skladu s 129. členom zakona, preverjanje
za koordinatorja DO opravijo:
-       
pri izvajalcih DO v instituciji najpozneje v dveh letih od uveljavitve
zakona,
-       
pri izvajalcih DO na domu najpozneje v štirih letih od uveljavitve
zakona.
(5) Ne glede na četrti odstavek 10. člena tega pravilnika se
šteje, da kandidat za strokovnega delavca ZZZS izpolnjuje pogoj osnovnega
usposabljanja glede praktičnih vsebin, če je v okviru projektov v skladu z
javnim razpisom »Izvedba pilotnih projektov, ki bodo podpirali prehod v
izvajanje sistemskega zakona o dolgotrajni oskrbi« (Uradni list RS, št. 24/18),
javnim razpisom za izbor operacij »Preoblikovanje obstoječih mrež ter vstop
novih izvajalcev za nudenje skupnostnih storitev in programov za starejše«
(Uradni list RS, št. 38/19) in javnim razpisom za izbor operacij »Preoblikovanje
obstoječih mrež ter vstop novih izvajalcev za nudenje skupnostnih storitev in
programov za starejše v Kohezijski regiji Vzhodna Slovenija« (Uradni list RS,
št. 69/19) opravljal delo ocenjevalca v trajanju najmanj enega koledarskega
leta, kar dokazuje s potrdilom delodajalca, pri katerem je opravljal delo
ocenjevalca.
(6) Ne glede na peti odstavek 10. člena tega pravilnika se
šteje, da pogoj za mentorja izpolnjuje strokovni delavec vstopne točke za DO,
zaposlen na ZZZS, ki izpolnjuje pogoj iz prejšnjega odstavka in je opravil
preverjanje iz 12. člena tega pravilnika. Do izpolnjevanja pogojev za mentorja
iz petega odstavka 10. člena tega pravilnika najmanj treh strokovnih delavcev
ZZZS mentorje imenuje ministrstvo, pristojno za zdravje, med osebami, ki so
sodelovale v procesih praktičnega usposabljanja ocenjevalcev v okviru projektov
v skladu z javnim razpisom »Izvedba pilotnih projektov, ki bodo podpirali
prehod v izvajanje sistemskega zakona o dolgotrajni oskrbi« (Uradni list RS,
št. 24/18), javnim razpisom za izbor operacij »Preoblikovanje obstoječih mrež
ter vstop novih izvajalcev za nudenje skupnostnih storitev in programov za
starejše« (Uradni list RS, št. 38/19) in javnim razpisom za izbor operacij
»Preoblikovanje obstoječih mrež ter vstop novih izvajalcev za nudenje
skupnostnih storitev in programov za starejše v Kohezijski regiji Vzhodna
Slovenija« (Uradni list RS, št. 69/19) in jih je ministrstvo, pristojno za
zdravje, za mentorstvo dodatno usposobilo. Mentorji iz prejšnjega stavka
opravijo praktični del osnovnega usposabljanja s kandidatom za strokovnega
delavca ZZZS na način neposredne izvedbe ocene upravičenosti pri osebah, ki
dajo soglasje za sodelovanje v procesu usposabljanja. Ministrstvo, pristojno za
zdravje, na podlagi izjave mentorja o usposobljenosti kandidata za strokovnega
delavca ZZZS za samostojno izvajanje ocenjevanja upravičenosti do DO izda
potrdilo, da je kandidat usposobljen za samostojno izvedbo ocene upravičenosti
do DO.
16. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-40/2022
Ljubljana, dne 4. aprila 2022
EVA 2022-2711-0018
Janez Poklukar
minister
za zdravje
 
Soglašam!
 
Janez Cigler Kralj
minister
za delo, družino, socialne zadeve
in enake možnosti

Priloga
1: Program usposabljanja oskrbovalca družinskega člana 
Priloga
2: Potrdilo o opravljanem usposabljanju oskrbovalca družinskega člana 
Priloga
3: Dnevnik opravljanja DO 
Priloga
4: Program usposabljanja prostovoljcev v DO 
Priloga
5: Potrdilo o opravljenem usposabljanju prostovoljca v DO 
Priloga
6: Obseg in vsebine usposabljanja za strokovnega delavca za opravljanje
storitev za krepitev in ohranjanje samostojnosti 
Priloga
7: Potrdilo o opravljenem usposabljanju za strokovnega delavca za opravljanje
storitev za krepitev in ohranjanje samostojnosti 
Priloga
8: Potrdilo o opravljenem preverjanju za strokovnega delavca za opravljanje
storitev za krepitev in ohranjanje samostojnosti 
Priloga
9: Usposabljanje za pridobitev potrebnih dodatnih znanj za koordinatorja DO
Priloga
10: Potrdilo o opravljenem usposabljanju za koordinatorja DO 
Priloga
11: Potrdilo o opravljenem preverjanju za koordinatorja dolgotrajne oskrbe
Priloga
12: Usposabljanje za strokovne delavce ZZZS 
Priloga
13: Potrdilo o opravljenem osnovnem usposabljanju strokovnega delavca ZZZS
Priloga
14: Potrdilo o opravljenem obnovitvenem strokovnem izobraževanju strokovnega
delavca ZZZS 
Priloga
15: Potrdilo o opravljenem preverjanju strokovnega delavca Zavoda za zdravstveno
zavarovanje Slovenije 
Priloga
16: Prijava na usposabljanje 
Priloga
17: Prijava na preverjanje po usposabljanju