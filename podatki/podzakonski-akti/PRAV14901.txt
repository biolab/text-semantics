1. člen
(vsebina)
Ta pravilnik določa podrobnejša pravila za izračun
standardnega prihodka kmetijskih gospodarstev, vključno z metodologijo ocene
standardnega prihodka kmetijskih gospodarstev (v nadaljnjem besedilu: izračun
standardnega prihodka).
2. člen
(pomen izrazov)
Izrazi, uporabljeni v tem pravilniku pomenijo:
-       
ekonomska velikost gospodarstva je vrednost kmetijskega gospodarstva
glede na skupni standardni prihodek kmetijskega gospodarstva, izražena v eurih;
-       
koeficient standardnega prihodka je povprečna denarna bruto vrednost
proizvodnje posameznega kmetijskega proizvoda skupaj z morebitnimi stranskimi
proizvodi, brez subvencij in davka na dodano vrednost (v nadaljnjem besedilu:
SOC);
-       
osnovni SOC so SOC, določeni v delu B. I. Priloge IV Izvedbene uredbe
Komisije (EU) 2015/220 z dne 3. februarja 2015 o določitvi pravil za uporabo
Uredbe Sveta (ES) št. 1217/2009 o vzpostavitvi mreže za zbiranje računovodskih
podatkov o dohodkih in poslovanju kmetijskih gospodarstev v Evropski uniji (UL
L št. 46 z dne, 19. 2. 2015, str. 1), zadnjič spremenjene z Izvedbeno uredbo
Komisije (EU) 2022/2499 z dne 12. decembra 2022 o spremembi in popravku
Izvedbene uredbe (EU) 2015/220 o določitvi pravil za uporabo Uredbe Sveta (ES)
št. 1217/2009 o vzpostavitvi mreže za zbiranje računovodskih podatkov o
dohodkih in poslovanju kmetijskih gospodarstev v Evropski uniji (UL L št. 325 z
dne 20. 12. 2022, str. 31), (v nadaljnjem besedilu: Izvedbena uredba
2015/220/EU).
3. člen
(pravila za izračun standardnega prihodka)
(1) Standardni prihodek (v nadaljnjem besedilu: SO)
ministrstvo, pristojno za kmetijstvo, gozdarstvo in prehrano, izračuna v
začetku tekočega leta (v nadaljnjem besedilu: leto n) za preteklo leto (v
nadaljnjem besedilu: leto n-1) za rastlinske proizvode oziroma proizvode
živalskega izvora posameznega kmetijskega gospodarstva.
(2) SO kmetijskega gospodarstva se izračuna v skladu z
metodologijo ocene standardnega prihodka kmetijskih gospodarstev, ki je
določena v Prilogi 1, ki je sestavni del tega pravilnika.
(3) Površina in žival na kmetijskem gospodarstvu se pomnoži s
SOC, določenim v Prilogi 2, ki je sestavni del tega pravilnika, seštevek tako
izračunanih posamičnih vrednosti pa predstavlja skupni SO oziroma ekonomsko
velikost gospodarstva.
(4) SOC je izražen kot vrednost na enoto. Za rastlinske
pridelke je enota hektar, v živinoreji pa glava živali, oziroma pri čebelah
čebelja družina oziroma pri perutnini 100 glav.
(5) Pri izračunu SO za rastlinsko pridelavo leta n se
površina kmetijske rastline iz zbirne vloge oziroma rabe kmetijskih zemljišč iz
Registra kmetijskih gospodarstev (v nadaljnjem besedilu: RKG) upošteva na
stanje 1. novembra leta n-1 ter podatki iz Registra pridelovalcev grozdja in
vina na stanje 31. decembra leta n-1.
(6) Pri izračunu SO za živinorejo leta n se upošteva:
-       
za govedo: povprečno letno število goveda iz Centralnega registra goveda
na stanje prvega dne v mesecu, v obdobju od novembra predpreteklega leta (v
nadaljnjem besedilu: leto n-2) do oktobra leta n-1;
-       
za krave: podatki o številu mlečnih krav in krav dojilj, pridobljeni iz
Centralne podatkovne zbirke Govedo na zadnji dan v mesecu, v obdobju od oktobra
leta n-2 do septembra leta n-1;
-       
za čebele: število čebeljih družin na stanje 30. junija leta n-1 v
Registru čebelnjakov (na popisna datuma 31. oktobra leta n-2 in 15. aprila leta
n-1 ter vse nove registracije čebelnjakov od 31. oktobra leta n-2 do 30. junija
leta n-1);
-       
za druge vrste in kategorije živali: število živali iz Evidence rejnih
živali na stanje 1. februarja leta n-1, izjema pri oceni števila živali pri
prašičih in perutnini, kjer se upoštevajo tudi podatki o povprečnem številu
živali v turnusu.
(7) Izračun vrednosti proizvodnje je izdelan na podlagi
letnih statističnih podatkov o rastlinski pridelavi in živinoreji ter cenah
kmetijskih pridelkov pri pridelovalcih v državi oziroma, kadar podatki na
državni ravni niso dostopni, na podlagi drugih strokovnih ocen.
(8) SOC so izračunani kot povprečje referenčnega obdobja, ki
obsega pet zaporednih let (n-2 do n-6). Seznam osnovnih in podrobnejših SOC je
naveden v Prilogi 2 tega pravilnika. SOC na podrobnejši ravni so določeni v
preglednici 1 Priloge 1 tega pravilnika in so dostopni posameznemu pridelovalcu
na njegovo zahtevo.
(9) Podroben povezovalni šifrant s seznamom SOC za izračun SO
kmetijskih gospodarstev je v Prilogi 2 tega pravilnika.
4. člen
(posodabljanje izračuna standardnega prihodka)
(1) Posameznemu kmetijskemu gospodarstvu se izračun
standardnega prihodka vsako leto posodobi in pripiše v RKG v začetku leta n za
leto n-1.
(2) Vrednosti osnovnih SOC so določene v Prilogi 3, ki je
sestavni del tega pravilnika in se posodobijo do konca meseca februarja leta n.
5. člen
(uvrstitev kmetijskega gospodarstva v tip kmetovanja in razred
ekonomske velikosti)
(1) Kmetijsko gospodarstvo se na podlagi izračunanega SO
razvrsti v ustrezen razred ekonomske velikosti v skladu s Prilogo V Izvedbene
uredbe 2015/220/EU.
(2) Tip kmetovanja se določi na podlagi ugotovljenih deležev
SO posameznih aktivnosti kmetovanja v skupni vrednosti SO. Postopek določitve
splošnega, glavnega in posebnega tipa kmetovanja je določen v Prilogi IV
Izvedbene uredbe 2015/220/EU.
KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-611/2022
Ljubljana, dne 15. februarja 2023
EVA 2022-2330-0135
Irena Šinko
ministrica
za kmetijstvo, gozdarstvo in
prehrano

Priloga
1: Metodologija ocene standardnega prihodka kmetijskih gospodarstev
Priloga
2: Podroben povezovalni šifrant s seznamom SOC za izračun SO kmetijskih
gospodarstev
Priloga
3: Vrednosti osnovnih SOC