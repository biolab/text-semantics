1. člen
(1) Ta pravilnik določa zasnovo, predmet in metodologijo za
izvajanje monitoringa ponorov in emisij toplogrednih plinov zaradi rabe tal,
spremembe rabe tal in gozdarstva (v nadaljnjem besedilu: monitoring). 
(2) S tem pravilnikom se zaradi izvajanja Odločbe št.
280/2004/ES Evropskega parlamenta in Sveta z dne 11. februarja 2004 o mehanizmu
za spremljanje emisij toplogrednih plinov v Skupnosti in o izvajanju Kjotskega
protokola (UL L št. 49 z dne 19. 2. 2004, str. 1; v nadaljnjem besedilu:
Odločba 280/2004/ES) določajo tudi zahteve glede poročanja o ponorih in
emisijah toplogrednih plinov zaradi rabe tal, spremembe rabe tal in gozdarstva.
2. člen
(1) Monitoring se mora izvajati v skladu z Navodili o dobri
praksi za področje rabe tal, spremembe rabe tal in gozdarstva, ki jih je
potrdil pristojni organ Kjotskega protokola, ustanovljen na podlagi Kjotskega
protokola k Okvirni konvenciji Združenih narodov o spremembi podnebja (Uradni
list RS - Mednarodne pogodbe, št. 17/02), in s tem pravilnikom. 
(2) Navodila iz prejšnjega odstavka so dostopna na spletni
strani Agencije Republike Slovenije za okolje. 
(3) Za izvajanje monitoringa se poleg podatkov, pridobljenih
na podlagi navodila iz prejšnjega odstavka, uporabljajo tudi podatki iz javnih
zbirk podatkov, ki se nanašajo na rabo tal, spremembo rabe tal in gozdarstvo. 
(4) Podatki iz prejšnjega odstavka so zlasti podatki o
dejanski rabi kmetijskih in gozdnih zemljišč v skladu s predpisi, ki urejajo
kmetijstvo, ter podatki o gozdnih požarih in krčenju gozdov v skladu s
predpisi, ki urejajo gozdove.
3. člen
(1) Izvajalec monitoringa mora voditi evidence o ponorih in
emisijah toplogrednih plinov zaradi rabe tal, spremembe rabe tal in gozdarstva
v elektronski obliki v skladu z navodili iz prvega odstavka prejšnjega člena. 
(2) Evidence iz prejšnjega odstavka vsebujejo podatke o
ponorih in emisijah toplogrednih plinov: 
1.     
za posamezno vrsto rabe tal, 
2.     
zaradi spremembo rabe tal in 
3.     
v gozdarstvu.
4. člen
(1) Izvajalec monitoringa mora do 15. decembra tekočega leta
v skladu z zahtevami iz prvega in drugega odstavka 3. člena Odločbe 280/2004/ES
izdelati poročilo o ponorih in emisijah toplogrednih plinov zaradi rabe tal,
spremembe rabe tal in gozdarstva, in ga posredovati Agenciji Republike
Slovenije za okolje v elektronski obliki v slovenskem in angleškem jeziku. 
(2) Izvajalec monitoringa mora sodelovati pri reviziji
poročila o emisijah toplogrednih plinov, ki ga Republika Slovenija v skladu s
3. členom Odločbe 280/2004/ES pošlje Evropski komisiji, in sicer za področje
rabe tal, spremembe rabe tal in gozdarstva. 
(3) Revizijo poročila iz prejšnjega odstavka izvaja ekspertna
revizijska skupina, ustanovljena na podlagi Okvirne konvencije Združenih
narodov o spremembi podnebja (Uradni list RS - Mednarodne pogodbe, št. 13/95). 
(4) Izvajalec monitoringa mora pri izvajanju monitoringa
upoštevati priporočila, pripravljena na podlagi opravljene revizije iz
prejšnjega odstavka.
5. člen
Ta pravilnik začne veljati naslednji dan po objavi v Uradnem
listu Republike Slovenije
Št. 0071-250/2009
Ljubljana, dne 18. junija 2010
EVA 2010-2511-0038
dr. Roko Žarnić l.r. 
Minister 
za okolje in prostor