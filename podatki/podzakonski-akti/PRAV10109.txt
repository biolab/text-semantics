1. člen
Ta pravilnik določa pogoje in ureja način opravljanja izpitov
za pridobitev potrdil o strokovnih znanjih za opravljanje nalog pooblaščenega
revizorja.
2. člen
K izobraževanju za pridobitev potrdila o strokovnih znanjih
za opravljanje nalog pooblaščenega revizorja se lahko prijavi kandidat, ki
izpolnjuje tele pogoje: 
1.     
da je zaključil najmanj študijski program druge stopnje po zakonu, ki
ureja visoko šolstvo, oziroma ima najmanj tej stopnji enakovredno izobrazbo, 
2.     
da ima visoko raven aktivnega znanja slovenščine, 
3.     
da ni bil pravnomočno obsojen za kaznivo dejanje zoper premoženje
oziroma gospodarstvo in kazen še ni bila izbrisana iz kazenske evidence.
3. člen
(1) Strokovni izpit za pridobitev potrdila o strokovnih
znanjih za opravljanje nalog pooblaščenega revizorja je sestavljen iz dveh
delov. V prvem delu kandidat opravlja teoretični in praktični izpit iz
posameznih predmetov, v drugem pa predstavi in zagovarja zaključno delo. 
(2) V prvem delu se preizkusijo kandidatova znanja iz 
-       
splošne računovodske teorije in načel; 
-       
pravnih zahtev in standardov v zvezi s pripravo letnih in konsolidiranih
računovodskih izkazov; 
-       
slovenskih računovodskih standardov; 
-       
mednarodnih računovodskih standardov; 
-       
finančne analize; 
-       
stroškovnega in poslovodnega računovodstva; 
-       
obvladovanja tveganja in notranjega kontroliranja; 
-       
revidiranja; 
-       
pravnih zahtev in strokovnih standardov v zvezi z obvezno revizijo in
zakonitimi revizorji; 
-       
mednarodnih revizijskih standardov; 
-       
poklicne etike in neodvisnosti; 
-       
prava družb in upravljanja podjetij; 
-       
stečajnega prava in postopkov zaradi insolventnosti; 
-       
davčnega prava; 
-       
civilnega in gospodarskega prava; 
-       
delovnega in socialnega prava; 
-       
informacijske tehnologije in računalniških sistemov; 
-       
poslovnih financ; 
-       
matematike in statistike. 
(3) Naziv in vsebina posameznega predmeta ter nosilec
predmeta so določeni v predmetniku, ki je priloga tega pravilnika.
4. člen
(1) Kandidat je lahko oproščen opravljanja izpita iz (dela)
predmeta na podlagi izpita, ki ga je opravil na izobraževanju pri Inštitutu ali
na izobraževanju za pridobitev strokovnih znanj za opravljanje nalog
pooblaščenega revizorja pri drugem pristojnem organu države članice, če njegova
vsebina ustreza predmetniku iz tega pravilnika in če je upoštevano načelo
vzajemnosti. 
(2) Revizijski svet določi, kateri izpiti iz izobraževalnih
programov v okviru Inštituta ustrezajo posameznemu predmetu oziroma delu
predmeta iz prejšnjega člena tega pravilnika. 
(3) Revizijski svet odloči, ali izpit, ki ga je kandidat
opravil v okviru izobraževanja za pridobitev strokovnih znanj za opravljanje
nalog pooblaščenega revizorja pri pristojnem organu države članice, ustreza
posameznemu predmetu oziroma delu predmeta iz prejšnjega člena tega pravilnika.
(4) Kandidat je lahko oproščen izpita iz (dela) predmeta na
podlagi izpitov iz prvega odstavka tega člena, če ob vpisu v izobraževanje
vloži pisno zahtevo za oprostitev. Inštitut kandidata o oprostitvi pisno
obvesti. 
(5) Kandidat ne more biti oproščen izdelave in zagovora
zaključnega dela.
5. člen
(1) Za opravljanje izpitov ima kandidat na voljo vsaj dva
izpitna roka na leto, in sicer spomladi (praviloma maja in junija) in jeseni
(praviloma septembra in oktobra). 
(2) Kandidat se mora prijaviti k izpitu najmanj mesec dni
pred dnevom izpita. 
(3) Kandidatu se za vsako ponavljanje izpita zaračuna
pristojbina za opravljanje izpita po veljavnem ceniku. 
(4) Kandidatu, ki na določen dan ne opravlja izpita in
svojega izostanka ne opraviči pisno vsaj tri dni pred tem dnevom, se zaračuna
pristojbina za opravljanje izpita.
6. člen
(1) Revizijski svet imenuje najmanj za štiri leta člane
izpitne komisije. Izmed članov izpitne komisije imenuje Revizijski svet
tričlansko komisijo za preverjanje izpolnjevanja pogojev za vpis v
izobraževanje. Izmed članov izpitne komisije se sproti imenujejo tudi
predsednik in dva člana komisije za zagovor zaključnega dela. Najmanj en član
izpitne komisije mora biti visokošolski učitelj. 
(2) Revizijski svet imenuje izmed članov izpitne komisije
člane, ki pripravijo seznam možnih tem zaključnih del in ki potrjujejo
dispozicije zaključnih del.
7. člen
(1) Kandidat lahko na izpitu iz posameznega predmeta dobi
oceno 
-       
uspešno ali 
-       
neuspešno. 
(2) Kandidat opravi izpit, če dobi oceno uspešno. 
(3) Kandidat dobi pri izpitu oceno uspešno, če zbere vsaj 51%
možnih točk. 
(4) Kandidat mora izpite iz prvega dela opraviti najkasneje v
treh letih po vpisu v izobraževanje. 
(5) Po opravljenih izpitih mora kandidat izdelati zaključno
delo in opraviti zagovor, in sicer najkasneje v dveh letih po opravljenem
zadnjem izpitu. 
(6) Zaključno delo za pridobitev potrdila o strokovnih
znanjih za opravljanje nalog pooblaščenega revizorja mora praviloma obsegati 40
strani. Izražati mora revizorjeva avtorska stališča ob opiranju na literaturo.
Številčni in drugi podatki iz konkretnih okoliščin so priloga k že omenjenim 40
stranem. Kandidat zagovarja zaključno delo, ko je dobil oceno uspešno pri vseh
izpitih v okviru prvega dela izobraževanja. Zagovarja ga pred tričlansko
komisijo. 
(7) Zagovor zaključnega dela je odprt za javnost in traja do
45 minut. V njem kandidat najprej na kratko predstavi ugotovitve zaključnega
dela, nato pa odgovarja na vprašanja članov izpitne komisije. Ti mu postavljajo
vprašanja iz vseh predmetov iz izobraževalnega programa in v zvezi z njegovim
zaključnim delom. 
(8) Če kandidat zagovora zaključnega dela ne opravi uspešno,
lahko zaključno delo popravi in ga najkasneje v 6 mesecih po neuspešnem
zagovoru še enkrat zagovarja. Ponovni zagovor zaključnega dela se kandidatu
zaračuna po veljavnem ceniku.
8. člen
Inštitut izda kandidatu, ki uspešno opravi izpite v okviru
izobraževanja za pridobitev strokovnega znanja za opravljanje nalog
pooblaščenega revizorja iz prvega dela izobraževanja in zagovor zaključnega
dela, potrdilo o pridobitvi strokovnih znanj za opravljanje nalog pooblaščenega
revizorja.
9. člen
(1) Inštitut organizira izobraževanje za pridobitev
strokovnih znanj za opravljanje nalog pooblaščenega revizorja, če je v
izobraževanje vpisanih najmanj 15 kandidatov. 
(2) Ne glede na določbo prejšnjega odstavka mora biti
izobraževanje organizirano vsako drugo leto.
10. člen
Kandidati, vpisani v izobraževanje na podlagi Pravilnika o
pridobitvi strokovnih znanj za opravljanje nalog revizorja in pooblaščenega
revizorja, sprejetega 7. novembra 2002, morajo izpite iz prvega dela
izobraževanja po starem pravilniku uspešno opraviti najkasneje do konca leta
2011.
11. člen
Z dnem uveljavitve tega pravilnika preneha veljati Pravilnik
o pridobitvi strokovnih znanj za opravljanje nalog revizorja in pooblaščenega
revizorja, ki ga je sprejel Revizijski svet Inštituta za revizijo na svoji seji
7. novembra 2002. 
Ta pravilnik začne veljati naslednji dan po sprejetju.
Št. 7/09
Ljubljana, dne 26. novembra 2009
Sonja Anadolli l.r. 
Predsednica revizijskega sveta 
Slovenskega inštituta za revizijo