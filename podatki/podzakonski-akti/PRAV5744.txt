1. člen
vsebina
Ta pravilnik določa vsebino listin o skladnosti kmetijskih pridelkov
oziroma živil (v nadaljnjem besedilu: proizvodi).
2. člen
pomen izrazov
Posamezni izrazi, uporabljeni v tem pravilniku, imajo naslednji
pomen:
-       
izjava o skladnosti je dokument fizične ali pravne osebe, ki potrjuje,
da je proizvod oziroma njegova pridelava oziroma predelava v skladu s
predpisanimi pogoji oziroma pogoji iz kupoprodajnih pogodb;
-       
preskusno poročilo je dokument, ki ga izda preskusni laboratorij in ki
natančno, jasno in nedvoumno podaja rezultate preskusa in druge predpisane
podatke, povezane s preskusom;
-       
preskus je tehnična operacija, ki zajema določitev ene ali več
karakteristik določenega proizvoda po točno določenem postopku;
-       
certifikat je dokument, izdan v skladu s postopkom certificiranja, ki
potrjuje, da je določen proizvod oziroma njegova pridelava oziroma predelava v
skladu s predpisanimi pogoji, če pa ti pogoji niso predpisani, pa v skladu s
pogoji poslovne odločitve fizične ali pravne osebe;
-       
certificiranje je postopek, v katerem certifikacijski organ izda
certifikat.
3. člen
izjava o skladnosti
Izjava o skladnosti vsebuje zlasti:
1.     
ime, priimek in naslov fizične oziroma firmo in sedež pravne osebe, ki
poda izjavo o skladnosti;
2.     
identifikacijske podatke o proizvodu, kot na primer vrsto, tip, lot
(serijo), izvor ter količino proizvoda;
3.     
navedbo predpisov oziroma standardov oziroma navedbo pogojev iz
kupoprodajnih pogodb, s katerimi je proizvod skladen;
4.     
kraj in datum izdaje izjave;
5.     
ime in priimek, naziv in podpis odgovornih oseb.
4. člen
preskusno poročilo
Preskusno poročilo mora vsebovati podatke, ki so v skladu s
standardom SIST EN ISO/IEC 17025.
5. člen
certifikat
Certifikat vsebuje zlasti:
1.     
podatke o proizvodu, ki je predmet certificiranja, kot na primer vrsto,
tip;
2.     
ime, priimek in naslov oziroma firmo in sedež certifikacijskega organa,
ki izda certifikat;
3.     
identifikacijsko številko;
4.     
ime, priimek in naslov fizične oziroma firmo in sedež pravne osebe, ki
je vložila vlogo za izdajo certifikata;
5.     
datum izdaje certifikata;
6.     
ime, naziv in podpis odgovornih oseb certifikacijskega organa.
6. člen
prenehanje veljavnosti
Z dnem uveljavitve tega pravilnika preneha veljati pravilnik
o vsebini listin o skladnosti kmetijskih pridelkov oziroma živil (Uradni list
RS, št. 86/01).
7. člen
začetek veljavnosti
Ta pravilnik začne veljati naslednji dan po objavi v Uradnem
listu Republike Slovenije.
Št. 324-66/01/2
Ljubljana, dne 17. marca 2004.
EVA 2004-2311-0195
mag. Franc But l. r.
Minister
za kmetijstvo, gozdarstvo in prehrano