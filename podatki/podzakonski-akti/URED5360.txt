1. člen
(vsebina)
(1) Ta uredba je koncesijski akt, s
katerim se določa pogoje za podeljevanje koncesije za izkoriščanje gozdov, ki
so v lasti Republike Slovenije in s katerimi gospodari Sklad kmetijskih
zemljišč in gozdov Republike Slovenije (v nadaljnjem besedilu: sklad).
(2) Izkoriščanje gozdov po tej uredbi
zajema sečnjo in spravilo lesa, prodajo gozdnih lesnih sortimentov, opravljanje
varstvenih in gojitvenih del ter vseh drugih del, ki so potrebna za
zagotavljanje socialnih in ekoloških funkcij gozdov, ter gradnjo in vzdrževanje
gozdne infrastrukture (v nadaljnjem besedilu: koncesija), razen vzdrževanja
gozdnih cest.
2. člen
(koncedent in koncesionar)
(1) Koncedent je Republika Slovenija, njegove
funkcije pa v imenu in za račun Republike Slovenije opravlja sklad.
(2) Koncesionar je lahko pravna ali
fizična oseba, ki v času izbire in ves čas trajanja koncesije izpolnjuje
naslednje pogoje:
-       
ima registrirano dejavnost, ki je potrebna za izvajanje koncesije,
-       
izpolnjuje predpisane pogoje za opravljanje dejavnosti, ki so predmet
koncesije,
-       
zoper njo ni uveden ali začet postopek prisilne poravnave, stečajni,
likvidacijski postopek ali drug postopek, katerega posledica je prenehanje
poslovanja,
-       
ima poravnane davke in prispevke,
-       
sama ali njen zakoniti zastopnik ni bil pravnomočno obsojen za kaznivo
dejanje iz 42. člena Zakona o javnem naročanju (Uradni list RS, št. 128/06,
16/08 in 19/10),
-       
je imela v obdobju zadnjih treh let v povprečju najmanj 100.000 eurov
prihodkov iz dejavnosti gozdarstva,
-       
ima izkušnje s področja dejavnosti, ki so predmet koncesije,
-       
prevzema odgovornost za škodo, ki bi jo z opravljanjem ali v zvezi z
opravljanjem koncesije lahko povzročila tretji osebi,
-       
izpolnjuje pogoje, določene v pravilniku, ki ureja minimalne pogoje, ki
jih morajo izpolnjevati izvajalci del v gozdovih,
-       
v vlogi na javni razpis ponudi vsaj najnižjo višino koncesijske dajatve,
ki jo v javnem razpisu določi koncedent v skladu s tretjim odstavkom 12. člena
te uredbe. Ponujena višina koncesijske dajatve ne sme za več kot 40% presegati
povprečne tržne cene gozdnih lesnih sortimentov v času vložitve vloge.
(3) Ne glede na prejšnji odstavek je
koncesionar lahko tudi fizična oseba, ki je uvrščena na seznam prednostnih
upravičencev iz Programa ohranjanja kmetij in podeželja v gorskem in hribovitem
svetu z omejenimi možnostmi gospodarjenja, sprejetega na podlagi zakona, ki
ureja gozdove, če v času izbire in ves čas trajanja koncesije: 
-       
zagotavlja potrebna tehnična sredstva in ima strokovna znanja za
izvajanje koncesije v skladu s pravilnikom, ki ureja pogoje, ki jih mora
izpolnjevati fizična oseba za uveljavljanje prednostne pravice pri podelitvi
koncesije za izkoriščanje gozdov v lasti Republike Slovenije, 
-       
njeni lastni in s koncesijo pridobljeni gozdovi predstavljajo zaokroženo
celoto in ne smejo presegati 200 hektarjev v skladu s pravilnikom, ki ureja
pogoje, ki jih mora izpolnjevati fizična oseba za uveljavljanje prednostne
pravice pri podelitvi koncesije za izkoriščanje gozdov v lasti Republike
Slovenije, ter 
-       
izpolnjuje pogoje iz četrte, pete, osme in desete alinee prejšnjega
odstavka.
(4) Ne glede na drugi odstavek tega člena
je koncesionar lahko tudi izobraževalni zavod, ki izvaja javno veljavne
izobraževalne programe s področja gozdarstva (KLASIUS 6, podrobno področje 623)
ali druge izobraževalne procese s področja gozdarstva, pri čemer morajo javno
veljavni izobraževalni programi in drugi izobraževalni procesi skupno letno
obsegati najmanj 100 izobraževalnih dni na terenu. 
(5) Koncesija se zavodu iz prejšnjega
odstavka podeli brez javnega razpisa in brezplačno za izkoriščanje največ 100
ha gozda, če izpolnjuje pogoje iz prve do pete ter osme in devete alinee
drugega odstavka tega člena.
3. člen
(javni razpis za izbiro koncesionarja)
(1) Koncesija se podeli na podlagi
javnega razpisa, razen v primeru iz četrtega odstavka
prejšnjega člena.
(2) V javnem razpisu za izbiro
koncesionarja za gozdove iz prvega odstavka 1. člena te uredbe se določi
zlasti:
-       
predmet javnega razpisa,
-       
gozdovi, za katere se podeljuje koncesija, z navedbo katastrske občine,
parcelne številke in lastniškega deleža Republike Slovenije,
-       
rok in vsebina prijave na javni razpis,
-       
način vložitve prijave na javni razpis,
-       
dokumentacija, ki jo mora predložiti prijavitelj,
-       
pogoji, ki jih mora izpolnjevati koncesionar,
-       
strokovne reference in druga dokazila, ki morajo biti predložena za
ugotavljanje usposobljenosti prijavitelja,
-       
merila za izbiro koncesionarja,
-       
datum, kraj in čas javnega odpiranja vlog,
-       
rok izbire koncesionarja,
-       
rok, v katerem bodo prijavitelji obveščeni o izbiri koncesionarja,
-       
rok za sklenitev koncesijske pogodbe,
-       
začetek in čas trajanja koncesije,
-       
odgovorne osebe za dajanje informacij med javnim razpisom.
(3) Postopek objave javnega razpisa ter
odpiranja in ocenjevanja vlog izvede komisija, ki jo imenuje direktor sklada.
Komisijo sestavljajo predsednik in štirje člani. 
(4) Rok za sprejem vlog ne sme biti krajši
od 30 dni po objavi javnega razpisa. Rok za izdajo odločb o izbiri
koncesionarja ne sme biti daljši od 90 dni po datumu odpiranja vlog. 
(5) Odpiranje vlog je javno. Komisija vodi
zapisnik o odpiranju vlog, v katerega vpiše zlasti podatke o prispelih,
prepoznih in nepopolnih vlogah, o višini ponujenih koncesijskih dajatev
prijaviteljev ter o prisotnih članih komisije, prisotnih prijaviteljih ali
njihovih pooblaščencih, ki podpišejo zapisnik. Kopija zapisnika o odpiranju
vlog se vroči vsem prijaviteljem, ki so vložili prijavo na javni razpis. 
(6) Komisija vodi tudi zapisnik o
opravljenem pregledu popolnih vlog, ki jih oceni v skladu s pogoji in merili iz
javnega razpisa, ter pripravi predlog za izbiro koncesionarja.
4. člen
(uspešnost javnega razpisa)
(1) Javni razpis se izvede, če prispe
vsaj ena pravočasna in popolna ponudba.
(2) Javni razpis je neuspešen, če do
poteka razpisanega roka ni predložena nobena prijava oziroma nobena prijava ne
izpolnjuje pogojev iz te uredbe.
(2) Če komisija ugotovi, da je vloga
prijavitelja pomanjkljiva ali nerazumljiva, mora pozvati prijavitelja, da jo
dopolni oziroma odpravi njene pomanjkljivosti v postavljenem roku. Dopolnitev
vloge oziroma odprava pomanjkljivosti ni dopustna, če bi to omogočilo spremembo
ponujene višine koncesijske dajatve ali njenih sestavin ali spremembo podatkov
o sposobnosti prijavitelja. 
(3) Če se po objavi javnega razpisa in pred
izdajo odločb o izbiri koncesionarja ugotovi, da je bil javni razpis objavljen
v nasprotju z določbami predpisov, ki urejajo podelitev koncesije za
izkoriščanje gozdov v lasti Republike Slovenije, lahko direktor sklada s
sklepom razveljavi javni razpis. Sklep o razveljavitvi javnega razpisa se
objavi v Uradnem listu Republike Slovenije.
(4) Če javni
razpis ne uspe, se lahko ponovi.
5. člen
(merila za izbiro
koncesionarja)
(1) Merilo za izbiro koncesionarja je
višina koncesijske dajatve, pri čemer imajo prednost tisti prijavitelji, ki
ponudijo višjo koncesijsko dajatev.
(2) Ne glede na določbo prejšnjega odstavka
se koncesija podeli prijavitelju, ki izpolnjuje pogoje iz tretjega odstavka 2.
člena te uredbe ter je vključen v Program ohranjanja kmetij in podeželja v
gorskem in hribovitem svetu z omejenimi možnostmi gospodarjenja, ki ga je
sprejela Vlada Republike Slovenije. Če je takih prijaviteljev več, ima prednost
tisti, ki ponudi višjo koncesijsko dajatev.
6. člen
(odločitev koncedenta o izbiri
koncesionarja)
O izbiri koncesionarja oziroma podelitvi
koncesije koncesionarju iz četrtega odstavka 2. člena te uredbe odloči direktor
sklada z odločbo. O pritožbi zoper odločbo o izbiri koncesionarja oziroma
podelitvi koncesije koncesionarju iz četrtega odstavka 2. člena te uredbe odloča
ministrstvo, pristojno za gozdarstvo.
7. člen
(koncesijsko razmerje)
(1) Koncesijsko razmerje nastane in
začne teči z dnem sklenitve koncesijske pogodbe.
(2) Koncesija se podeli za obdobje 10
let.
(3) Trajanje koncesijskega razmerja se
opredeli s koncesijsko pogodbo in se ne sme podaljševati.
8. člen
(koncesijska pogodba)
(1) Medsebojna razmerja v zvezi z
izvrševanjem koncesije uredita koncedent in koncesionar s koncesijsko pogodbo.
(2) Koncesijska pogodba mora poleg
vsebin, ki jih določa zakon, vsebovati zlasti:
-       
natančno določitev gozdov z navedbo katastrske občine, parcelne številke
in lastniškega deleža Republike Slovenije, za katere je bila koncesija
podeljena,
-       
pričetek in čas trajanja koncesije,
-       
letni program izkoriščanja gozdov, ki so predmet koncesijske pogodbe,
-       
višino koncesijske dajatve,
-       
dolžnost koncesionarja izdelati sečnospravilne načrte,
-       
dolžnost koncesionarja poročati koncedentu o izvajanju koncesije,
-       
dolžnost koncesionarja, da ločeno izkazuje vse poslovne dogodke, ki se
nanašajo na predmet koncesije,
-       
pravice in druge dolžnosti koncesionarja,
-       
način prodaje gozdnih lesnih sortimentov,
-       
pogoje za odkup koncesije s strani koncedenta,
-       
način vračunavanja kupnine za odplačno pridobljene in na sklad prenesene
gozdove,
-       
razloge za prenehanje koncesijskega razmerja in njegove posledice,
-       
obveznosti koncedenta,
-       
druge pogoje, potrebne za ureditev razmerja.
9. člen
(pogoji za odvzem koncesije)
(1) Koncedent lahko odvzame koncesijo
koncesionarju, če koncesionar:
-       
ne izpolnjuje pogojev iz drugega ali tretjega oziroma četrtega ali
petega odstavka 2. člena te uredbe,
-       
ne izvaja letnega programa izkoriščanja gozdov oziroma odstopa od
njegovega izvajanja brez soglasja koncedenta,
-       
opravlja sečnjo s podizvajalci v nasprotju z 18. členom te uredbe,
-       
ne izkazuje ločeno vseh poslovnih dogodkov, ki se nanašajo na predmet
koncesije, ali ne omogoči koncedentu vpogleda v poslovne listine in drugih
dejanj nadzora v skladu z 20. členom te uredbe,
-       
ne razvršča gozdnih lesnih sortimentov v skladu s 14. členom te uredbe,
če se to ugotovi pri najmanj petih tovorih v istem koledarskem letu,
-       
ne prodaja gozdnih lesnih sortimentov na javni dražbi v skladu s 16.
členom te uredbe,
-       
poroča o dogodkih, ki so predmet koncesije, v nasprotju z njihovim
dejanskim potekom,
-       
ne izvaja del v skladu s predpisi, ki urejajo gozdove, ohranjanje
narave, varnost in zdravje pri delu ter delovna razmerja,
-       
ne plačuje koncesijske dajatve v skladu z 12. členom te uredbe,
-       
do 31. januarja za tekoče leto zavrne podpis aneksa iz prvega odstavka
12. člena te uredbe,
-       
je v postopku stečajnega ali likvidacijskega postopka v skladu s
predpisi, ki urejajo stečaj in likvidacijo,
-       
v času trajanja koncesijskega razmerja v delu, ki se nanaša na gozdne
lesne sortimente, ki so predmet koncesije, trikrat stori prekršek iz 4. ali 5.
točke prvega odstavka 80. člena Zakona o gozdovih (Uradni list RS, št. 30/93,
13/98 – odl. US, 56/99 – ZON, 67/02, 110/02 – ZGO-1, 115/06, 110/07, 8/10 –
ZSKZ-B, 106/10 in 63/13).
(2) Ne glede na prejšnji odstavek se
koncesija lahko odvzame koncesionarju iz četrtega odstavka 2. člena te uredbe v
primerih iz prve do pete alinee, sedme in osme alinee ter desete in enajste
alinee prejšnjega odstavka.
(3) Koncedent
pisno opozori koncesionarja na kršitve, ki so razlog za odvzem koncesije, mu
določi primeren rok za odpravo kršitev in ga opozori, da bo sicer uvedel
postopek odvzema koncesije.
(4) O odvzemu
koncesije odloči direktor sklada z odločbo. O pritožbi zoper odločbo o odvzemu
koncesije odloča ministrstvo, pristojno za gozdarstvo. Do pravnomočnosti
odločbe o odvzemu koncesije zagotavlja izvedbo vseh potrebnih del za
izkoriščanje gozdov, ki so bili predmet koncesije, koncedent.
10. člen
(prenos koncesije)
Koncesija iz tretjega odstavka 2. člena te
uredbe se lahko z dovoljenjem koncedenta prenese na prevzemnika kmetije, če
izpolnjuje pogoje iz javnega razpisa, na podlagi katerega je bila podeljena
koncesija.
11. člen
(letni program izkoriščanja gozdov)
(1) Letni program izkoriščanja gozdov
iz drugega odstavka 1. člena te uredbe določi koncedent.
(2) V letnem programu izkoriščanja
gozdov se po koncesionarjih, gozdnogospodarskih enotah in oddelkih med drugim
določijo količinski in vrednostni podatki na obrazcih št. 1A, 3A, 4 in 5 iz priloge 1, ki je sestavni del te uredbe. Koncedent sprejme letni program do
1. decembra tekočega leta za naslednje leto in ga pošlje koncesionarju v
elektronski obliki. Koncedent lahko letni program med letom kadarkoli spremeni,
če nastopi višja sila, zaradi katere je treba spremeniti letni obseg
izkoriščanja gozdov za več kot 10% obsega del, če se tržne cene gozdnih lesnih
sortimentov spremenijo za več kot 10% ali če se spremenita koncesijski akt in
koncesijska pogodba, ki vplivata na program.
(3) Sečnjo in spravilo lesa mora koncesionar
opravljati v skladu s sečno-spravilnimi načrti, ki jih je dolžan izdelati na
podlagi tehnološkega dela gozdnogojitvenih načrtov. V roku meseca dni po
prejemu gozdnogojitvenega načrta in podatkov o izbranem drevju za posek mora
koncesionar koncedentu po gozdnogospodarskih enotah in oddelkih posredovati
podatke iz sečno-spravilnih načrtov, in sicer:
-       
število norma ur, kot so predpisane za sečnjo in spravilo, ločeno po
spravilnih sredstvih,
-       
oceno strukture sortimentov, ločeno na hlodovino in preostali les za
iglavce in listavce,
-       
vrednost del za gradnjo, pripravo in vzdrževanje gozdnih vlak skladno z
obrazcem št. 5 iz priloge 1 te uredbe.
(4) Ne glede na prejšnji odstavek
lahko koncesionar v dogovoru s koncendentom opravi sanitarno sečnjo na podlagi
29. člena Zakona o gozdovih tudi brez sečno-spravilnega načrta, mora pa
najpozneje v enem mesecu po izvedeni sečnji koncedentu sporočiti podatke, ki so
navedeni v prejšnjem odstavku.
(5) Za nastop višje sile se štejejo
posledice naravnih ujm, zlasti žleda, snega, močnega vetra, požara ipd. ter
kalamitete škodljivcev in bolezni.
12. člen
(koncesijska dajatev)
(1) Višino koncesijske dajatve za prvo
leto trajanja koncesijskega razmerja določita koncedent in koncesionar s
koncesijsko pogodbo ter je enaka višini koncesijske dajatve, ki jo je na javnem
razpisu ponudil koncesionar. Za vsako naslednje leto se višina koncesijske
dajatve določi z aneksom h koncesijski pogodbi, ki mora biti sklenjen
najpozneje do 31. januarja za tekoče leto.
(2) Koncesionar mora koncedentu
mesečno plačevati koncesijsko dajatev, kot izhaja iz letnega programa izkoriščanja
gozdov, obračun na podlagi dejanske realizacije pa se opravi do
31. januarja za preteklo leto.
(3) Koncesijska dajatev se določi
tako, da se od letne realizacije za posekan in prodan les po tržni vrednosti na
kamionski cesti odštejejo priznani stroški izkoriščanja gozdov iz drugega
odstavka 1. člena te uredbe. Koncesijska dajatev ne more biti manjša od 15%
letne realizacije za posekan in prodan les po tržni vrednosti na kamionski
cesti iz koncesijskih gozdov. Koncesijska dajatev je lahko izjemoma manjša od 15% letne
realizacije za posekan in prodan les po tržni vrednosti na kamionski cesti v
primeru višje sile iz petega odstavka prejšnjega člena in pod pogoji iz drugega
odstavka prejšnjega člena ali če gojitvena in varstvena dela v koncesijskih
gozdovih dosegajo znesek, katerega poračun bi znižal koncesijsko dajatev pod ta
odstotek.
(4) V primeru znižanja koncesijske
dajatve zaradi višje sile Zavod za gozdove Slovenije izdela načrt sanacije
gozdov v skladu s pravilnikom, ki ureja varstvo gozdov, ki ga sklad finančno
ovrednoti in sprejme spremembo letnega programa izkoriščanja gozdov.
(5) Določbe tega člena se ne uporabljajo za
koncesionarje iz četrtega odstavka 2. člena te uredbe.
13. člen
(letna realizacija)
(1) Letna realizacija za posekan in
prodan les po tržni vrednosti na kamionski cesti iz koncesijskih gozdov se
določi tako, da se količina lesa po kakovostnih razredih z odpremnic koncesionarjev
množi s tržno vrednostjo gozdnih lesnih sortimentov.
(2) Tržno vrednost gozdnih lesnih
sortimentov iz prejšnjega odstavka določi koncedent v letnem programu
izkoriščanja gozdov na podlagi spremljanja cen v Sloveniji in sosednjih državah
ter doseženih cen na javnih dražbah.
(3) Vsak tovor morajo spremljati
odpremnice s podatki o oddelku, odseku, delovišču, količini in kakovosti
gozdnih lesnih sortimentov po drevesnih vrstah.
Podatki z odpremnic se zbirajo v informacijskem sistemu koncedenta, ki je
dostopen koncesionarjem, za gozdne lesne sortimente, ki izhajajo iz gozdov, ki
jih imajo v koncesiji. Koncesionar je dolžan odpremnice elektronsko pošiljati
koncedentu pred odvozom gozdnih lesnih sortimentov s kamionske ceste.
(4) Ne glede na določbo prejšnjega
odstavka koncesionarji iz tretjega in četrtega odstavka 2. člena te
uredbe pošljejo odpremnico koncedentu v dveh dneh po
opravljenem prevozu.
(5) Letna realizacija iz prvega
odstavka tega člena ne sme biti nižja od predvidene v letnem programu
izkoriščanja gozdov. Če je nižja, se obračuna predvidena letna realizacija.
(6) Če koncesionar ne soglaša s tržno
vrednostjo gozdnih lesnih sortimentov iz drugega odstavka tega člena, je dolžan
vse gozdne lesne sortimente iz gozdov, ki so predmet koncesije, prodati na
javni dražbi.
(7) Pred prodajo gozdnih lesnih
sortimentov na javni dražbi mora koncesionar seznaniti koncendenta o letnem
načrtu javnih dražb, v katerem so navedeni kraj in predviden čas, količine
gozdnih lesnih sortimentov in izklicne cene po kakovostnih razredih.
14. člen
(razvrščanje gozdnih lesnih sortimentov)
(1) Koncesionar je dolžan gozdne lesne
sortimente, pridobljene v gozdu, ki je predmet koncesije, pred njihovim odvozom
s kamionske ceste razvrstiti v skladu s standardi iz pravilnika, ki ureja
merjenje in razvrščanje gozdnih lesnih proizvodov (v nadaljnjem besedilu:
pravilnik), in označiti s ploščico s kodo, tako da so iz pripadajoče
dokumentacije razvidni naslednji podatki:
-       
dimenzija in kakovostni razred,
-       
gozdnogospodarska enota, oddelek oziroma odsek in delovišče, iz katerega
izhaja gozdni lesni sortiment.
(2) Ploščica s kodo iz prejšnjega
odstavka se pritrdi na posamezen gozdni lesni sortiment hlodovine in drogov,
pri drugih gozdnih lesnih sortimentih pa se z eno ploščico označi celotni
tovor.
(3) Če gozdni lesni sortimenti niso
bili prodani skladno z dimenzijsko in kakovostno klasifikacijo iz pravilnika,
je koncesionar dolžan navesti tehnične lastnosti tako prodanih gozdnih lesnih
sortimentov, ki so primerljive z dimenzijskimi in kakovostnimi razredi iz
pravilnika.
(4) Šteje se, da je tovor gozdnih
lesnih sortimentov neskladen z odpremnico, če na škodo koncedenta:
-       
skupna količina lesnih sortimentov odstopa od količine na odpremnici za
več kot 5%,
-       
količina hlodovine odstopa od drugih gozdnih lesnih sortimentov za več
kot 5%,
-       
več kot 5% skupne količine gozdnih lesnih sortimentov ni pravilno
razvrščene po drevesnih vrstah,
-       
več kot 10% količine hlodovine ni pravilno uvrščene v kakovostne
razrede.
(5) Dopustno odstopanje od četrte alinee
prejšnjega odstavka je možno samo pri zaporednih kakovostnih razredih, sicer se
šteje, da je tovor neskladen z odpremnico.
15. člen
(poročanje o izvajanju programa)
(1) Koncesionar je dolžan do 15. dneva
v mesecu za pretekli mesec poročati koncedentu o izvajanju letnega programa
izkoriščanja gozdov na obrazcih št. 1B, 2A, 2B, 3B, 4 in 5 iz priloge 1 te uredbe, v elektronski obliki.
(2) Koncedent na svoji spletni strani
do konca meseca za pretekli mesec objavi količino in vrednost gozdnih lesnih sortimentov na kamionski cesti.
16. člen
(javna dražba)
(1) Javna dražba gozdnih lesnih
sortimentov je javna prodaja, pri kateri je prodajna pogodba sklenjena s
ponudnikom, ki ponudi najvišjo ceno nad izklicno ceno.
(2) Javno dražbo opravi posebna
tričlanska komisija (v nadaljnjem besedilu: komisija), ki jo imenuje koncedent.
Med člani komisije mora biti en predstavnik koncesionarja.
(3) Komisija je dolžna pripraviti
načrt javne dražbe, v katerem določi izklicno ceno gozdnih lesnih sortimentov
po dimenzijskih in kakovostnih razredih, določenih v pravilniku, in njihovo
lokacijo.
(4) Javna dražba mora biti objavljena
v javnih medijih in na spletnih straneh koncedenta. Med objavo razpisa javne
dražbe na spletnih straneh in dnem izvajanja javne dražbe mora preteči najmanj
osem dni.
(5) Objava javne dražbe mora vsebovati
zlasti:
-       
naziv in sedež koncesionarja oziroma naslov, kamor se pošiljajo ponudbe,
-       
kraj in čas javne dražbe,
-       
količino gozdnih lesnih sortimentov ali njihovih skupin po dimenzijah in
kakovostnih razredih ter njihovo lokacijo,
-       
izklicno ceno in najnižji znesek njenega višanja, ki ne more biti manjši
od 5% izklicne cene,
-       
način in rok plačila kupnine,
-       
navedbo, da je plačilo kupnine v roku, ki je določen, bistvena sestavina
pravnega posla,
-       
kavcijo za resnost ponudbe v višini 10% od izklicne cene, ki jo je treba
položiti pred začetkom dražbe in se vplača na žiro račun koncesionarja pred
začetkom dražbe,
-       
navedbo, da se po končani dražbi kavcija v roku osmih dni vrne tistim
dražiteljem, ki niso uspeli, uspelemu dražitelju pa se položena kavcija všteje
v ceno,
-       
navedbo, kje in pod kakšnimi pogoji se lahko interesenti pred začetkom
javne dražbe seznanijo s podrobnejšimi pogoji dražbe in si ogledajo predmet
dražbe,
-       
določilo, da gozdni lesni sortimenti, ki so predmet javne dražbe,
preidejo v last izbranega dražitelja po predložitvi bančne garancije za kupnino
ali nakazilom kupnine,
-       
druge pogoje, ki jih mora izpolnjevati uspeli dražitelj.
(6) Pri javni dražbi so navzoči vsi
člani komisije. Dražitelji, ki ne izpolnjujejo razpisnih pogojev, se izločijo
iz postopka.
(7) Izklicna cena oziroma vsaka
nadaljnja cena se izkliče trikrat. V primeru, da nobeden od udeležencev javne
dražbe navedene cene ne zviša pred tretjim izklicem, se šteje, da je sprejeta
tista cena, ki je bila izklicana trikrat. Ko je cena izklicana trikrat,
predsednik komisije ugotovi, komu in po kakšni ceni je bil predmet javne dražbe
prodan, in kupca pozove k podpisu pogodbe.
(8) Dražba se šteje za izvedeno tudi v
primeru, če se je ne udeleži noben dražitelj. V tem primeru se izklicna cena
šteje za tržno vrednost lesa, ki ga po tej ceni lahko prevzame koncesionar.
(9) V kolikor koncesionar odkloni
prevzem lesa po izklicni ceni, ga je koncedent dolžan odkupiti ter posredovati
na trg najmanj po izklicni ceni.
(10) Na javni dražbi komisija vodi
zapisnik, v katerega vpisuje zlasti:
-       
kraj, kjer se dražba opravlja, datum in uro,
-       
sklic na objavo javne dražbe,
-       
imena članov komisije,
-       
predmet dražbe,
-       
imena navzočih ponudnikov oziroma njihovih zastopnikov, ki morajo imeti
pisno pooblastilo,
-       
ugotovitev o izpolnjevanju pogojev dražiteljev, ki pristopijo k dražbi,
-       
najvišjo izklicano ceno in ime oziroma firmo kupca ter ugotovitev, da je
bil kupec pozvan k sklenitvi pogodbe ali ugotovitev, da izklicna cena ni bila
dosežena in javna dražba ni bila uspešna,
-       
odločitev o izbiri najugodnejše ponudbe.
(11) Z najugodnejšim dražiteljem se
sklene pogodba najkasneje v 30 dneh po zaključku dražbe. Če dražitelj ne
podpiše pogodbe v navedenem roku iz razlogov, ki so na strani dražitelja,
ponudnik zadrži njegovo kavcijo.
(12) Koncesionar je dolžan izbranemu
dražitelju zagotoviti prevzem gozdnih lesnih sortimentov takoj, ko preidejo v
njegovo last.
(13) V treh dneh po opravljeni dražbi
je komisija dolžna dražitelje pisno obvestiti o izbiri najugodnejše ponudbe.
(14) Komisija iz drugega odstavka tega
člena prizna koncesionarju stroške prodaje gozdnih lesnih sortimentov, nastale
na javni dražbi, na podlagi predloženih dokazil. Stroški ne smejo presegati 10%
vrednosti lesa, dosežene na javni dražbi.
(15) Določbe tega člena se ne uporabljajo
za koncesionarje iz četrtega odstavka 2. člena te uredbe.
17. člen
(priznani stroški izkoriščanja gozdov)
(1) Priznane stroške izkoriščanja
gozdov določi koncedent, pri čemer določi stroške za enoto dela in gozdarske
delovne stroje na podlagi kolektivne pogodbe za gozdarstvo Slovenije, cen, ki
veljajo na trgu, in strokovnih analiz, ki jih izdela koncedent sam ali njihovo
izdelavo naroči pri organizaciji z referencami na tem področju.
(2) Podlaga za izračun stroškov, ki se
lahko priznajo koncesionarju, so normativi za dela v gozdovih, ki so kot
priloga 2 sestavni del te uredbe.
(3) Ne glede na določbe prvega in
drugega odstavka tega člena se za dela, ki so bila opravljena s podizvajalci,
koncesionarju priznajo stroški na podlagi plačanih računov, povečani za stroške
organizacije teh del do največ:
-       
20% za dela pri sečnji in spravilu lesa, varstvenih in gojitvenih delih
ter drugih delih, ki so potrebna za zagotavljanje socialnih in ekoloških
funkcij gozdov,
-       
10% za gradnjo in vzdrževanje gozdne infrastrukture, vključno s pripravo
gozdnih vlak.
(4) Stroški izkoriščanja gozdov, ki je
opravljeno s podizvajalci, morajo biti najmanj 10% nižji, kot če bi dela
opravil koncesionar sam.
(5) Določbe tega člena se ne uporabljajo za
koncesionarje iz četrtega odstavka 2. člena te uredbe.
18. člen
(izvajanje koncesije)
(1) Koncesionar je dolžan izkoriščati
gozdove v lasti Republike Slovenije sam kot dober gospodar.
(2) Za posamezna dela v gozdu lahko
koncesionar v soglasju s koncedentom dobi podizvajalce. Soglasje se izda pod
pogojem, da se s takšnim poslovanjem praviloma zagotovi delo lokalnim
izvajalcem.
19. člen
(samostojnost koncesionarja)
(1) Koncesionar izvaja koncesijo v
svojem imenu in za svoj račun.
(2) Koncesionar nosi celotno tveganje
povpraševanja po lesnih sortimentih in druga tržna tveganja koncesije.
20. člen
(nadzor nad izvajanjem koncesije)
(1) Nadzor nad izvajanjem koncesije
opravlja koncedent, pri čemer ugotavlja, če:
-       
koncesionar ločeno izkazuje vse poslovne dogodke, ki se nanašajo na
predmet koncesije,
-       
koncesionar izvaja koncesijo v skladu z letnim programom izkoriščanja
gozdov,
-       
koncesionar izvaja dela v skladu s sečno-spravilnimi načrti v skladu s
tretjim odstavkom 11. člena te uredbe,
-       
je tovor označen in razvrščen v dimenzijske in kakovostne razrede v
skladu s 14. členom,
-       
javna dražba poteka v skladu s 16. členom te uredbe,
-       
koncesionar opravlja dela s podizvajalci v skladu z 18. členom te
uredbe.
(2) Pri opravljanju nadzora lahko
koncedent kadarkoli zahteva:
-       
vpogled v tisti del poslovnih listin koncesionarja, ki se nanašajo na
izvajanje koncesijske pogodbe,
-       
vpogled v evidence o izvajanju del v gozdovih, ki so predmet koncesijske
pogodbe,
-       
da se na območju koncesijskih gozdov in gozdnih prometnic, ki vodijo iz
njih, raztovorijo kamioni, da bi ugotovil skladnost tovora z odpremnico iz
tretjega odstavka 13. člena te uredbe.
(3) Če se koncesionar in koncedent ne
moreta sporazumeti o skladnosti tovora z odpremnico iz tretjega odstavka 13.
člena te uredbe o njej odloči strokovnjak Biotehniške fakultete, Oddelka za
gozdarstvo in obnovljive gozdne vire, ali Gozdarskega inštituta Slovenije (v
nadaljnjem besedilu: strokovnjak).
(4) Strošek strokovnjaka in strošek
zastoja proizvodnje zaradi nadzora nosi:
-       
koncedent, če neskladnost ni bila ugotovljena,
-       
koncesionar, če je bila ugotovljena neskladnost.
(5) Koncedent je dolžan pregledati
poslovne listine in evidence iz prve in druge alinee drugega odstavka tega
člena najmanj enkrat letno, skladnost tovora z odpremnico pa je pri posameznem
koncesionarju dolžan preveriti najmanj enkrat mesečno, pri čemer mora letno
preveriti najmanj 2% odpreme gozdnih lesnih sortimentov pri posameznem
koncesionarju.
21. člen
(rok za objavo javnega razpisa za izbiro
koncesionarja)
Sklad objavi prvi javni razpis v skladu s
to uredbo do 30. junija 2011.

Priloga
1: Obrazci za pripravo letnega programa, spremljavo in poročanje o izvajanju
koncesije za izkoriščanje gozdov
Priloga
2: Normativi gozdnih del

Uredba o koncesiji za izkoriščanje gozdov v
lasti Republike Slovenije (Uradni list RS, št. 98/10) vsebuje naslednjo prehodno in
končni določbi:
»22. člen
(prehodna
določba)
Za vprašanja, ki se urejajo z aneksi,
sklenjenimi h koncesijskim pogodbam do uveljavitve te uredbe, in z aneksi,
sklenjenimi h koncesijskim pogodbam, s katerimi se določi višina koncesijske
dajatve za leto 2010, se uporablja Uredba o koncesiji za izkoriščanje gozdov v
lasti Republike Slovenije (Uradni list RS, št. 34/96 in 70/00).
23. člen
(prenehanje
veljavnosti)
Z dnem uveljavitve te uredbe prenehata
veljati Uredba o koncesiji za izkoriščanje gozdov v lasti Republike Slovenije
(Uradni list RS, št. 34/96 in 70/00) in Pravilnik o določitvi normativov za
dela v gozdovih (Uradni list RS, št. 11/99 in 44/09), uporabljata pa se za
primere iz prejšnjega člena te uredbe.
24. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
koncesiji za izkoriščanje gozdov v lasti Republike Slovenije (Uradni list RS,
št. 98/12) vsebuje naslednji prehodni in
končno določbo:
»PREHODNI IN KONČNA DOLOČBA
12. člen
Koncesijske pogodbe je treba uskladiti s to
uredbo v obliki aneksa h koncesijski pogodbi do 31. januarja 2013. Do
uskladitve koncesijske pogodbe se uporabljajo določila veljavne koncesijske
pogodbe, pri čemer se v primeru neskladja s to uredbo uporabljajo določbe te
uredbe.
13. člen
Ne glede na določbo 10. člena te uredbe se
za poročanje o izvajanju letnega programa izkoriščanja gozdov za leto 2012
uporabljajo obrazci iz priloge 1 Uredbe o koncesiji za izkoriščanje gozdov v
lasti Republike Slovenije (Uradni list RS, št. 98/10).
14. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
koncesiji za izkoriščanje gozdov v lasti Republike Slovenije (Uradni list RS,
št. 62/13) vsebuje naslednjo končno določbo:
»9. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
koncesiji za izkoriščanje gozdov v lasti Republike Slovenije (Uradni list RS,
št. 90/13) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Spremenjena priloga 2 uredbe se uporablja
tudi za obračun koncesijske dajatve za leto 2013.
5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o koncesiji za
izkoriščanje gozdov v lasti Republike Slovenije (Uradni list RS, št. 108/13) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.