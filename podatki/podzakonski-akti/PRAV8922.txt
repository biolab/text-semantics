1. člen
Ta pravilnik določa geografsko območje in način reje ter
priprave za trg za Kraško jagnjetino z zaščiteno označbo porekla (v nadaljnjem
besedilu: Kraška jagnjetina).
2. člen
(1) Ime Kraška jagnjetina ima lahko samo jagnjetina, vzrejena
in pripravljena za trg na geografskem območju in na način, ki sta določena v
specifikaciji za Kraško jagnjetino, ki jo potrdi Ministrstvo za kmetijstvo,
gozdarstvo in prehrano v skladu s predpisom, ki ureja postopke zaščite
kmetijskih pridelkov oziroma živil.
(2) Specifikacija za Kraško jagnjetino iz prejšnjega odstavka
je dosegljiva na Ministrstvu za kmetijstvo, gozdarstvo in prehrano, Dunajska
cesta 58, Ljubljana, ali na spletnih straneh ministrstva www.mkgp.gov.si pod
povezavo Zaščita kmetijskih pridelkov oziroma živil.
3. člen
Kraška jagnjetina mora biti označena v skladu s predpisom, ki
ureja splošno označevanje predpakiranih živil, in s tem pravilnikom.
4. člen
Ime Kraška jagnjetina lahko uporablja rejec jagnjetine, ki
zanjo pridobi certifikat v skladu s predpisom, ki ureja postopke zaščite
kmetijskih pridelkov oziroma živil.
5. člen
Zaščitni znak za Kraško jagnjetino lahko pridobi rejec te
jagnjetine v skladu s predpisom, ki ureja zaščitni znak za označevanje
kmetijskih pridelkov oziroma živil.
6. člen
Vsi rejci Kraške jagnjetine, ki pridobijo certifikat iz 4.
člena tega pravilnika in redijo Kraško jagnjetino, morajo enkrat letno,
najpozneje do konca februarja, na Ministrstvo za kmetijstvo, gozdarstvo in
prehrano pisno sporočiti količino Kraške jagnjetine, ki so jo v preteklem letu
vzredili.
7. člen
Rejci Kraške jagnjetine, ki so do uveljavitve tega pravilnika
za svoje proizvode uporabljali ime Kraška jagnjetina, morajo pridobiti
certifikat iz 4. člena tega pravilnika najpozneje v roku enega leta od dneva
uveljavitve tega pravilnika. Če certifikata v predpisanem roku ne pridobijo,
imena Kraška jagnjetina na svojih proizvodih ne smejo več uporabljati.
8. člen
Ta pravilnik začne veljati osmi dan po objavi v Uradnem listu
Republike Slovenije.
Št. 33200-9/2006/25
Ljubljana, dne 3. marca 2008
EVA 2008-2311-0078
Iztok Jarc l.r. 
Minister 
za kmetijstvo, gozdarstvo in prehrano