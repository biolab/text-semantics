I. UVODNE DOLOČBE
1. člen
(1) Ti splošni pogoji poslovanja
določajo:
-       
upravičence do sredstev Javnega sklada Republike Slovenije za razvoj
kadrov in štipendije (v nadaljevanju: sklad) in drugih sredstev, kot jih
določajo ti splošni pogoji poslovanja;
-       
pogoje in postopke za dodelitev sredstev;
-       
vsebino pravic in obveznosti sklada in upravičencev, ki pridobijo
sredstva po teh splošnih pogojih poslovanja.
(2) Izrazi »izobraževanje«,
»javnoveljavna izobraževalna ustanova« in »izobraževalni programi« v teh
splošnih pogojih poslovanja imajo enak pomen kot v zakonu, ki ureja
štipendiranje, in predpisih, ki urejajo organizacijo in financiranje vzgoje in
izobraževanja.
(3) Višja sila po teh splošnih pogojih
poslovanja pomeni vsak nepredvidljiv izjemen dogodek ali okoliščino, ki je
zunaj nadzora sklada ali upravičenca, enemu ali drugemu preprečuje izpolnitev
oziroma izpolnjevanje katere od obveznosti iz pogodbenega razmerja, dogodka ali
okoliščine ni mogoče pripisati njuni napaki ali malomarnosti in se kljub vsej
potrebni skrbnosti izkaže za nepremostljiv dogodek oziroma okoliščino.
2. člen
(1) Sredstva sklada so namenjena za:
-       
štipendiranje in sofinanciranje programov Ad futura za mednarodno
mobilnost;
-       
Zoisove štipendije;
-       
štipendije za Slovence v zamejstvu in Slovence po svetu;
-       
sofinanciranje kadrovskih štipendij;
-       
nagrade za prispevek k trajnostnemu razvoju družbe;
-       
izvajanje programov, ki se sofinancirajo iz sredstev Evropskega
socialnega sklada.
(2) Sredstva iz prejšnjega odstavka se
zagotavljajo kot programska sredstva iz državnega proračuna pristojnih ministrstev,
iz namenskih sredstev sklada, iz sredstev Evropskega socialnega sklada in iz
drugih sredstev, ki jih sklad pridobi za ta namen.
(3) Sklad z javnim pozivom razpiše
sredstva za posojila za izobraževanje in usposabljanje v Republiki Sloveniji in
tujini po predhodno izvedenem postopku oddaje javnega naročila pravni osebi, ki
je registrirana za dejavnost bank.
3. člen
(1) Sredstva po teh splošnih pogojih
poslovanja se dodeljujejo na podlagi javnega razpisa oziroma javnega poziva, ki
se objavi v Uradnem listu Republike Slovenije in na spletnih straneh sklada.
(2) Javne razpise oziroma javne pozive
za dodelitev sredstev z merili za določitev upravičencev do sredstev določi
sklad s poslovnim načrtom za tekoče koledarsko leto.
(3) Določbe teh splošnih pogojev
poslovanja, ki urejajo postopek javnega razpisa, se smiselno uporabljajo za
postopek javnega poziva.
II. POSTOPEK DODELITVE SREDSTEV
4. člen
Objava javnega razpisa za dodelitev
sredstev mora vsebovati zlasti:
-       
pravno podlago za objavo in izvedbo javnega razpisa;
-       
predmet javnega razpisa;
-       
navedbo pogojev za kandidiranje na javnem razpisu in meril, s pomočjo
katerih se med tistimi, ki izpolnjujejo pogoje, izberejo upravičenci;
-       
navedbo dokumentacije, ki jo morajo prijavitelji dostaviti in s katero
dokazujejo izpolnjevanje pogojev;
-       
okvirno višino sredstev, ki so na razpolago za predmet javnega razpisa;
-       
višino in namen sredstev, ki jih prijavitelj lahko prejme;
-       
rok, do katerega morajo biti predložene vloge za dodelitev sredstev;
-       
navedbo o tem, kdo odloči o dodelitvi sredstev;
-       
kraj, čas in osebo, pri kateri lahko zainteresirani dvignejo razpisno
dokumentacijo.
5. člen
(1) Prijava na javni razpis mora biti
dostavljena do roka, ki je določen v objavi javnega razpisa.
(2) Rok za prijavo na javni razpis je
določen kot odprti rok prijave ali kot določeni rok prijave.
6. člen
(1) V postopku javnega razpisa z odprtim
rokom prijave prejmejo sredstva tisti upravičenci, ki izpolnjujejo pogoje
javnega razpisa, in sicer po vrstnem redu prispelih popolnih vlog, do porabe
sredstev.
(2) V primeru porabe sredstev pred
potekom odprtega roka prijave sklad za odločitev o upravičencih uporabi merila,
ki so določena v javnem razpisu.
(3) Vloge prijaviteljev, ki prispejo
po porabi sredstev in pred potekom odprtega roka, se zavrnejo.
7. člen
(1) V postopku javnega razpisa z
določenim rokom prijave prejmejo sredstva tisti prijavitelji, vloge katerih
glede na merila javnega razpisa prejmejo višjo oceno.
(2) Merila za izbor upravičencev se
vrednotijo v točkah, izjemoma v odstotkih ali na drug način, ki omogoča razvrstitev
vlog.
8. člen
(1) Vloge prijaviteljev, ki
izpolnjujejo pogoje javnega razpisa, se ocenijo na podlagi meril, ki jih določa
javni razpis.
(2) Seznam upravičencev se določi na
podlagi prednostnega seznama prijaviteljev, ki so razvrščeni po vrstnem redu
glede na prejeto oceno vloge, in sicer od najvišje do najnižje ocenjene vloge.
(3) Če dva ali več prijaviteljev
prejme enako število točk, se za razvrstitev njihovih vlog uporabi razmejitveno
merilo, ki se določi posebej za vsak javni razpis.
9. člen
(1) Postopek javnega razpisa vodi
uradna oseba ali komisija, ki jo s sklepom imenuje direktor sklada (v
nadaljevanju: direktor).
(2) Komisijo sestavljajo predsednik in
najmanj dva člana. Predsednik komisije mora izpolnjevati pogoje za vodenje
upravnega postopka v skladu s predpisi, ki določajo stopnjo izobrazbe in
strokovni izpit za vodenje in odločanje v upravnem postopku.
10. člen
(1) V primerih iz prejšnjega člena
komisija vodi zapisnik, ki vsebuje zlasti:
-       
naslov, prostor in čas pregleda prispelih vlog;
-       
predmet javnega razpisa;
-       
imena navzočih predstavnikov komisije;
-       
osebna imena oziroma firmo prijaviteljev po vrstnem redu pregleda vlog;
-       
ugotovitve o pravočasnosti in popolnosti vlog;
-       
navedbo tistih prijaviteljev, ki niso dostavili popolne vloge.
(2) Na podlagi ocene vlog komisija
pripravi predlog upravičencev in ga posreduje direktorju. Na podlagi potrjenega
predloga upravičencev se upravičencem izda odločba.
(3) V postopku javnega razpisa z
odprtim rokom prijave se zapisnik sestavi tudi po zaključku javnega razpisa,
vsebovati pa mora zlasti:
-       
osebna imena oziroma firmo prijaviteljev;
-       
osebna imena oziroma firmo upravičencev z navedbo številke in datuma
izdaje odločbe ter višine odobrenih sredstev;
-       
navedbo skupnega zneska dodeljenih sredstev.
11. člen
Za postopek dodelitve sredstev sklada in
drugih sredstev, kot jih določajo ti splošni pogoji poslovanja, se uporabljajo
določbe zakona, ki ureja splošni upravni postopek.
12. člen
(1) Sklad praviloma v roku 8 dni po
dokončnosti odločbe pozove upravičenca k podpisu pogodbe.
(2) Upravičenec pridobi pravico do
dodeljenih sredstev z dokončnostjo odločbe, sklad pa lahko plačilo sredstev
izvrši le na podlagi pogodbe, če je njena sklenitev določena z javnim razpisom.
13. člen
Obvezne sestavine pogodbe so:
-       
osebno ime, datum rojstva in naslov stalnega ali začasnega prebivališča
– za fizične osebe;
-       
osebno ime zakonitega zastopnika, če je upravičenec mladoletna oseba –
za fizične osebe;
-       
firma, matična številka, davčna številka, naslov in osebno ime
zakonitega zastopnika – za pravne osebe;
-       
namen, za katerega so sredstva dodeljena;
-       
višina dodeljenih sredstev;
-       
osebni oziroma poslovni račun upravičenca;
-       
načrt porabe sredstev, če ne gre za enkratno nakazilo sredstev;
-       
način nadzora nad namensko porabo sredstev, kot na primer navedba
dokazil, ki jih mora upravičenec dostaviti in iz katerih izhaja namenska poraba
sredstev, poročila o poteku in rezultatih porabljenih sredstev oziroma najmanj
zaključno poročilo ipd.;
-       
primeri prenehanja pogodbe;
-       
sankcije zaradi neizpolnjevanja pogodbenih določil in nenamenske porabe
dodeljenih sredstev;
-       
drugo, kar sledi iz narave dodeljenih sredstev, načina porabe sredstev
ter pravic in obveznosti upravičenca in sklada.
14. člen
Za dokumente in dejanja v postopkih
dodelitve vseh oblik sredstev po teh splošnih pogojih poslovanja, razen
štipendij, se plačuje upravna taksa v skladu z zakonom, ki ureja upravne takse.
15. člen
Zoper posamične akte, ki jih v postopkih
dodelitve sredstev izda sklad, je dovoljena pritožba v roku 15 dni na ministrstvo,
pristojno za delo, razen če zakon ali drug predpis določa drugače.
16. člen
Sklad hrani dokumentacijo v zvezi s
postopki javnih razpisov in javnih pozivov v skladu s predpisi, ki urejajo
upravno poslovanje.
17. člen
Določbe tega poglavja se uporabljajo za
dodelitev vseh oblik sredstev, razen če zakon določa drugače.
III. ŠTIPENDIRANJE IN SOFINANCIRANJE PROGRAMOV AD FUTURA ZA
MEDNARODNO MOBILNOST
18. člen
(1) Sredstva za štipendiranje in
sofinanciranje programov Ad futura za mednarodno mobilnost se podeljujejo za:
-       
štipendije za izobraževanje državljanov Republike Slovenije v tujini in
tujih državljanov v Republiki Sloveniji;
-       
sofinanciranje srednješolskega izobraževanja tujih državljanov v
Republiki Sloveniji;
-       
štipendije za kratkoročno mednarodno mobilnost za namen izobraževanja in
usposabljanja dijakov in študentov, ki so državljani Republike Slovenije;
-       
sofinanciranje usposabljanja državljanov Republike Slovenije v tujini;
-       
sofinanciranje sodelovanja dijakov in študentov na tekmovanjih v tujini;
-       
sofinanciranje pedagoškega, raziskovalnega oziroma strokovnega
sodelovanja državljanov Republike Slovenije v tujini, tujih državljanov v
Republiki Sloveniji ali državljanov Republike Slovenije iz tujine v Republiki
Sloveniji;
-       
sofinanciranje strokovnih in znanstvenih obiskov državljanov Republike
Slovenije v tujini.
(2) Do štipendij iz prejšnjega odstavka, ki
so na voljo državljanom Republike Slovenije, so pod enakimi pogoji upravičeni
tudi: 
-       
državljani držav članic Evropske unije (v nadaljevanju: EU), če izkažejo
vsaj petletno neprekinjeno prebivanje v Republiki Sloveniji neposredno pred
rokom za prijavo na javni razpis, po katerem uveljavljajo štipendijo, 
-       
delavci migranti EU, ki so državljani druge države članice EU, če so
zaposleni ali samozaposleni v Republiki Sloveniji, in njihovi vzdrževani
družinski člani, 
-       
obmejni delavci, ki so državljani države članice EU in prebivajo v drugi
državi članici EU, če so zaposleni ali samozaposleni v Republiki Sloveniji, in
njihovi vzdrževani družinski člani.
1. Štipendije za izobraževanje
državljanov Republike Slovenije v tujini in tujih državljanov v Republiki
Sloveniji
19. člen
(1) Do štipendij so v skladu s pogoji
javnega razpisa upravičene naslednje osebe:
-       
dijaki, ki so državljani Republike Slovenije, za srednješolsko
izobraževanje v tujini;
-       
študenti, ki so državljani Republike Slovenije, za dodiplomski ali
podiplomski študij na izobraževalnih ustanovah v tujini;
-       
študenti, ki so tuji državljani, za dodiplomski ali podiplomski študij
na izobraževalnih ustanovah v Republiki Sloveniji.
(2) Do štipendij iz prve in druge alineje
prejšnjega odstavka so pod enakimi pogoji upravičene tudi osebe, ki niso
državljani Republike Slovenije, če izpolnjujejo pogoje iz drugega odstavka
prejšnjega člena.
(3) Osebe iz tega člena lahko
pridobijo štipendijo, če:
-       
hkrati ne prejemajo katere od štipendij iz zakona, ki ureja
štipendiranje;
-       
v Republiki Sloveniji ne prejemajo štipendije ali drugih prejemkov za
izobraževanje po drugih predpisih;
-       
niso v delovnem razmerju oziroma ne opravljajo samostojne registrirane
dejavnosti v Republiki Sloveniji ali tujini;
-       
niso vpisane v evidenco brezposelnih oseb pri Zavodu Republike Slovenije
za zaposlovanje ali pristojnem organu v tujini.
(4) Pogoje iz tega člena mora
štipendist izpolnjevati celoten čas izobraževanja, za katerega mu je bila
dodeljena štipendija, sicer štipendijsko razmerje preneha.
20. člen
Štipendija se dodeli za izobraževanje na
javnoveljavni (akreditirani) izobraževalni ustanovi in z javnoveljavnim
(akreditiranim) izobraževalnim programom za pridobitev uradne formalne
javnoveljavne stopnje izobrazbe, za katero štipendist prejme javnoveljavno
spričevalo.
21. člen
(1) Štipendija se dodeli za pokritje
stroškov šolnine oziroma življenjskih stroškov upravičenca do štipendije (v
nadaljevanju: štipendist) za posamezno stopnjo izobraževanja in pridobitev
javnoveljavnega spričevala.
(2) Za šolnino se šteje znesek, ki ga
posameznik letno plača izobraževalni ustanovi za obiskovanje izobraževalnega
programa. Šolnina ne vsebuje drugih obveznih ali neobveznih plačil
izobraževalni ustanovi, kot na primer stroškov vpisa, študijske literature,
članstva v organizacijah ali klubih, laboratorijskih prispevkov, zdravstvenega
ali drugega zavarovanja in drugih stroškov.
22. člen
(1) Štipendistu s posebnimi potrebami
se štipendija lahko zviša za poseben dodatek, če tako določa javni razpis.
(2) Višina dodatka se določi z
vsakokratnim javnim razpisom.
(3) Za določitev upravičencev do
dodatka se smiselno uporabljajo določbe zakona, ki ureja štipendiranje, in podzakonskih
predpisov.
23. člen
Med upravičence se uvrsti tudi tisti
prijavitelj, ki bi glede na višino sredstev, ki so razpoložljiva za javni
razpis, prejel le sorazmerni del štipendije, pri čemer se temu prijavitelju
dodeli štipendija v celotnem zaprošenem znesku.
24. člen
(1) Po sklenitvi pogodbe o
štipendiranju sklad praviloma nakaže:
-       
štipendijo za šolnino na poslovni račun izobraževalne ustanove, in sicer
na podlagi izstavljenega računa, ki se glasi na sklad in v katerem je navedeno
osebno ime štipendista;
-       
štipendijo za življenjske stroške v enkratnem znesku na osebni račun
štipendista, ki je odprt pri banki v Republiki Sloveniji.
(2) Sklad praviloma izvrši plačilo
štipendije za šolnino v roku 8 dni od prejema računa izobraževalne ustanove,
plačilo štipendije za življenjske stroške za tekoče študijsko leto pa v roku 8
dni od sklenitve pogodbe o štipendiranju.
(3) Račun za plačilo šolnine iz prvega
odstavka tega člena pridobi sklad.
25. člen
(1) Če je štipendist šolnino za šolsko
oziroma študijsko leto, za katero uveljavlja štipendijo, delno ali v celoti
plačal sam, mu sklad na podlagi računa izobraževalne ustanove, ki se glasi na
osebno ime štipendista, in potrdila o izvršenem plačilu šolnine povrne znesek
plačane šolnine.
(2) Če je štipendist šolnino plačal v
tuji valuti, se mu znesek plačane šolnine povrne v evrih, pri čemer se znesek
preračuna po referenčnem tečaju Banke Slovenije na dan odobritve povračila
plačane šolnine.
(3) Sklad izvrši plačilo iz prvega
odstavka tega člena praviloma v roku 8 dni od vložitve popolnega zahtevka za
povračilo plačane šolnine.
(4) Če je štipendist sam plačal le del
šolnine, začne rok iz prejšnjega odstavka teči od dne, ko sklad izvrši plačilo
razlike šolnine na poslovni račun izobraževalne ustanove.
26. člen
Pogodbo o štipendiranju je mogoče
izvrševati le za tekoče šolsko oziroma študijsko leto, njeno izvrševanje pa se
nadaljuje v naslednjem šolskem oziroma študijskem letu, če štipendist
izpolnjuje pogoje za nadaljevanje izobraževanja in se vpiše v višji letnik na
isti izobraževalni ustanovi.
27. člen
(1) Če štipendist ne napreduje v višji
letnik, štipendijsko razmerje miruje in se štipendija za tekoče šolsko oziroma
študijsko leto štipendistu ne izplača.
(2) Po enoletnem mirovanju
štipendijskega razmerja mora štipendist izkazati izpolnjevanje pogojev za
nadaljevanje izobraževanja in vpis v višji letnik, sicer štipendijsko razmerje preneha.
(3) Če štipendist po poteku mirovanja
štipendijskega razmerja izkaže izpolnjevanje pogojev za nadaljevanje
izobraževanja in vpis v višji letnik, se štipendijsko razmerje nadaljuje,
štipendist pa ni upravičen do plačila štipendije za čas mirovanja štipendijskega
razmerja.
(4) Mirovanje štipendijskega razmerja
iz tega člena je mogoče le enkrat v celotnem obdobju izobraževanja na stopnji,
za katero je štipendist pridobil štipendijo.
(5) V primeru mirovanja štipendijskega
razmerja iz razlogov iz tega člena se rok za zaključek izobraževanja podaljša
za eno leto, o čemer se sklene dodatek k pogodbi o štipendiranju.
(6) Določbe tega člena se smiselno
uporabljajo tudi, kadar štipendist ne zaključi šolskega oziroma študijskega
programa predpisanega zadnjega letnika izobraževanja in ne pridobi
javnoveljavnega spričevala v roku, določenem v pogodbi o štipendiranju.
28. člen
(1) Če štipendist iz opravičljivih
razlogov ne izpolni pogojev za nadaljevanje oziroma zaključek izobraževanja,
štipendijsko razmerje miruje toliko časa, kolikor trajajo opravičljivi razlogi,
vendar ne več kot tri leta na stopnji izobraževanja, za katero je štipendist
pridobil štipendijo.
(2) Za opravičljive razloge iz
prejšnjega odstavka se štejejo:
-       
bolezen ali poškodba, ki je trajala neprekinjeno najmanj dva meseca in
je vplivala na zmanjšanje učnih oziroma študijskih sposobnosti, kar štipendist
dokazuje z mnenjem zdravnika specialista;
-       
starševstvo, kar štipendist dokazuje z rojstnim listom otroka;
-       
višja sila, kar štipendist dokazuje z ustreznimi pisnimi dokazili;
-       
razlogi na strani izobraževalne ustanove, zaradi katerih štipendist ni
mogel nadaljevati oziroma dokončati izobraževanja oziroma predložiti dokazil o
izpolnjevanju pogojev za nadaljevanje oziroma zaključek izobraževanja ali
drugih pogodbenih obveznosti, kar štipendist dokazuje z ustreznimi pisnimi
dokazili.
(3) Če sklad odobri mirovanje iz
razlogov iz tega člena, se sklene dodatek k pogodbi o štipendiranju.
(4) Po poteku mirovanja štipendijskega
razmerja mora štipendist izkazati izpolnjevanje pogojev za nadaljevanje
izobraževanja in vpis v višji letnik oziroma zaključek izobraževanja, sicer
štipendijsko razmerje preneha.
29. člen
Štipendijsko razmerje preneha zlasti, če
štipendist:
-       
po svoji krivdi prekine izobraževanje oziroma ga ne dokonča v pogodbenem
roku;
-       
ne izkaže izpolnjevanja pogojev za nadaljevanje izobraževanja in vpisa v
višji letnik oziroma zaključek izobraževanja v skladu s 27. oziroma 28. členom
oziroma na podlagi predloženih dokazil ne izpolnjuje pogojev za nadaljnje prejemanje
štipendije;
-       
spremeni izobraževalni program, smer ali stopnjo izobraževanja brez
predhodnega soglasja sklada;
-       
v kateri koli vlogi navede napačne, neresnične ali zavajajoče podatke;
-       
v roku 8 dni sklada ne obvesti o vsaki okoliščini oziroma spremembi, ki
vpliva oziroma bi utegnila vplivati na izvrševanje pogodbe o štipendiranju.
30. člen
(1) V primerih iz prejšnjega člena je
štipendist dolžan vrniti vrednost prejete štipendije, preračunano skladno z
gibanjem indeksa cen življenjskih potrebščin.
(2) Štipendist mora štipendijo vrniti
v roku 30 dni od prejema poziva sklada k vračilu štipendije.
31. člen
(1) Sklad lahko na prošnjo štipendista
odloži vračilo štipendije ali dovoli obročno vračanje štipendije za enako ali
krajšo dobo, kot je bila doba prejemanja štipendije, če štipendist iz
utemeljenih razlogov štipendije ne more vrniti v enkratnem znesku.
(2) Kot utemeljen razlog iz prejšnjega
odstavka se štejejo bolezen ali poškodba, ki je trajala neprekinjeno najmanj
dva meseca, starševstvo ali socialna ogroženost štipendista.
32. člen
Sklad lahko štipendista na njegovo pisno
prošnjo oprosti vračila štipendije in mu štipendijo odpiše:
-       
če štipendist opusti izobraževanje zaradi dalj časa trajajoče bolezni
oziroma poškodbe ali invalidnosti I. kategorije oziroma postane trajno nezmožen
za delo;
-       
če štipendist tudi po odobrenem odlogu vračila štipendije zaradi
socialne ogroženosti ne more vrniti štipendije;
-       
če bi bili stroški izterjave nesorazmerni z dolgovanim zneskom;
-       
če štipendist umre.
33. člen
(1) Če javni razpis tako določa, mora
štipendist po zaključku izobraževanja, za katero je prejel štipendijo, skleniti
delovno razmerje z delodajalcem s sedežem v Republiki Sloveniji.
(2) Štipendist mora skleniti delovno
razmerje s polnim delovnim časom vsaj za toliko let, kolikor šolskih oziroma
študijskih let je trajalo štipendijsko razmerje, oziroma za obdobje, ki je
določeno v javnem razpisu, pri čemer ni nujno, da je štipendist v celotnem
navedenem obdobju v delovnem razmerju pri istem delodajalcu.
(3) Če štipendist sklene delovno
razmerje z delovnim časom, ki je krajši od polnega delovnega časa, se trajanje
zaposlitve preračuna na polni delovni čas.
(4) Če štipendist delovno razmerje
sklene za čas, ki je krajši od tistega, ki ga določa pogodba o štipendiranju,
je štipendist dolžan vrniti štipendijo v sorazmernem deležu, preračunanem
skladno z gibanjem indeksa cen življenjskih potrebščin in ki ustreza obdobju,
ko ni bil zaposlen.
(5) Štipendist je dolžan skladu v 30
dneh po zaključku izobraževanja predložiti eno od naslednjih dokazil:
-       
kopijo sklepa o izbiri na delovno mesto;
-       
kopijo pogodbe o zaposlitvi;
-       
potrdilo delodajalca z navedbo nastopa dela in trajanja delovnega
razmerja;
-       
izjavo o vpisu v register brezposelnih oseb pri Zavodu Republike
Slovenije za zaposlovanje.
(6) Po poteku obdobja, določenega v
drugem odstavku tega člena, mora štipendist skladu predložiti potrdilo delodajalca
o ustreznem trajanju delovnega razmerja.
(7) Sklad lahko štipendista na njegovo
pisno prošnjo oprosti obveznosti iz tega člena, če štipendist med izobraževanjem
ali po zaključku izobraževanja postane trajno nezmožen za delo.
(8) Sklad lahko na prošnjo štipendista
odloži izpolnitev obveznosti iz prvega odstavka tega člena, če štipendist nadaljuje
izobraževanje na višji stopnji, in sicer za čas trajanja tega izobraževanja,
vendar največ za dobo petih let od zaključka izobraževanja na stopnji, za
katero je štipendist pridobil štipendijo.
(9) Ne glede na peti odstavek tega člena
lahko Sklad v javnem razpisu določi tudi daljše obdobje za izpolnitev obveznosti
iz tega člena.
(10) Obveznost
iz prvega odstavka tega člena velja le za štipendiste, ki so državljani
Republike Slovenije ter štipendiste, ki so štipendijo pridobili na podlagi
enega od statusov navedenih v drugem odstavku 18. člena.
34. člen
Če javni razpis ne določa drugače, se
šteje, da je štipendist izpolnil svojo obveznost iz prejšnjega člena, če se za
dobo, določeno v prejšnjem členu, samozaposli v Republiki Sloveniji.
35. člen
Če štipendist zadnji letnik izobraževanja
na stopnji, za katero je pridobil štipendijo, zaključi uspešno in pred rokom,
predvidenim za zaključek izobraževanja, ni dolžan vrniti sorazmernega deleža
štipendije za življenjske stroške za tekoče šolsko oziroma študijsko leto.
2. Sofinanciranje srednješolskega
izobraževanja tujih državljanov v Republiki Sloveniji
36. člen
(1) Do sofinanciranja izobraževanja so
upravičene srednje šole v Republiki Sloveniji, ki izvajajo javnoveljavni program
(v nadaljevanju: prijavitelj), in sicer za naslednje osebe:
-       
dijake, ki so tuji državljani, za vključitev v program mednarodne mature
v Republiki Sloveniji;
-       
dijake, ki so tuji državljani, za vključitev v srednješolske programe
tehničnega izobraževanja v Republiki Sloveniji.
(2) Če javni razpis ne določa drugače,
lahko prijavitelj pridobi sredstva za sofinanciranje izobraževanja tistih
dijakov, ki:
-       
hkrati ne prejemajo katere od štipendij iz zakona, ki ureja
štipendiranje;
-       
v Republiki Sloveniji ne prejemajo štipendije ali drugih prejemkov za
izobraževanje po drugih predpisih;
-       
niso v delovnem razmerju oziroma ne opravljajo samostojne registrirane
dejavnosti v Republiki Sloveniji ali tujini;
-       
niso vpisani v evidenco brezposelnih oseb pri Zavodu Republike Slovenije
za zaposlovanje ali pristojnem organu v tujini.
(3) Pogoje iz tega člena morajo dijaki
izpolnjevati celoten čas izobraževanja, za katerega je bilo odobreno sofinanciranje,
sicer pogodbeno razmerje preneha.
(4) Obvezna sestavina javnega razpisa
za dodelitev sredstev za sofinanciranje izobraževanja je obrazec izjave dijaka
oziroma njegovega zakonitega zastopnika, s katero soglaša, da se prijavitelj
prijavi na javni razpis za pridobitev sredstev za sofinanciranje njegovega
izobraževanja.
37. člen
Sredstva za sofinanciranje se dodelijo za
izobraževanje dijaka na javnoveljavni (akreditirani) izobraževalni ustanovi in
javnoveljavnem (akreditiranem) izobraževalnem programu za pridobitev uradne
formalne javnoveljavne stopnje izobrazbe, za katero dijak prejme javnoveljavno
spričevalo.
38. člen
(1) Sredstva za sofinanciranje se
dodelijo za pokritje stroškov šolnine oziroma življenjskih stroškov za
srednješolsko raven izobraževanja in pridobitev javnoveljavnega spričevala.
(2) Šolnino, do sofinanciranja katere
je prijavitelj upravičen, določi ministrstvo, pristojno za šolstvo, in ta
šolnina ne vključuje vpisnih ali drugih stroškov.
39. člen
Pogodbo o sofinanciranju je mogoče
izvrševati le za tekoče šolsko leto, njeno izvrševanje pa se nadaljuje v
naslednjem šolskem letu, če prijavitelj izkaže, da dijaki, za sofinanciranje
izobraževanja katerih je prejel sredstva, izpolnjujejo pogoje za nadaljevanje
izobraževanja in so se vpisali v višji letnik na isti izobraževalni ustanovi.
40. člen
(1) Če kateri od dijakov ne napreduje
v višji letnik, pogodbeno razmerje v delu, ki se nanaša na sofinanciranje
izobraževanja tega dijaka, miruje in se sredstva za sofinanciranje za tekoče
šolsko leto za tega dijaka ne izplačajo.
(2) Po enoletnem mirovanju pogodbenega
razmerja iz prejšnjega odstavka mora prijavitelj izkazati izpolnjevanje pogojev
za nadaljevanje izobraževanja dijaka in njegov vpis v višji letnik, sicer
pogodbeno razmerje v delu, ki se nanaša na sofinanciranje izobraževanja tega
dijaka, preneha.
(3) Če prijavitelj po poteku mirovanja
pogodbenega razmerja izkaže izpolnjevanje pogojev za nadaljevanje izobraževanja
in vpis dijaka v višji letnik, se pogodbeno razmerje za tega dijaka nadaljuje,
prijavitelj pa ni upravičen do sofinanciranja izobraževanja dijaka za čas
mirovanja pogodbenega razmerja.
(4) Mirovanje pogodbenega razmerja iz
tega člena je za posameznega dijaka mogoče le enkrat v celotnem obdobju
sofinanciranega izobraževanja.
(5) V primeru mirovanja pogodbenega
razmerja iz razlogov iz tega člena se za dijaka podaljša rok za zaključek izobraževanja
za eno leto, o čemer se sklene dodatek k pogodbi o sofinanciranju.
(6) Določbe tega člena se smiselno
uporabljajo tudi, kadar dijak ne zaključi s šolskim programom predpisanega
zadnjega letnika izobraževanja in ne pridobi javnoveljavnega spričevala v roku,
določenem v pogodbi o štipendiranju.
41. člen
(1) Če dijak iz opravičljivih razlogov
ne izpolni pogojev za nadaljevanje oziroma zaključek izobraževanja, pogodbeno
razmerje v delu, ki se nanaša na sofinanciranje izobraževanja tega dijaka,
miruje toliko časa, kolikor trajajo opravičljivi razlogi, vendar ne več kot tri
leta.
(2) Za opravičljive razloge iz
prejšnjega odstavka se štejejo:
-       
bolezen ali poškodba, ki je trajala neprekinjeno najmanj dva meseca in
je vplivala na zmanjšanje učnih oziroma študijskih sposobnosti, kar dijak
dokazuje z mnenjem zdravnika specialista;
-       
starševstvo, kar dijak dokazuje z rojstnim listom otroka;
-       
višja sila, kar dijak dokazuje z ustreznimi pisnimi dokazili;
-       
razlogi na strani prijavitelja, zaradi katerih dijak ni mogel
nadaljevati oziroma dokončati izobraževanja oziroma zaradi katerih ni mogel
predložiti dokazil o izpolnjevanju pogojev za nadaljevanje oziroma zaključek
izobraževanja ali drugih pogodbenih obveznosti, kar dijak oziroma prijavitelj
dokazuje z ustreznimi pisnimi dokazili.
(3) Če sklad odobri mirovanje iz
razlogov iz tega člena, se za sofinanciranje izobraževanja takega dijaka sklene
dodatek k pogodbi o sofinanciranju.
(4) Po poteku mirovanja pogodbenega
razmerja mora prijavitelj izkazati izpolnjevanje pogojev za nadaljevanje
izobraževanja dijaka in njegov vpis v višji letnik oziroma izkazati uspešen
zaključek izobraževanja, sicer pogodbeno razmerje v delu, ki se nanaša na
sofinanciranje izobraževanja tega dijaka, preneha.
42. člen
Pogodbeno razmerje preneha v celoti oziroma
v delu, ki se nanaša na sofinanciranje izobraževanja posameznega dijaka, zlasti
če:
-       
dijak po svoji krivdi prekine izobraževanje oziroma ga ne dokonča v
pogodbenem roku;
-       
prijavitelj za posameznega dijaka ne izkaže izpolnjevanja pogojev za
nadaljevanje izobraževanja in vpisa v višji letnik oziroma zaključek izobraževanja
v skladu s 40. oziroma 41. členom teh splošnih pogojev poslovanja;
-       
dijak spremeni izobraževalni program, smer, stopnjo ali izobraževalno
institucijo brez predhodnega soglasja sklada;
-       
prijavitelj ali dijak v kateri koli vlogi navede napačne, neresnične ali
zavajajoče podatke;
-       
prijavitelj v roku 8 dni sklada ne obvesti o vsaki okoliščini oziroma
spremembi, ki vpliva oziroma bi utegnila vplivati na izvrševanje pogodbe o
sofinanciranju.
43. člen
(1) V primerih iz prejšnjega člena je
prijavitelj dolžan skladu vrniti prejeta sredstva skupaj z obrestmi v skladu z
zakonom, ki predpisuje obrestno mero zamudnih obresti.
(2) Prijavitelj mora sredstva vrniti v
roku 8 dni od prejema poziva sklada k vračilu sredstev.
44. člen
Sklad lahko prijavitelja na njegovo pisno
prošnjo oprosti vračila sredstev sofinanciranja izobraževanja dijaka in mu
obveznost odpiše:
-       
če dijak opusti izobraževanje zaradi dalj časa trajajoče bolezni oziroma
poškodbe ali invalidnosti I. kategorije oziroma postane trajno nezmožen za
delo;
-       
če dijak umre.
3. Štipendije za kratkoročno mednarodno
mobilnost za namen izobraževanja in usposabljanja dijakov in študentov, ki so
državljani Republike Slovenije
45. člen
(1) Do štipendij za kratkoročno
mednarodno mobilnost za namen izobraževanja in usposabljanja (v nadaljevanju:
študijski obisk) so upravičeni državljani Republike Slovenije, ki so vpisani na
javnoveljavne izobraževalne programe na javnoveljavnih izobraževalnih ustanovah
v Republiki Sloveniji, in sicer:
-       
dijaki na srednješolskih programih;
-       
študenti na višješolskih ali visokošolskih programih.
(2) Osebe iz prejšnjega odstavka lahko
pridobijo štipendijo, če:
-       
hkrati ne prejemajo katere od štipendij za študijske obiske iz drugih
virov v Republiki Sloveniji ali iz tujine, oziroma smejo tako štipendijo prejemati
le, če je tako določeno z javnim razpisom sklada;
-       
niso v delovnem razmerju oziroma ne opravljajo samostojne registrirane
dejavnosti v Republiki Sloveniji;
-       
niso vpisane v evidenco brezposelnih oseb pri Zavodu Republike Slovenije
za zaposlovanje.
(3) Če oseba iz prejšnjega odstavka
prejema drugo štipendijo za študijske obiske, se štipendija podeli največ v
višini razlike do štipendije, določene z javnim razpisom iz prejšnjega
odstavka.
(4) Pogoje iz tega člena mora
štipendist izpolnjevati celoten čas trajanja študijskega obiska, za katerega mu
je bila dodeljena štipendija, sicer štipendijsko razmerje preneha.
46. člen
Štipendija se dodeli za študijski obisk, ki
ga izobraževalna ustanova, na kateri je štipendist v Republiki Sloveniji
vpisan, vrednoti kot del izobraževalnega programa.
47. člen
(1) Štipendija se dodeli za pokritje
neposrednih stroškov študijskega obiska, kot so šolnina, stroški nastanitve in
prehrane, zavarovanja za tujino za čas trajanja obiska, potni, administrativni
in drugi stroški.
(2) Za šolnino se šteje znesek, ki ga
posameznik plača tuji izobraževalni ustanovi za obiskovanje izobraževalnega
programa v času študijskega obiska, če gostujoča izobraževalna ustanova zahteva
plačilo šolnine.
48. člen
(1) Štipendistu s posebnimi potrebami
se štipendija lahko zviša za poseben dodatek, če tako določa javni razpis.
(2) Višina tega dodatka se določi z
vsakokratnim javnim razpisom.
(3) Za določitev upravičencev do
dodatka se smiselno uporabljajo določbe zakona, ki ureja štipendiranje, in podzakonskih
predpisov.
49. člen
Med upravičence se uvrsti tudi tisti
prijavitelj, ki bi glede na višino sredstev, ki so razpoložljiva za javni
razpis, prejel le sorazmerni del štipendije, pri čemer se temu prijavitelju
dodeli štipendija v celotnem zaprošenem znesku.
50. člen
(1) Po sklenitvi pogodbe o
štipendiranju sklad nakaže štipendijo v enkratnem znesku na osebni račun
štipendista, ki je odprt pri banki v Republiki Sloveniji.
(2) Sklad praviloma izvrši plačilo v
roku 8 dni od sklenitve pogodbe o štipendiranju.
51. člen
(1) Štipendist je dolžan v roku enega
meseca po zaključku študijskega obiska skladu predložiti poročilo o študijskem
obisku.
(2) Štipendist je dolžan v roku 30 dni
po zaključku šolskega oziroma študijskega leta, v katerem je prejel štipendijo
za študijski obisk, skladu predložiti potrdilo o priznanju obveznosti,
opravljenih v okviru študijskega obiska.
52. člen
(1) Če štipendist iz opravičljivih
razlogov ne odide na študijski obisk oziroma ga prekine, štipendijsko razmerje
miruje toliko časa, kolikor trajajo opravičljivi razlogi.
(2) Za opravičljive razloge iz tega
člena se štejejo:
-       
bolezen ali poškodba, ki je trajala neprekinjeno najmanj dva meseca in
je vplivala na zmanjšanje učnih oziroma študijskih sposobnosti, kar štipendist
dokazuje z mnenjem zdravnika specialista;
-       
višja sila, kar štipendist dokazuje z ustreznimi pisnimi dokazili;
-       
razlogi na strani izobraževalne ustanove, zaradi katerih štipendist ni
mogel nadaljevati oziroma dokončati študijskega obiska oziroma predložiti
dokazil o zaključku študijskega obiska ali drugih pogodbenih obveznosti, kar
štipendist dokazuje z ustreznimi pisnimi dokazili.
(3) Ne glede na določbo prvega
odstavka tega člena, mora štipendist oditi na študijski obisk v tekočem šolskem
oziroma študijskem letu, sicer štipendijsko razmerje preneha.
53. člen
Štipendijsko razmerje preneha zlasti, če
štipendist:
-       
po svoji krivdi prekine študijski obisk oziroma ga ne dokonča v
pogodbenem roku;
-       
prekine izobraževanje na izobraževalni ustanovi v Republiki Sloveniji;
-       
sklene pogodbo o zaposlitvi oziroma se samozaposli;
-       
spremeni program, področje ali izobraževalno ustanovo, na kateri je na
študijskem obisku, brez predhodnega soglasja sklada;
-       
v kateri koli vlogi navede napačne, neresnične ali zavajajoče podatke;
-       
v roku 8 dni sklada ne obvesti o vsaki okoliščini oziroma spremembi, ki
vpliva oziroma bi utegnila vplivati na izvrševanje pogodbe o štipendiranju.
54. člen
(1) V primerih iz prejšnjega člena je
štipendist dolžan vrniti vrednost prejete štipendije, preračunano skladno z
gibanjem indeksa cen življenjskih potrebščin.
(2) Štipendist mora štipendijo vrniti
v roku 30 dni od prejema poziva sklada k vračilu štipendije.
55. člen
(1) Sklad lahko na prošnjo štipendista
odloži vračilo štipendije ali dovoli obročno vračanje štipendije za enako ali
krajšo dobo, kot je trajala upravičenost do štipendije, če štipendist iz
opravičljivih razlogov štipendije ne more vrniti v enkratnem znesku.
(2) Kot opravičljiv razlog iz
prejšnjega odstavka se štejejo bolezen ali poškodba, ki je trajala neprekinjeno
najmanj dva meseca, starševstvo ali socialna ogroženost štipendista.
56. člen
Sklad lahko štipendista na njegovo pisno
prošnjo oprosti vračila štipendije in mu štipendijo odpiše:
-       
če štipendist opusti izobraževanje zaradi dalj časa trajajoče bolezni
oziroma poškodbe ali invalidnosti I. kategorije oziroma postane trajno nezmožen
za delo;
-       
če štipendist tudi po odobrenem odlogu vračila štipendije zaradi
socialne ogroženosti ne more vrniti štipendije;
-       
če bi bili stroški izterjave nesorazmerni z dolgovanim zneskom;
-       
če štipendist umre.
57. člen
(1) Če javni razpis tako določa, mora
upravičenec po zaključku izobraževanja, v času trajanja katerega so bile
priznane obveznosti, opravljene v okviru študijskega obiska, skleniti delovno
razmerje z delodajalcem s sedežem v Republiki Sloveniji.
(2) Za izpolnitev obveznosti iz
prejšnjega odstavka se smiselno uporabljajo določbe 33. in 34. člena teh splošnih pogojev poslovanja.
4. Sofinanciranje usposabljanja
državljanov Republike Slovenije v tujini
58. člen
(1) Do sofinanciranja za usposabljanje
v tujini so upravičeni državljani Republike Slovenije, če:
-       
hkrati ne prejemajo katere od štipendij iz zakona, ki ureja
štipendiranje;
-       
v Republiki Sloveniji ne prejemajo štipendije ali drugih prejemkov za
izobraževanje na podlagi drugih predpisov.
(2) Pogoje iz prejšnjega odstavka
morajo upravičenci izpolnjevati celoten čas usposabljanja, za katerega jim je
bilo odobreno sofinanciranje, sicer pogodbeno razmerje preneha.
59. člen
Za usposabljanje se štejeta zlasti poklicno
oziroma strokovno usposabljanje in usposabljanje za pridobitev znanj ali
spretnosti, potrebnih za opravljanje dela, po zaključku katerega udeleženec ne
pridobi formalne javnoveljavne stopnje izobrazbe.
60. člen
Sredstva za sofinanciranje usposabljanja se
dodelijo za pokritje stroškov usposabljanja oziroma življenjskih stroškov
upravičenca.
61. člen
Med upravičence se uvrsti tudi tisti
prijavitelj, ki bi glede na višino sredstev, ki so razpoložljiva za javni
razpis, prejel le sorazmerni del sredstev za sofinanciranje usposabljanja, pri
čemer se temu prijavitelju dodelijo sredstva v celotnem zaprošenem znesku,
razen če javni razpis določa drugače.
62. člen
(1) Po sklenitvi pogodbe o
sofinanciranju sklad praviloma nakaže:
-       
sredstva za stroške usposabljanja na poslovni račun institucije
usposabljanja, in sicer na podlagi izstavljenega računa, ki se glasi na sklad
in v katerem je navedeno osebno ime upravičenca;
-       
sredstva za življenjske stroške v enkratnem znesku na osebni račun upravičenca,
ki je odprt pri banki v Republiki Sloveniji.
(2) Sklad praviloma izvrši plačilo za
stroške usposabljanja v roku 8 dni od prejema računa institucije usposabljanja,
plačilo za življenjske stroške pa v roku 8 dni od sklenitve pogodbe o
sofinanciranju.
(3) Račun za plačilo stroškov
usposabljanja iz prvega odstavka tega člena pridobi sklad.
63. člen
(1) Če je upravičenec stroške
usposabljanja delno ali v celoti plačal sam, mu sklad na podlagi računa
institucije usposabljanja, ki se glasi na osebno ime upravičenca, in potrdila o
izvršenem plačilu stroškov usposabljanja povrne znesek plačanih stroškov
usposabljanja.
(2) Če je upravičenec stroške
usposabljanja plačal v tuji valuti, se mu znesek plačanih stroškov
usposabljanja povrne v evrih, pri čemer se znesek preračuna po referenčnem
tečaju Banke Slovenije na dan odobritve povračila plačanih stroškov
usposabljanja.
(3) Sklad izvrši plačilo iz prvega
odstavka tega člena praviloma v roku 8 dni od vložitve popolnega zahtevka za
povračilo plačanih stroškov usposabljanja.
(4) Če je upravičenec sam plačal le
del stroškov usposabljanja, začne rok iz prejšnjega odstavka teči od dne, ko
sklad izvrši plačilo razlike stroškov usposabljanja na poslovni račun
institucije usposabljanja.
64. člen
(1) Če se upravičenec iz opravičljivih
razlogov ne udeleži usposabljanja oziroma ga prekine, pogodbeno razmerje miruje
toliko časa, kolikor trajajo opravičljivi razlogi, vendar ne več kot tri leta.
(2) Za opravičljive razloge iz tega
člena se štejejo:
-       
bolezen ali poškodba, ki je trajala neprekinjeno najmanj dva meseca in
je vplivala na zmanjšanje sposobnosti za sodelovanje na usposabljanju, kar
upravičenec dokazuje z mnenjem zdravnika specialista;
-       
starševstvo, kar upravičenec dokazuje z rojstnim listom otroka;
-       
višja sila, kar upravičenec dokazuje z ustreznimi pisnimi dokazili;
-       
razlogi na strani institucije usposabljanja, zaradi katerih upravičenec
ni mogel začeti, nadaljevati oziroma dokončati usposabljanja oziroma predložiti
dokazila o zaključku usposabljanja ali drugih pogodbenih obveznosti, kar
upravičenec dokazuje z ustreznimi pisnimi dokazili.
(3) Če sklad odobri mirovanje iz
razlogov iz tega člena, se sklene dodatek k pogodbi o sofinanciranju.
(4) Po poteku mirovanja pogodbenega
razmerja mora upravičenec izkazati izpolnjevanje pogojev za nadaljevanje
oziroma zaključek usposabljanja, sicer pogodbeno razmerje preneha.
65. člen
Pogodbeno razmerje preneha zlasti, če
upravičenec:
-       
po svoji krivdi prekine usposabljanje oziroma ga ne dokonča v pogodbenem
roku;
-       
spremeni program ali institucijo usposabljanja brez predhodnega soglasja
sklada;
-       
v kateri koli vlogi navede napačne, neresnične ali zavajajoče podatke;
-       
v roku 8 dni sklada ne obvesti o vsaki okoliščini oziroma spremembi, ki
vpliva oziroma bi utegnila vplivati na izvrševanje pogodbe o sofinanciranju.
66. člen
(1) V primerih iz prejšnjega člena je
upravičenec dolžan vrniti vrednost prejetih sredstev, preračunano skladno z gibanjem
indeksa cen življenjskih potrebščin.
(2) Upravičenec mora sredstva vrniti v
roku 30 dni od prejema poziva sklada k vračilu sredstev.
67. člen
(1) Sklad lahko na prošnjo upravičenca
odloži vračilo prejetih sredstev ali dovoli obročno vračanje za enako ali
krajšo dobo, kot je trajalo sofinanciranje usposabljanja, če upravičenec iz
opravičljivih razlogov zneska ne more vrniti v enkratnem znesku.
(2) Kot opravičljiv razlog iz
prejšnjega odstavka se štejejo bolezen ali poškodba, ki je trajala neprekinjeno
najmanj dva meseca, starševstvo ali socialna ogroženost upravičenca.
68. člen
Sklad lahko upravičenca na njegovo pisno
prošnjo oprosti vračila sredstev in mu ta znesek odpiše:
-       
če upravičenec postane trajno nezmožen za delo;
-       
če upravičenec tudi po odobrenem odlogu vračila zaradi socialne
ogroženosti ne more vrniti dolgovanega zneska;
-       
če bi bili stroški izterjave nesorazmerni z dolgovanim zneskom;
-       
če upravičenec umre.
69. člen
(1) Če javni razpis tako določa, mora
upravičenec po zaključku usposabljanja skleniti ali nadaljevati delovno razmerje
z delodajalcem s sedežem v Republiki Sloveniji.
(2) Upravičenec mora skleniti delovno
razmerje s polnim delovnim časom vsaj za toliko časa, kolikor je trajalo pogodbeno
razmerje, oziroma za obdobje, ki je določeno v javnem razpisu, pri čemer ni
nujno, da je upravičenec v celotnem navedenem obdobju v delovnem razmerju pri
istem delodajalcu.
(3) Če upravičenec sklene delovno
razmerje z delovnim časom, ki je krajši od polnega delovnega časa, se trajanje
zaposlitve preračuna na polni delovni čas.
(4) Če upravičenec delovno razmerje
sklene za čas, ki je krajši od tistega, ki ga določa pogodba o sofinanciranju,
je upravičenec dolžan vrniti znesek prejetih sredstev v sorazmernem deležu,
preračunanem skladno z gibanjem indeksa cen življenjskih potrebščin in ki
ustreza obdobju, ko ni bil zaposlen.
(5) Upravičenec je dolžan skladu v 30
dneh po zaključku usposabljanja predložiti poročilo o opravljenem usposabljanju
in eno izmed naslednjih dokazil:
-       
kopijo sklepa o izbiri na delovno mesto;
-       
kopijo pogodbe o zaposlitvi;
-       
potrdilo delodajalca z navedbo nastopa dela in trajanja delovnega
razmerja;
-       
izjavo o vpisu v register brezposelnih oseb pri Zavodu Republike
Slovenije za zaposlovanje.
(6) Po poteku obdobja, določenega v
drugem odstavku tega člena, mora upravičenec skladu predložiti potrdilo delodajalca
o ustreznem trajanju delovnega razmerja.
(7) Sklad lahko upravičenca na njegovo
pisno prošnjo oprosti obveznosti iz tega člena, če upravičenec med usposabljanjem
ali po zaključku usposabljanja postane trajno nezmožen za delo.
(8) Sklad lahko na prošnjo upravičenca
odloži izpolnitev obveznosti iz prvega odstavka tega člena, če upravičenec
nadaljuje izobraževanje, ki ga je prekinil zaradi usposabljanja, ali če
izobraževanje nadaljuje na višji ravni od zadnje zaključene ravni
izobraževanja, za čas trajanja tega izobraževanja, vendar največ za dobo petih
let od zaključka usposabljanja, za katero je upravičenec pridobil
sofinanciranje.
(9) Ne glede na peti odstavek tega člena
lahko Sklad v javnem razpisu določi tudi daljše obdobje za izpolnitev
obveznosti iz tega člena.
70. člen
Če javni razpis ne določa drugače, se
šteje, da je upravičenec izpolnil svojo obveznost iz prejšnjega člena, če se
pod pogoji iz prejšnjega člena samozaposli v Republiki Sloveniji.
5. Sofinanciranje sodelovanja dijakov
in študentov na tekmovanjih v tujini
71. člen
(1) Do sofinanciranja sodelovanja
dijakov in študentov na tekmovanjih v tujini so upravičene tiste organizacije s
sedežem v Republiki Sloveniji (v nadaljevanju: prijavitelj), ki izvajajo
pripravo tekmovalca ali tekmovalne skupine na tekmovanje v tujini, in sicer:
-       
javnoveljavne srednješolske, višješolske in visokošolske izobraževalne
ustanove, ki v Republiki Sloveniji izvajajo javnoveljavne izobraževalne in
študijske programe;
-       
raziskovalne institucije;
-       
strokovna ali druga primerljiva združenja in društva oziroma ustanove.
(2) Prijavitelj lahko pridobi sredstva
za sofinanciranje sodelovanja tistega tekmovalca, ki je:
-       
redno vpisan na srednješolski oziroma visokošolski izobraževalni program
v Republiki Sloveniji,
-       
kot posameznik ali v okviru tekmovalne skupine že sprejet na tekmovanje.
(3) Obvezna sestavina javnega razpisa
za dodelitev sredstev za sofinanciranje sodelovanja dijakov in študentov na
tekmovanjih v tujini je obrazec izjave tekmovalca, s katero soglaša, da ga
prijavitelj prijavi na javni razpis.
72. člen
Javni razpis za dodelitev sredstev za
sofinanciranje sodelovanja dijakov in študentov na tekmovanjih v tujini se
praviloma objavi kot javni razpis z odprtim rokom prijave.
73. člen
Med upravičence se uvrsti tudi tisti
prijavitelj, ki bi glede na višino sredstev, ki so razpoložljiva za javni
razpis, prejel le sorazmerni del zaprošenih sredstev, pri čemer se temu
prijavitelju dodelijo sredstva le v sorazmernem delu zaprošenega zneska do
skupne višine razpoložljivih sredstev za posamezni javni razpis.
74. člen
Sredstva za sofinanciranje sodelovanja
posameznega dijaka oziroma študenta na istem tekmovanju lahko pridobi le en
prijavitelj in največ enkrat.
75. člen
Sklad izvrši plačilo sredstev za
sofinanciranje sodelovanja dijakov in študentov na tekmovanjih v tujini na
poslovni račun prijavitelja praviloma v roku 8 dni od sklenitve pogodbe o
sofinanciranju in prejema obvestila prijavitelja o odhodu dijakov oziroma
študentov na tekmovanje.
76. člen
Prijavitelj je dolžan v roku enega meseca
po zaključku tekmovanja skladu predložiti poročilo o sodelovanju dijakov in
študentov na tekmovanju v tujini.
77. člen
(1) Pogodbeno razmerje preneha zlasti,
če:
-       
se tekmovalec ali tekmovalna skupina ne udeležita tekmovanja, za
sodelovanje na katerem je prijavitelj prejel sredstva;
-       
prijavitelj ali tekmovalec v kateri koli vlogi navedeta napačne,
neresnične ali zavajajoče podatke;
-       
prijavitelj v roku 8 dni ne obvesti sklada o okoliščini oziroma
spremembi, ki vpliva oziroma bi utegnila vplivati na izvrševanje pogodbe o
sofinanciranju;
-       
prijavitelj ne dostavi poročila iz prejšnjega člena;
-       
prijavitelj dodeljenih sredstev ne porabi za namen, za katerega so bila
dodeljena.
(2) V primerih iz prejšnjega odstavka
je prijavitelj dolžan vrniti skladu prejeta sredstva skupaj z obrestmi v skladu
z zakonom, ki predpisuje obrestno mero zamudnih obresti.
(3) Prijavitelj mora sredstva vrniti v
roku 8 dni po prejemu poziva sklada k vračilu sredstev.
6. Sofinanciranje pedagoškega,
raziskovalnega oziroma strokovnega sodelovanja državljanov Republike Slovenije
v tujini, tujih državljanov v Republiki Sloveniji ali državljanov Republike
Slovenije iz tujine v Republiki Sloveniji
78. člen
(1) Do sofinanciranja pedagoškega,
raziskovalnega oziroma strokovnega sodelovanja (v nadaljevanju: sodelovanje) so
upravičene izobraževalne in raziskovalne ustanove ter gospodarske družbe s
sedežem v Republiki Sloveniji (v nadaljevanju: prijavitelj), ki povabijo k
sodelovanju ali napotijo nanj:
-       
raziskovalce, ki so državljani Republike Slovenije, na raziskovalno delo
v tujini;
-       
učitelje, znanstvene sodelavce in visokošolske sodelavce, ki so
državljani Republike Slovenije, na pedagoško delo v tujini;
-       
tuje gostujoče raziskovalce na pedagoško, raziskovalno ali strokovno
delo v Republiki Sloveniji;
-       
raziskovalce oziroma učitelje, znanstvene sodelavce in visokošolske
sodelavce, ki so državljani Republike Slovenije in prebivajo v tujini, na
pedagoško oziroma raziskovalno delo v Republiki Sloveniji.
(2) Pogoje iz tega člena mora
raziskovalec, učitelj, znanstveni oziroma visokošolski sodelavec (v nadaljevanju:
raziskovalec) izpolnjevati celoten čas sofinanciranja sodelovanja, sicer
pogodbeno razmerje preneha.
(3) Obvezna sestavina javnega razpisa
za dodelitev sredstev za sofinanciranje sodelovanja je obrazec izjave
raziskovalca, s katero soglaša, da se prijavitelj prijavi na javni razpis za
pridobitev sredstev za sofinanciranje njegovega sodelovanja.
79. člen
Javni razpis za dodelitev sredstev za
sofinanciranje sodelovanja se objavi praviloma kot javni razpis z odprtim rokom
prijave.
80. člen
(1) Če tako določa javni razpis, sklad
v postopku dodelitve sredstev pridobi mnenje posebnega ocenjevalca, ki da oceno
o primernosti raziskovalca.
(2) Posebne ocenjevalce imenuje
direktor z odločbo.
(3) Posebni ocenjevalci za opravljeno
delo prejmejo plačilo, katerega višino določi direktor.
81. člen
(1) Sklad izvrši plačilo sredstev za
sofinanciranje sodelovanja na poslovni račun prijavitelja praviloma v roku 8
dni od sklenitve pogodbe o sofinanciranju in prejema obvestila o odhodu oziroma
prihodu raziskovalca.
(2) V obvestilu o prihodu raziskovalca
mora prijavitelj navesti številko in datum izdaje dovoljenja za začasno prebivanje
raziskovalca v Republiki Sloveniji zaradi opravljanja raziskovalnega dela
oziroma številko in datum izdaje dovoljenja za začasno prebivanje raziskovalca
v Republiki Sloveniji zaradi zaposlitve ali dela v skladu z zakonom, ki ureja
prebivanje tujcev v Republiki Sloveniji.
(3) Če je raziskovalec državljan
države članice Evropske unije ali Evropskega gospodarskega prostora, mora
prijavitelj v obvestilu o prihodu navesti datum in številko potrdila o prijavi
prebivanja, ki ga je izdal pristojni organ.
82. člen
Prijavitelj je dolžan v roku enega meseca
po zaključku sodelovanja skladu predložiti poročilo o opravljenem sodelovanju.
83. člen
(1) Če se raziskovalec iz
opravičljivih razlogov ne udeleži dela oziroma ga ne zaključi v okviru
sodelovanja v skladu s pogodbo o sofinanciranju, pogodbeno razmerje miruje
toliko časa, kolikor trajajo opravičljivi razlogi, vendar ne več kot eno leto.
(2) Pogodbeno razmerje miruje tudi,
kadar raziskovalec iz opravičljivih razlogov začasno prekine sodelovanje.
(3) Za opravičljive razloge iz tega
člena se štejejo:
-       
bolezen ali poškodba, ki je trajala neprekinjeno najmanj dva meseca in
je vplivala na zmanjšanje študijskih oziroma raziskovalnih sposobnosti, kar
raziskovalec dokazuje z mnenjem zdravnika specialista;
-       
starševstvo, kar raziskovalec dokazuje z rojstnim listom otroka;
-       
višja sila, kar raziskovalec dokazuje z ustreznimi pisnimi dokazili;
-       
razlogi na strani ustanove, kjer poteka sodelovanje, zaradi katerih
raziskovalec ni mogel nadaljevati oziroma dokončati nalog v okviru sodelovanja,
kar raziskovalec dokazuje z ustreznimi pisnimi dokazili.
(4) Če sklad odobri mirovanje
pogodbenega razmerja iz razlogov iz tega člena, se sklene dodatek k pogodbi o
sofinanciranju.
(5) Po poteku mirovanja pogodbenega
razmerja mora prijavitelj izkazati nadaljevanje sodelovanja, sicer pogodbeno
razmerje preneha.
84. člen
(1) Pogodbeno razmerje preneha zlasti,
če:
-       
raziskovalec po svoji krivdi prekine sodelovanje oziroma dela ne dokonča
v pogodbenem roku;
-       
prijavitelj ne izkaže nadaljevanja sodelovanja v skladu s prejšnjim
členom;
-       
prijavitelj ali raziskovalec v kateri koli vlogi navedeta napačne,
neresnične ali zavajajoče podatke;
-       
prijavitelj v roku 8 dni ne obvesti sklada o okoliščini oziroma
spremembi, ki vpliva oziroma bi utegnila vplivati na izvrševanje pogodbe o
sofinanciranju;
-       
prijavitelj ne dostavi poročila iz 82. člena teh splošnih pogojev
poslovanja;
-       
prijavitelj dodeljenih sredstev ne porabi za namen, za katerega so bila
dodeljena.
(2) V primerih iz prejšnjega odstavka
je prijavitelj dolžan vrniti skladu prejeta sredstva skupaj z obrestmi v skladu
z zakonom, ki predpisuje obrestno mero zamudnih obresti.
(3) Prijavitelj mora sredstva vrniti v
roku 8 dni po prejemu poziva sklada k vračilu sredstev.
7. Sofinanciranje strokovnih in
znanstvenih obiskov državljanov Republike Slovenije v tujini
85. člen
(1) Do sofinanciranja za strokovne in
znanstvene obiske v tujini so upravičeni državljani Republike Slovenije.
(2) Če javni razpis tako določa, je
prijavitelj lahko tudi pravna oseba s sedežem ali stalnim prebivališčem v
Republiki Sloveniji, pri kateri je udeleženec strokovnega oziroma znanstvenega
obiska (v nadaljevanju: udeleženec) iz prejšnjega odstavka zaposlen.
(3) V primerih iz prejšnjega odstavka
je obvezna sestavina javnega razpisa obrazec izjave udeleženca, s katero ta
soglaša, da se prijavitelj prijavi na javni razpis za pridobitev sredstev za
sofinanciranje njegovega obiska.
86. člen
Za strokovni oziroma znanstveni obisk se
štejeta zlasti udeležba na strokovnem ali znanstvenem srečanju in obisk v
raziskovalnih ali drugih organizacijah z namenom, da se udeleženec seznani z
razvojem, inovacijami in drugim znanjem s področja študija, dela ali raziskovanja
udeleženca ali jih predstavi.
87. člen
Sredstva se dodelijo za pokritje stroškov,
ki so neposredno povezani s strokovnim oziroma znanstvenim obiskom v tujini.
88. člen
Javni razpis za dodelitev sredstev za
sofinanciranje strokovnih in znanstvenih obiskov se objavi praviloma kot javni
razpis z odprtim rokom prijave.
89. člen
Med upravičence se uvrsti tudi tisti
prijavitelj, ki bi glede na višino sredstev, ki so razpoložljiva za javni
razpis, prejel le sorazmerni del zaprošenih sredstev, pri čemer se temu
prijavitelju dodelijo sredstva le v sorazmernem delu zaprošenega zneska do
skupne višine razpoložljivih sredstev za posamezni javni razpis.
90. člen
Sklad izvrši plačilo sredstev za
sofinanciranje strokovnega oziroma znanstvenega obiska na osebni oziroma poslovni
račun udeleženca oziroma prijavitelja praviloma v roku 8 dni od sklenitve
pogodbe o sofinanciranju in prejema obvestila prijavitelja o odhodu udeleženca
na strokovni oziroma znanstveni obisk.
91. člen
(1) Pogodbeno razmerje preneha zlasti,
če:
-       
se udeleženec ne udeleži strokovnega oziroma znanstvenega obiska;
-       
udeleženec po svoji krivdi prekine strokovni oziroma znanstveni obisk
oziroma ga ne dokonča v pogodbenem roku;
-       
prijavitelj ali udeleženec v kateri koli vlogi navedeta napačne,
neresnične ali zavajajoče podatke;
-       
prijavitelj v roku 8 dni ne obvesti sklada o okoliščini oziroma
spremembi, ki vpliva oziroma bi utegnila vplivati na izvrševanje pogodbe o
sofinanciranju;
-       
prijavitelj dodeljenih sredstev ne porabi za namen, za katerega so bila
dodeljena.
(2) V primerih iz prejšnjega odstavka
je prijavitelj dolžan vrniti skladu prejeta sredstva skupaj z obrestmi v skladu
z zakonom, ki predpisuje obrestno mero zamudnih obresti.
(3) Prijavitelj mora sredstva vrniti v
roku 8 dni po prejemu poziva sklada k vračilu sredstev.
92. člen
(1) Če javni razpis tako določa, mora
udeleženec po zaključku strokovnega oziroma znanstvenega obiska skleniti ali
nadaljevati delovno razmerje z delodajalcem s sedežem v Republiki Sloveniji.
(2) Za izpolnitev obveznosti iz prejšnjega
odstavka se smiselno uporabljajo določbe 33. in 34. člena teh splošnih pogojev poslovanja.
IV. ZOISOVE ŠTIPENDIJE
93. člen
Sklad izvaja postopke v zvezi s podelitvijo
Zoisovih štipendij v skladu z zakonom, ki ureja štipendiranje, podzakonskimi predpisi
in temi splošnimi pogoji poslovanja.
V. ŠTIPENDIJE ZA SLOVENCE V ZAMEJSTVU IN SLOVENCE PO SVETU
94. člen
Sklad izvaja postopke v zvezi s podelitvijo
štipendij za Slovence v zamejstvu in Slovence po svetu v skladu z zakonom, ki
ureja štipendiranje, podzakonskimi predpisi in temi splošnimi pogoji
poslovanja.
95. člen
(1) Do štipendije za Slovence v
zamejstvu in Slovence po svetu so upravičene naslednje osebe:
-       
Slovenci s stalnim prebivališčem zunaj Republike Slovenije, ki imajo
državljanstvo Republike Slovenije;
-       
Slovenci s stalnim prebivališčem zunaj Republike Slovenije, ki imajo
status Slovenca brez slovenskega državljanstva;
-       
Slovenci s stalnim prebivališčem zunaj Republike Slovenije brez
državljanstva in brez statusa.
(2) Pogoje iz tega člena in pogoje, ki
jih določa zakon, ki ureja štipendiranje, mora štipendist izpolnjevati celoten
čas izobraževanja, za katerega mu je bila dodeljena štipendija, sicer
štipendijsko razmerje preneha.
96. člen
Štipendija se dodeli za dodiplomski študij
na javnoveljavni (akreditirani) izobraževalni ustanovi in javnoveljavnem
(akreditiranem) izobraževalnem programu za pridobitev uradne formalne
javnoveljavne stopnje izobrazbe v Republiki Sloveniji, za katero štipendist
prejme javnoveljavno spričevalo.
97. člen
(1) O dodelitvi štipendije se odloči
za obdobje od začetka študijskega leta, v katerem upravičenec uveljavlja
štipendijo, do konca izobraževalnega programa.
(2) O višini štipendije odloči sklad
vsako študijsko leto z odločbo.
98. člen
(1) Štipendist lahko prejema štipendijo
le za en dodiplomski študij in eno leto za posamezen letnik.
(2) Štipendija se izplačuje mesečno do
15. dne v mesecu za pretekli mesec.
(3) Štipendija se izplačuje tudi v
času absolventskega staža do diplome, vendar v celotni dobi izobraževanja le za
eno študijsko leto.
99. člen
(1) Štipendist je v času prejemanja
štipendije dolžan skladu v roku 8 dni od nastanka spremembe, ki bi lahko
vplivala na štipendijsko razmerje, oziroma od takrat, ko je zanjo izvedel,
sporočiti vsako tako spremembo.
(2) Sklad v primeru sprememb, ki
vplivajo na štipendijsko razmerje, po uradni dolžnosti razveljavi odločbo, s
katero je bilo odločeno o štipendiji, in ponovno odloči o štipendiji na podlagi
spremenjenih okoliščin od prvega dne naslednjega meseca po nastanku spremembe.
100. člen
Pogodbo o štipendiranju je mogoče
izvrševati le za tekoče študijsko leto, njeno izvrševanje pa se nadaljuje v
naslednjem študijskem letu, če štipendist izpolnjuje pogoje za nadaljevanje
izobraževanja in se vpiše v višji letnik na isti izobraževalni ustanovi.
101. člen
(1) Če štipendist ne napreduje v višji
letnik, štipendijsko razmerje miruje in se štipendija za tekoče študijsko leto
štipendistu ne izplača.
(2) Po enoletnem mirovanju
štipendijskega razmerja mora štipendist izkazati izpolnjevanje pogojev za
nadaljevanje izobraževanja in vpis v višji letnik, sicer štipendijsko razmerje
preneha.
(3) Če štipendist po poteku mirovanja
štipendijskega razmerja izkaže izpolnjevanje pogojev za nadaljevanje
izobraževanja in vpis v višji letnik, se štipendijsko razmerje nadaljuje,
štipendist pa ni upravičen do plačila štipendije za čas mirovanja
štipendijskega razmerja.
(4) Mirovanje štipendijskega razmerja
iz tega člena je mogoče le enkrat v celotnem obdobju izobraževanja na stopnji,
za katero je štipendist pridobil štipendijo.
(5) V primeru mirovanja štipendijskega
razmerja iz razlogov iz tega člena se rok za zaključek izobraževanja podaljša
za eno leto, o čemer se sklene dodatek k pogodbi o štipendiranju.
(6) Določbe tega člena se smiselno
uporabljajo tudi, kadar štipendist ne zaključi s študijskim programom
predpisanega zadnjega letnika izobraževanja in ne pridobi javnoveljavnega
spričevala.
102. člen
(1) Če štipendist iz opravičljivih
razlogov ne izpolni pogojev za nadaljevanje oziroma zaključek izobraževanja,
štipendijsko razmerje miruje toliko časa, kolikor trajajo opravičljivi razlogi,
vendar ne več kot tri leta na stopnji izobraževanja, za katero je štipendist
pridobil štipendijo.
(2) Za opravičljive razloge iz
prejšnjega odstavka se štejejo:
-       
bolezen ali poškodba, ki je trajala neprekinjeno najmanj dva meseca in
je vplivala na zmanjšanje učnih oziroma študijskih sposobnosti, kar štipendist
dokazuje z mnenjem zdravnika specialista;
-       
starševstvo, kar štipendist dokazuje z rojstnim listom otroka;
-       
višja sila, kar štipendist dokazuje z ustreznimi pisnimi dokazili;
-       
razlogi na strani izobraževalne ustanove, zaradi katerih štipendist ni
mogel nadaljevati oziroma dokončati izobraževanja oziroma predložiti dokazil o
izpolnjevanju pogojev za nadaljevanje oziroma zaključek izobraževanja ali
drugih pogodbenih obveznosti, kar štipendist dokazuje z ustreznimi pisnimi
dokazili.
(3) Če sklad odobri mirovanje iz
razlogov iz tega člena, se sklene dodatek k pogodbi o štipendiranju.
(4) Po poteku mirovanja štipendijskega
razmerja mora štipendist izkazati izpolnjevanje pogojev za nadaljevanje
izobraževanja in vpis v višji letnik oziroma zaključek izobraževanja, sicer
štipendijsko razmerje preneha.
103. člen
Štipendijsko razmerje preneha zlasti, če
štipendist:
-       
po svoji krivdi prekine izobraževanje oziroma ga ne dokonča v pogodbenem
roku;
-       
ne izkaže izpolnjevanja pogojev za nadaljevanje izobraževanja in vpisa v
višji letnik oziroma zaključek izobraževanja v skladu s 101. oziroma 102.
členom teh splošnih pogojev poslovanja oziroma na podlagi predloženih dokazil
ne izpolnjuje pogojev za nadaljnje prejemanje štipendije;
-       
spremeni izobraževalni program, smer ali stopnjo izobraževanja brez
predhodnega soglasja sklada;
-       
v kateri koli vlogi navede napačne, neresnične ali zavajajoče podatke;
-       
v roku 8 dni sklada ne obvesti o vsaki okoliščini oziroma spremembi, ki
vpliva oziroma bi utegnila vplivati na štipendijsko razmerje.
104. člen
(1) V primerih iz prejšnjega člena je
štipendist dolžan vrniti štipendijo za letnik, ki ga ni uspešno zaključil,
skupaj z obrestmi, v skladu z zakonom, ki predpisuje obrestno mero zamudnih
obresti.
(2) Štipendist mora štipendijo vrniti
v roku 30 dni od prejema poziva sklada k vračilu štipendije.
105. člen
(1) Sklad lahko na prošnjo štipendista
odloži vračilo štipendije ali dovoli obročno vračanje štipendije za enako ali
krajšo dobo, kot je bila doba prejemanja štipendije, če štipendist iz
opravičljivih razlogov štipendije ne more vrniti v enkratnem znesku.
(2) Kot opravičljiv razlog iz
prejšnjega odstavka se štejejo bolezen ali poškodba, ki je trajala neprekinjeno
najmanj dva meseca, starševstvo ali socialna ogroženost štipendista.
106. člen
Sklad lahko štipendista na njegovo pisno
prošnjo oprosti vračila štipendije in mu štipendijo odpiše:
-       
če štipendist opusti izobraževanje zaradi dalj časa trajajoče bolezni
oziroma poškodbe ali invalidnosti I. kategorije oziroma postane trajno nezmožen
za delo;
-       
če štipendist tudi po odobrenem odlogu vračila štipendije zaradi
socialne ogroženosti ne more vrniti štipendije;
-       
če bi bili stroški izterjave nesorazmerni z dolgovanim zneskom;
-       
če štipendist umre.
VI. SOFINANCIRANJE KADROVSKIH ŠTIPENDIJ
107. člen
(1) Sklad izvaja neposredno in
posredno sofinanciranje kadrovskih štipendij v skladu z zakonom, ki ureja
štipendiranje, podzakonskimi predpisi in temi splošnimi pogoji poslovanja.
(2) Za izvedbo postopkov javnih
razpisov za neposredno in posredno sofinanciranje kadrovskih štipendij iz
sredstev Evropskega socialnega sklada se uporabljajo predpisi, ki urejajo
porabo sredstev evropske kohezijske politike v Republiki Sloveniji v posameznem
programskem obdobju.
108. člen
(1) Štipendist, ki ga sofinancira
sklad, mora po zaključku izobraževanja, za katero je prejel štipendijo,
skleniti pogodbo o zaposlitvi z delodajalcem, za potrebe katerega je bil sofinanciran.
(2) Štipendist mora skleniti pogodbo o
zaposlitvi s polnim delovnim časom vsaj za toliko časa, kolikor je trajalo
štipendijsko razmerje. Če štipendist sklene pogodbo o zaposlitvi z delovnim
časom, ki je krajši od polnega delovnega časa, se trajanje zaposlitve preračuna
na polni delovni čas.
(3) Če se delovno razmerje iz
prejšnjega odstavka sklene za čas, ki je krajši od obdobja trajanja
štipendijskega razmerja, mora delodajalec skladu vrniti sorazmeren del
sredstev, preračunan skladno z gibanjem indeksa cen življenjskih potrebščin in
ki ustreza obdobju, ko štipendist pri njem ni bil zaposlen.
VII. POSOJILA ZA IZOBRAŽEVANJE IN USPOSABLJANJE V REPUBLIKI
SLOVENIJI IN TUJINI
109. člen
Do posojil za izobraževanje in
usposabljanje v Republiki Sloveniji in tujini (v nadaljevanju: posojila) so
upravičeni državljani Republike Slovenije za:
-       
dodiplomski in podiplomski študij na javnoveljavni (akreditirani)
izobraževalni ustanovi v Republiki Sloveniji ali tujini;
-       
študentsko izmenjavo med slovenskimi in tujimi visokošolskimi
izobraževalnimi ustanovami;
-       
strokovno usposabljanje po zaključenem visokošolskem izobraževanju.
110. člen
Sredstva za posojila se zagotovijo z oddajo
javnega naročila pravni osebi, ki je registrirana za dejavnost bank (v
nadaljevanju: banka).
111. člen
(1) Sredstva za posojila se razpišejo
z vsakoletnim javnim pozivom z odprtim rokom prijave.
(2) Posojilo se dodeli za pokritje
stroškov šolnine oziroma življenjskih stroškov.
112. člen
Javni poziv poleg sestavin iz 4. člena teh
splošnih pogojev poslovanja vsebuje še:
-       
obrestno mero;
-       
(najdaljšo) dobo odplačevanja posojila in morebitni odlog začetka
odplačevanja posojila;
-       
način porabe in način odplačevanja posojila;
-       
vrsto zavarovanja posojila;
-       
rok, v katerem bo posojilo dodeljeno.
113. člen
(1) Sklad preveri formalno popolnost
vlog in ugotovi, ali prijavitelj izpolnjuje razpisne pogoje, ter vlogo po
potrebi oceni v skladu z merili, določenimi v javnem pozivu.
(2) Če sklad ugotovi, da je vloga
nepopolna, pozove prijavitelja k dopolnitvi vloge. Če prijavitelj vloge ne
dopolni v roku oziroma jo pomanjkljivo dopolni, sklad njegovo vlogo zavrne, o
čemer obvesti prijavitelja.
(3) Sklad formalno popolno in ocenjeno
vlogo posreduje banki, o čemer obvesti prijavitelja.
114. člen
O odobritvi posojila odloči banka.
115. člen
(1) Na podlagi pogodbe, ki jo skleneta
banka in upravičenec, se izvrši nakazilo posojila.
(2) Banka nakaže posojilo na osebni
račun, ki ga odpre na osebno ime upravičenca do posojila.
116. člen
Upravičenec do posojila je dolžan v roku
enega meseca po zaključku izobraževanja oziroma usposabljanja, za katero je
bilo posojilo odobreno, skladu predložiti potrdilo o zaključku izobraževanja
oziroma usposabljanja.
VIII. NAGRADE ZA PRISPEVEK K TRAJNOSTNEMU RAZVOJU DRUŽBE
117. člen
(1) Sklad izvaja postopek javnega
razpisa za podelitev nagrad za prispevek k trajnostnemu razvoju družbe (v nadaljevanju:
nagrade) v skladu z zakonom, ki ureja štipendiranje, podzakonskimi predpisi in
temi splošnimi pogoji poslovanja.
(2) Če se nagrade sofinancirajo iz
sredstev Evropskega socialnega sklada, se za izvedbo postopka javnega razpisa
uporabljajo tudi predpisi, ki urejajo porabo sredstev evropske kohezijske
politike v Republiki Sloveniji v posameznem programskem obdobju.
IX. IZVAJANJE PROGRAMOV, KI SE SOFINANCIRAJO IZ SREDSTEV
EVROPSKEGA SOCIALNEGA SKLADA
118. člen
Za izvajanje programov, ki se sofinancirajo
iz sredstev Evropskega socialnega sklada, se uporabljajo predpisi, ki urejajo
porabo sredstev evropske kohezijske politike v Republiki Sloveniji v posameznem
programskem obdobju.

Splošni pogoji poslovanja Javnega sklada
Republike Slovenije za razvoj kadrov in štipendije (Uradni list RS, št. 91/09) vsebujejo naslednje prehodne in
končne določbe:
»X. PREHODNE IN KONČNE DOLOČBE
119. člen
Postopki javnih razpisov, začeti pred
dnevom uveljavitve teh splošnih pogojev poslovanja, se nadaljujejo in dokončajo
po določbah predpisov, ki so veljali do dneva uveljavitve teh splošnih pogojev
poslovanja.
120. člen
Z dnem uveljavitve teh splošnih pogojev
poslovanja prenehajo veljati Splošni pogoji poslovanja Javnega sklada Republike
Slovenije za razvoj kadrov in štipendije (Uradni list RS, št. 33/08 in 73/08).
121. člen
Ti splošni pogoji poslovanja začnejo
veljati z dnem, ko da nanje soglasje Vlada Republike Slovenije, in se objavijo
na spletnih straneh sklada in v Uradnem listu Republike Slovenije.«.

Spremembe in dopolnitve Splošnih pogojev
poslovanja Javnega sklada Republike Slovenije za razvoj kadrov in štipendije
(Uradni list RS, št. 102/12) vsebujejo naslednjo prehodno in
končno določbo:
»PREHODNA IN KONČNA DOLOČBA
6. člen
Postopki javnih razpisov, ki so se začeli
do uveljavitve teh Sprememb in dopolnitev Splošnih pogojev poslovanja Javnega
sklada Republike Slovenije za razvoj kadrov in štipendije, se dokončajo po
določbah splošnih pogojev poslovanja, ki so veljali na dan začetka postopka.
7. člen
Te spremembe in dopolnitve Splošnih pogojev
poslovanja Javnega sklada Republike Slovenije za razvoj kadrov in štipendije
začnejo veljati naslednji dan po objavi v Uradnem listu Republike Slovenije.«.

Spremembe in dopolnitve Splošnih pogojev
poslovanja Javnega sklada Republike Slovenije za razvoj kadrov in štipendije
(Uradni list RS, št. 108/13) vsebujejo naslednjo prehodno in
končno določbo:
»PREHODNA IN KONČNA DOLOČBA
3. člen
Postopki javnih razpisov, ki so se začeli
pred uveljavitvijo teh Sprememb in dopolnitev Splošnih pogojev poslovanja
Javnega sklada Republike Slovenije za razvoj kadrov in štipendije, se dokončajo
po določbah splošnih pogojev poslovanja, ki so veljali na dan objave
posameznega javnega razpisa.
4. člen
Te Spremembe in dopolnitve Splošnih pogojev
poslovanja Javnega sklada Republike Slovenije za razvoj kadrov in štipendije
začnejo veljati naslednji dan po objavi v Uradnem listu Republike Slovenije.«.