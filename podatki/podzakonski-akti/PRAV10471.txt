1. člen
(vsebina pravilnika)
(1) S tem pravilnikom se določajo: 
-       
psihofizične sposobnosti, ki jih mora izpolnjevati reševalec iz vode
oziroma oseba, ki se želi usposobiti za reševanje iz vode; 
-       
vrste programov usposabljanja za reševanje iz vode (v nadaljnjem
besedilu: program usposabljanja); 
-       
obseg in način izvajanja preizkusa usposobljenosti za reševanje iz vode;
-       
pogoji za izdajanje pooblastil za izvajanje programov usposabljanja. 
(2) Psihofizične sposobnosti, vsebine, obseg
preizkusa usposobljenosti in pogoje za izvajanje programov usposabljanja za
reševanje iz vode članov in pripadnikov gasilske, potapljaške in druge
reševalne službe ter enot Civilne zaščite, ki izvajajo zaščito in reševanje ob
poplavah in drugih nesrečah na vodah, se določijo v programih usposabljanja teh
enot v skladu s predpisi o usposabljanju na področju varstva pred naravnimi in
drugimi nesrečami, pri čemer se upoštevajo pogoji, določeni s tem pravilnikom.
2. člen
(psihofizične sposobnosti)
(1) Kandidat za reševalca iz vode dokaže
psihofizične sposobnosti za opravljanje nalog reševalca iz vode, če: 
-       
opravi predpisan zdravniški pregled; 
-       
opravi preizkus iz znanja plavanja in plavalnih sposobnosti. 
(2) Preizkus iz znanja plavanja in
plavalnih sposobnosti opravi kandidat za reševalca iz vode, če plava 200 m v
času največ štirih minut, pod vodo na razdalji 15 m in na mestu z dvignjenimi
rokami nad vodo najmanj eno minuto. 
(3) Ne glede na prejšnji odstavek opravi
preizkus iz znanja plavanja in plavalnih sposobnosti kandidat za reševalca iz
vode v bazenih z globino do 1,35 m, če plava 100 m v času največ dveh minut in
deset sekund ter pod vodo na razdalji 10 m. 
(4) Preizkus iz znanja plavanja in
plavalnih sposobnosti opravi kandidat za reševalca iz vode na divjih vodah, če
plava 200 m v času največ štirih minut in 25 m pod vodo. 
(5) Za reševanje iz vode se lahko usposobi
polnoletna oseba, ki opravi zahtevan zdravniški pregled, če plava 100 m v času
največ dveh minut in 30 sekund ter pod vodo na razdalji 10 m. 
(6) Zdravniški pregled mora opraviti ter
izkazati znanje plavanja in plavalne sposobnosti v skladu s prejšnjim odstavkom
tudi pripadnik gasilske, potapljaške in druge reševalne službe ter enote
Civilne zaščite, ki se bo usposobil za reševanje iz vode. S programom
usposabljanja teh pripadnikov se lahko določijo tudi zahtevnejši pogoji glede
znanja plavanja in plavalnih sposobnosti kot so določeni v prejšnjem odstavku. 
(7) Preizkus iz znanja plavanja in
plavalnih sposobnosti iz drugega, tretjega, četrtega in petega odstavka tega
člena, izvedejo pooblaščeni izvajalci usposabljanja v skladu s tem pravilnikom
pred začetkom usposabljanja. Preizkus iz znanja plavanja in plavalnih
sposobnosti morajo pred začetkom usposabljanja za reševanje iz vode opraviti tudi
pripadniki gasilske, potapljaške in druge reševalne službe ter enot Civilne
zaščite, ki izvajajo zaščito in reševanje ob poplavah in drugih nesrečah na
vodi. O preizkusu plavanja in plavalnih sposobnosti se izdela zapisnik, ki
vsebuje datum in kraj izvajanja preizkusa, program usposabljanja, za katerega
se izvaja preizkus, za posameznega kandidata pa najmanj ime in priimek ter
rezultate preizkusa. 
(8) Predpisan zdravniški pregled iz prvega
odstavka tega člena je zdravniški pregled, opravljen na podlagi Pravilnika o
opremi in sredstvih za dajanje prve pomoči, usposabljanju in preizkusih iz prve
pomoči ter zdravniških pregledih reševalcev iz vode (Uradni list RS, št. 70/03,
34/04 – popr. in 26/07 – ZVU-A; v nadaljnjem besedilu: predpisan zdravniški
pregled).
(9) Zdravniški pregled iz petega odstavka
tega člena je pregled, s katerim se ugotovi splošna delovna sposobnost osebe,
ki se bo usposobila za reševanje iz vode. 
(10) Zdravniški pregled iz šestega odstavka
tega člena je za pripadnike podvodne reševalne službe oziroma potapljače
reševalce, zdravniški pregled, predpisan za potapljače, ki uporabljajo
avtonomno potapljaško opremo oziroma so usposobljeni za tehnično potapljanje,
za pripadnike gasilske in druge reševalne službe ter enot Civilne zaščite, pa zdravniški
pregled, predpisan s Pravilnikom o ugotavljanju zdravstvene sposobnosti
operativnih gasilcev (Uradni list RS, št. 19/18). 
3. člen
(vrste programov usposabljanja)
(1) Reševalci iz vode in osebe,
usposobljene za reševanje iz vode, se usposobijo po programih usposabljanja, ki
jih predpiše minister, pristojen za varstvo pred naravnimi in drugimi
nesrečami, in sicer za: 
-       
program A za reševalce iz vode na bazenskih kopališčih, ki se deli na
modul A1 program za bazene z globino do 1,35 m in modul A2 program za bazene z
globino vode nad 1,35 m; 
-       
program B za reševalce iz vode na naravnih kopališčih; 
-       
program C za reševalce iz vode na divjih vodah; 
-       
program D usposabljanje za reševanje iz vode oseb, ki izposojajo
plovila; 
-       
programe E, ki obsegajo različne programe usposabljanja pripadnikov
gasilske, potapljaške in druge reševalne službe ter enot Civilne zaščite, ki
izvajajo zaščito in reševanje ob poplavah in drugih nesrečah na vodi. 
(2) V programih usposabljanja iz prejšnjega
odstavka se obvezno določijo tudi vsebine in obseg preverjanja usposobljenosti
za reševanje iz vode. Preverjanje usposobljenosti za reševanje iz vode po
posameznem programu, razen programa C, mora vključevati tudi praktičen
predpisan preizkus iz znanja plavanja in plavalnih sposobnosti najmanj v skladu
z zahtevami določenimi v prejšnjem členu. K programom usposabljanja A, B in C
daje soglasje minister, pristojen za šport. 
(3) V program C za reševalca iz vode na
divjih vodah se na predlog nacionalne panožne športne zveze ali zveze športnih
društev, lahko vključi tudi posebne vsebine pri reševanju iz vode, ki so
značilne za določeno športno ali drugo dejavnost na divjih vodah (npr.
upravljanje plovil, soteskanje), vendar se program usposabljanja ne deli na
module. 
(4) Kandidat, ki je opravil preizkus
usposobljenosti za reševalca iz vode po enem izmed programov usposabljanja,
določenem v prvem odstavku tega člena in želi opraviti preizkus usposobljenosti
za reševalca iz vode po drugem programu, opravi za pridobitev naziva reševalca
iz vode po drugem programu usposabljanja, samo preizkus za vsebine, ki so
različne od programa, za katerega že ima opravljen preizkus usposobljenosti.
Šteje se, da je kandidat, ki je opravil preizkus usposobljenosti za reševalca
iz vode po A programu, modulu A2 usposobljen tudi za reševalca iz vode po A
programu, modul A1 oziroma, da je kandidat, ki je opravil preizkus
usposobljenosti za reševalca iz vode po programu B, usposobljen tudi za
reševalca iz vode po programu A (modul A1 in A2). 
(5) Nacionalna panožna športna zveza ali
zveza športnih društev, ki izvaja usposabljanje svojih članov za reševanje iz
vode, lahko zaprosi Upravo Republike Slovenije za zaščito in reševanje (v
nadaljnjem besedilu: uprava) za oceno primerljivosti vsebin svojih programov z
vsebino programov iz prvega odstavka tega člena. Kandidat, ki je opravil
usposabljanje po primerljivem programu lahko pridobi naziv reševalca iz vode
oziroma osebe, usposobljene za reševanje iz vode, če opravi še usposabljanje iz
vsebin, ki v primerljivem programu niso zajete ter opravi predpisan ali
zahtevan zdravniški pregled, predpisan preizkus usposobljenosti za nudenje prve
pomoči in preizkus usposobljenosti za reševalca iz vode oziroma za reševanje iz
vode v skladu s programi usposabljanja, določenimi s tem pravilnikom. 
(6) Naloge reševalca iz vode pri
prireditvah in dejavnostih s pridobitnim namenom na divjih vodah lahko
opravljajo samo reševalci iz vode na divjih vodah, ki so uspešno opravili
preizkus usposobljenosti po programu C iz prvega odstavka tega člena in
izpolnili druge zahtevane pogoje. 
(7) Oseba, usposobljena za reševanje iz
vode, ki je uspešno opravila preizkus usposobljenosti za reševanje iz vode po
programu D iz prvega odstavka tega člena, lahko opravlja dejavnost izposoje
plovil na mirnih vodah in vodah brez divje vodnih tvorb (kot so npr. brzice,
slapovi) ter upravlja plovila na vodah brez divje vodnih tvorb.
4. člen
(preizkus usposobljenosti za reševalca iz
vode)
(1) Naziv reševalca iz vode pridobi
kandidat, ki se je udeležil usposabljanja in uspešno opravil preizkus
usposobljenosti po enem od programov usposabljanja A, B in C iz prejšnjega
člena, predhodno pa opravil predpisan zdravniški pregled za reševalca iz vode
in predpisan preizkus usposobljenosti za nudenje prve pomoči po Pravilniku o
opremi in sredstvih za dajanje prve pomoči, usposabljanju in preizkusih iz prve
pomoči ter zdravniških pregledih reševalcev iz vode (v nadaljnjem besedilu:
predpisan preizkus usposobljenosti za nudenje prve pomoči). 
(2) Preizkus usposobljenosti iz prejšnjega
odstavka obsega teoretični in praktični del. Preizkus se oceni kot »uspešen«
ali »neuspešen«. 
(3) Kandidat za reševalca iz vode, ki ni
uspešno opravil enega dela preizkusa ali celotnega preizkusa, lahko del
preizkusa ali celotni preizkus opravlja ponovno praviloma po preteku treh
mesecev od dneva, ko je prvič neuspešno opravljal preizkus. Kandidat, ki tudi
drugič ne opravi uspešno preizkusa, se k preizkusu lahko prijavi po preteku
enega leta, predhodno pa mora ponovno opraviti predpisano usposabljanje in
izpolniti druge zahteve, določene s tem pravilnikom. 
(4) Reševalec iz vode mora po pridobitvi
naziva reševalca iz vode vsake tri leta opraviti preizkus usposobljenosti po
programu usposabljanja iz prejšnjega člena, po katerem je dobil naziv reševalca
iz vode, ki obsega praktično preverjanje usposobljenosti vključno s
preverjanjem znanja plavanja in plavalnih sposobnosti najmanj v skladu z
zahtevami iz 2. člena tega pravilnika. Preizkus usposobljenosti lahko opravi
reševalec iz vode, če je predhodno opravil predpisan zdravniški pregled in
predpisan preizkus usposobljenosti za nudenje prve pomoči. Reševalec iz vode
lahko praktični preizkus usposobljenosti, če ga ni opravil uspešno, ponavlja
praviloma po preteku treh mesecev od prvega oziroma zadnjega preizkusa. 
(5) Rok treh let za opravljanje preizkusa
usposobljenosti iz prejšnjega odstavka začne teči reševalcu iz vode, ki je v
enem letu opravil preizkus usposobljenosti za reševalca iz vode še po drugem
programu v skladu s tretjim odstavkom prejšnjega člena z dnem, ko je pridobil
naziv reševalca iz vode še po drugem programu.
5. člen
(reševalci iz vode iz držav članic
Evropske unije)
(1) Tujim reševalcem iz vode, ki so
pridobili kvalifikacije v državah članicah Evropske unije, Evropskega
gospodarskega prostora in Švicarske konfederacije in želijo stalno opravljati
poklic v Republiki Sloveniji, se prizna poklicna kvalifikacija v skladu z
zakonom, ki ureja postopek priznavanja poklicnih kvalifikacij. Poleg dokazil,
ki jih za priznavanje poklicne kvalifikacije določajo predpisi o priznavanju
poklicnih kvalifikacij, morajo osebe predložiti še potrdilo o ustreznem
zdravniškem pregledu in usposobljenosti za nudenje prve pomoči. 
(2) Tuja pravna ali fizična oseba iz države
članice Evropske unije ali Evropskega gospodarskega prostora ali Švicarske
konfederacije lahko občasno opravlja reguliran poklic reševalca iz vode na
bazenskih in naravnih kopališčih ter na divjih vodah v Republiki Sloveniji, če
izkaže, da v državi, v kateri ima svoj sedež, izpolnjuje pogoje za opravljanje
poklica reševalca iz vode. Pred prvim opravljanjem poklica tuja oseba storitev
priglasi pri upravi pisno ali po elektronski poti na predpisanem obrazcu, ki ga
na spletni strani objavi ministrstvo, pristojno za delo, družino in socialne
zadeve. Poleg dokazil, ki jih za prijavo določajo predpisi o priznavanju
poklicnih kvalifikacij, mora prijava za občasno opravljanje reguliranih
poklicev po tem zakonu vsebovati tudi dokazila o opravljenem ustreznem
zdravniškem pregledu in usposobljenosti za nudenje prve pomoči. 
(3) Uprava opravlja v zvezi s tem členom
vse naloge in obveznosti, ki jih določajo predpisi o priznavanju poklicnih
kvalifikacij.
6. člen
(preizkus usposobljenosti oseb za
reševanje iz vode)
(1) Naziv osebe, usposobljene za reševanje
iz vode, pridobi tisti, ki po opravljenem usposabljanju uspešno opravi
teoretično in praktično preverjanje usposobljenosti določeno v programu
usposabljanja D iz prvega odstavka 3. člena tega pravilnika, zahtevan
zdravniški pregled in predpisan preizkus usposobljenosti za nudenje prve
pomoči. Teoretični in praktični preizkus usposobljenosti za reševanje iz vode
se ocenjujeta kot pri reševalcih iz vode in v primeru neuspešnega preizkusa,
lahko kandidat preizkus ponavlja praviloma po preteku treh mesecev od prvega opravljanja
preizkusa usposobljenosti. Če kandidat tudi drugič ne opravi uspešno preizkusa
usposobljenosti, se k preizkusu usposobljenosti lahko prijavi po preteku enega
leta, predhodno pa mora ponovno opraviti predpisano usposabljanje in izpolniti
druge zahteve, določene s tem pravilnikom. 
(2) Oseba, usposobljena za reševanje iz
vode, mora vsakih pet let opraviti praktični preizkus usposobljenosti za
reševanje iz vode, določen v programu usposabljanja D iz prejšnjega odstavka,
pred tem pa zahtevan zdravniški pregled iz devetega odstavka 2. člena tega
pravilnika in predpisan preizkus usposobljenosti za nudenje prve pomoči.
Praktičen preizkus usposobljenosti za reševanje iz vode vključuje tudi
preverjanje znanja plavanja in plavalnih sposobnosti v skladu z zahtevami iz 2.
člena tega pravilnika. Če oseba, usposobljena za reševanje iz vode, praktičnega
preizkusa usposobljenosti po tem odstavku ne opravi uspešno, preizkus lahko
ponavlja praviloma po preteku treh mesecev od prvega oziroma zadnjega
preizkusa. 
(3) Naziv osebe, usposobljene za reševanje
iz vode, iz prvega odstavka tega člena pridobi tudi pripadnik gasilske,
potapljaške in druge reševalne službe ter enote Civilne zaščite, ki je uspešno
opravil usposabljanje za reševanje iz vode in predpisan preizkus usposobljenosti
po programu usposabljanja iz skupine E v obsegu in na način določen v programu
usposabljanja. Preizkus usposobljenosti obsega tudi preverjanje usposobljenosti
za nudenje prve pomoči v skladu s programom usposabljanja. 
(4) Pripadnik gasilske, potapljaške in
druge reševalne službe ter enote Civilne zaščite, ki je uspešno opravil
usposabljanje za reševanje iz vode v skladu s prejšnjim odstavkom, mora vsakih
pet let opraviti praktični preizkus usposobljenosti za reševanje iz vode po
programu usposabljanja iz skupine E, na podlagi katerega se je usposobil za
reševanje iz vode. Preizkus usposobljenosti obsega tudi preverjanje
usposobljenosti za nudenje prve pomoči v skladu s programom usposabljanja.
7. člen
(prijava k preizkusu usposobljenosti)
(1) Kandidat vloži prijavo za preizkus
usposobljenosti za reševalca iz vode na upravo pisno ali po elektronski poti. 
(2) Prijava iz prejšnjega odstavka mora
vsebovati ime in priimek, datum in kraj rojstva, naslov stalnega oziroma začasnega
bivališča, podatke o izobrazbi, poklicu, o opravljenem usposabljanju, o
preizkusu usposobljenosti za dajanje prve pomoči ter navedbo programa za
katerega kandidat želi izvesti preizkus usposobljenosti. Obrazec prijave objavi
uprava na svoji spletni strani. 
(3) Prijavi za preizkus usposobljenosti
mora kandidat predložiti tudi potrdilo o opravljenem predpisanem zdravniškem
pregledu. 
(4) Določba tega člena se smiselno
uporablja tudi za prijavo za preizkus usposobljenosti po programu usposabljanja
D.
8. člen
(komisije za preizkus usposobljenosti)
(1) Preizkus usposobljenosti po programih
usposabljanja A, B, C in D predpisanimi s tem pravilnikom, izvajajo komisije,
ki jih imenuje generalni direktor uprave. 
(2) Komisija iz prejšnjega odstavka ima
predsednika, dva člana in zapisnikarja. Predsednik komisije je izpraševalec pri
teoretičnem delu preizkusa usposobljenosti. Predsednik in en član komisije
morata imeti najmanj izobrazbo, pridobljeno po študijskih programih druge
stopnje v skladu z zakonom, ki ureja visoko šolstvo oziroma izobrazbo, ki
ustreza ravni izobrazbe, pridobljene po študijskih programih druge stopnje,
naziv reševalca iz vode ali izkušnje s področja reševanja iz vode. Tretji član
komisije mora imeti najmanj izobrazbo, pridobljeno po študijskih programih prve
stopnje v skladu z zakonom, ki ureja visoko šolstvo oziroma izobrazbo, ki
ustreza ravni izobrazbe, pridobljene po študijskih programih prve stopnje in
naziv reševalca iz vode ali izkušnje s področja reševanja iz vode. 
(3) Za preizkus usposobljenosti po programu
usposabljanja C morata imeti predsednik in en član komisije poleg zahtevane
izobrazbe tudi najmanj tri leta članstva v kajakaški ali rafting ali
soteskarski organizaciji, ki je članica Kajakaške zveze Slovenije ali Rafting
zveze Slovenije ali Soteskarske zveze Slovenije ter izpit za reševalca iz vode
na divjih vodah ali izkušnje s področja reševanja na divjih vodah. Tretji član
komisije pa mora imeti poleg zahtevane izobrazbe tudi naziv reševalca na divjih
vodah ali izkušnje s področja reševanja na divjih vodah. 
(4) Predsednikom, članom komisij in
zapisnikarjem pripada plačilo za delo in povračilo stroškov v zvezi z delom v
komisijah za preizkus usposobljenosti za reševanje iz vode. 
(5) Način dela, naloge in merila za plačilo
ter povračilo stroškov v zvezi z delom v komisijah iz prvega odstavka tega
člena, določi generalni direktor uprave.
9. člen
(razpis izvajanja preizkusa
usposobljenosti)
Uprava razpiše preizkuse usposobljenosti za
reševalce iz vode in osebe, usposobljene za reševanje iz vode, praviloma
najmanj dvakrat letno, enkrat v prvi in drugič v drugi polovici leta.
10. člen
(izkaznica reševalca iz vode in potrdilo o
usposobljenosti)
(1) Kandidatu, ki je uspešno opravil
preizkus usposobljenosti po enem od programov usposabljanja A, B in C ter druge
predpisane zahteve, izda uprava izkaznico reševalca iz vode. Oblika in vsebina
izkaznice reševalca iz vode je določena v prilogi 1 tega pravilnika. 
(2) Osebi, ki je uspešno opravila preizkus
usposobljenosti po programu usposabljanja D in izpolnila druge predpisane
zahteve, uprava izda potrdilo o usposobljenosti za reševanje iz vode na
obrazcu, ki je določen v prilogi 2 tega pravilnika. 
(3) Potrdilo o usposobljenosti za reševanje
iz vode iz prejšnjega odstavka, s katero izkazuje pripadnik, da je usposobljen
za reševanje iz vode, uprava izda tudi pripadnikom gasilske, potapljaške in
druge reševalne službe ter enot Civilne zaščite, ki izvajajo zaščito in
reševanje ob poplavah in drugih nesrečah na vodah, če uspešno opravijo program usposabljanja
in zahtevan preizkus usposobljenosti po programih usposabljanja E.
11. člen
(izvajanje usposabljanja)
(1) Programe usposabljanja iz 3. člena tega
pravilnika izvaja Izobraževalni center za zaščito in reševanje v sestavi uprave
ter izobraževalne organizacije, ki pridobijo pooblastilo za izvajanje programov
usposabljanja na področju varstva pred naravnimi in drugimi nesrečami v skladu
s pogoji in po postopku določenem s Pravilnikom o izobraževanju in
usposabljanju na področju varstva pred naravnimi in drugimi nesrečami (Uradni
list RS, št. 102/09). Izobraževalne organizacije, ki izvajajo samo
usposabljanje po programih A, B, C in D določenimi s tem pravilnikom, niso
dolžne imeti organizatorja usposabljanja z andragoško izobrazbo in strokovnim
izpitom, predpisanim za področje izobraževanja, temveč morajo imeti osebe, ki
izvajajo teoretični del programov usposabljanja A, B in C osnovno andragoško
znanje. 
(2) Izobraževalne organizacije iz
prejšnjega odstavka morajo v vlogi za pridobitev pooblastila za izvajanje
programov usposabljanja navesti katere programe usposabljanja, določene s tem
pravilnikom, želijo izvajati. 
(3) V izobraževalnih organizacijah iz
prvega odstavka tega člena lahko teoretični del programov usposabljanja A, B, C
in D izvajajo osebe, ki izpolnjujejo predpisane pogoje in imajo tudi naziv
reševalca iz vode. Praktični del teh programov pa lahko izvajajo osebe, ki
imajo poleg drugih zahtevanih pogojev tudi naziv reševalca iz vode po programu,
ki ga izvajajo ter najmanj tri leta izkušenj kot reševalci iz vode. Osebe, ki
izvajajo praktično usposabljanje po programu usposabljanja C morajo imeti
ustrezne izkušnje z vodenjem plovil na divjih vodah. 
(4) Osebe iz prejšnjega odstavka, ki
izvajajo teoretični ali praktični del programov usposabljanja A, B, C in D, ne
morejo biti imenovani za člane komisij iz prvega odstavka 8. člena tega
pravilnika pri preverjanju usposobljenosti kandidatov, ki so jih usposabljali
med izvajanjem posameznega programa. 
(5) Pravna ali fizična oseba iz države
članice Evropske unije ali iz Evropskega gospodarskega prostora ali Švicarske
konfederacije se za čezmejno opravljanje dejavnosti usposabljanja za reševanje
iz vode po programih usposabljanja predpisanih s tem pravilnikom, priglasi pri
upravi pisno ali po elektronski poti. V priglasitvi navede naziv in sedež v
državi ustanovitve oziroma sedeža, telefon, elektronski naslov, kontaktno
osebo, naziv in sedež pristojnega organa v državi ustanovitve, vrsto
dejavnosti, ki jo bo opravljala ter predvideno trajanje čezmejnega opravljanja
dejavnosti, na obrazcu, ki ga uprava objavi na svoji spletni strani.
12. člen
(stroški)
(1) Stroški usposabljanja za reševanje iz
vode bremenijo kandidata za reševalca iz vode oziroma osebo, usposobljeno za
reševanje iz vode, oziroma tistega, ki je kandidata poslal na usposabljanje. 
(2) Stroški preverjanja usposobljenosti po
posameznem programu usposabljanja iz 3. člena tega pravilnika, predpisanega ali
zahtevanega zdravniškega pregleda in predpisanega preizkusa usposobljenosti za
nudenje prve pomoči bremenijo kandidata oziroma reševalca iz vode ali osebo,
usposobljeno za reševanje iz vode, oziroma tistega, ki je kandidata napotil na
preizkus usposobljenosti. Stroški za delo komisij za preverjanje
usposobljenosti iz 8. člena tega pravilnika, bremenijo upravo. 
(3) Vrsto in višino stroškov za delo
komisij za preverjanje usposobljenosti po posameznem programu usposabljanja za
reševanje iz vode, določi uprava.
13. člen
(zbirke podatkov)
(1) Uprava vodi zbirke podatkov o
reševalcih iz vode v skladu z Zakonom o varstvu pred utopitvami. 
(2) Pooblaščene izobraževalne organizacije
morajo poslati pisno ali po elektronski poti upravi podatke o izvajanju
usposabljanja za reševanje iz vode do konca januarja v tekočem letu za preteklo
leto, ki obsegajo vrsto in število izvedenih programov usposabljanja ter
število oseb, ki so posamezne vrste usposabljanja uspešno opravile.
14. člen
(nadzor)
Nadzor nad izvajanjem tega pravilnika
izvaja Inšpektorat Republike Slovenije za varstvo pred naravnimi in drugimi
nesrečami.

Priloga
1: Izkaznica reševalca iz vode
Priloga
2: Potrdilo o usposobljenosti za reševanje iz vode

Pravilnik o reševalcih iz vode (Uradni list
RS, št. 103/11) vsebuje naslednje prehodne in
končne določbe:
»PREHODNE IN KONČNE DOLOČBE
15. člen
(veljavnost
programov usposabljanja)
(1) Programi usposabljanja A, B, C in D
predpisani v Pravilniku o reševalcih iz vode (Uradni list RS, št. 79/07) se
uporabljajo do izdaje novih programov. 
(2) Programi usposabljanja iz skupine E iz
prvega odstavka 3. člena tega pravilnika se morajo uskladiti s tem pravilnikom
do 1. januarja 2014, do tedaj pa se uporabljajo programi usposabljanja, ki so
se uporabljali ob uveljavitvi tega pravilnika.
16. člen
(preizkus
usposobljenosti v prehodnem obdobju)
Do 1. januarja 2013 se k preizkusu usposobljenosti
za reševalca iz vode oziroma osebe, usposobljene za reševanje iz vode, lahko
prijavi tudi kandidat, ki se ni udeležil usposabljanja po enem izmed programov
A, B in C za reševalca iz vode oziroma programu D za reševanje iz vode,
predpisanih s tem pravilnikom, izpolnjuje pa druge s tem pravilnikom predpisane
pogoje.
17. člen
(veljavnost
pooblastil za izvajanje usposabljanja)
Pooblastila, ki jih je uprava izdala za
izvajanje usposabljanja po programih usposabljanja A, B, C in D pred
uveljavitvijo tega pravilnika, ostanejo v veljavi.
18. člen
(izdaja
izkaznic reševalca iz vode in potrdil o usposobljenosti)
(1) Uprava založi in začne izdajati
izkaznice reševalca iz vode in potrdila o usposobljenosti za reševanje iz vode
v skladu s tem pravilnikom, do 30. septembra 2012. 
(2) Knjižice reševalca iz vode, izdane pred
uveljavitvijo tega pravilnika in izdane v času do izteka roka iz prejšnjega
odstavka, ostanejo v veljavi. V skladu s prejšnjim odstavkom se knjižice
reševalca iz vode zamenjajo z izkaznicami reševalca iz vode ob prvem ponovnem
preizkusu njihove usposobljenosti oziroma na njihovo zahtevo. 
(3) Knjižice reševalca iz vode, izdane
osebam, usposobljenim za reševanje iz vode in pripadnikom podvodne reševalne
službe pred uveljavitvijo tega pravilnika, se zamenjajo s potrdilom o
usposobljenosti za reševanje iz vode iz drugega odstavka 10. člena tega
pravilnika, ob prvem ponovnem preizkusu usposobljenosti za reševanje iz vode,
pri čemer se upošteva rok iz prvega odstavka tega člena.
19. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o reševalcih iz vode (Uradni list RS, št. 79/07).
20. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.

Pravilnik o spremembah in dopolnitvah
Pravilnika o reševalcih iz vode (Uradni list RS, št. 96/20) vsebuje naslednje prehodne in
končno določbo:
»PREHODNE IN KONČNA DOLOČBA
2. člen
(podaljšanje veljavnosti
opravljenega preizkusa usposobljenosti)
(1) Reševalcu iz vode, ki bi moral ponovno
opraviti preizkus usposobljenosti po programu usposabljanja iz 3. člena
pravilnika v času od 1. januarja 2020 do 31. decembra 2020, se za eno leto od
datuma poteka veljavnosti podaljša veljavnost opravljenega preizkusa
usposobljenosti.
(2) Osebi, usposobljeni za reševanje iz
vode, ki bi morala ponovno opraviti preizkus usposobljenosti po programu
usposabljanja D iz 3. člena pravilnika v času od 1. januarja 2020 do 31. decembra
2020, se za eno leto od datuma poteka veljavnosti podaljša veljavnost
opravljenega preizkusa usposobljenosti.
3. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o reševalcih iz vode (Uradni list RS, št. 31/21) vsebuje naslednji prehodni in
končno določbo:
»PREHODNI IN KONČNA DOLOČBA
3. člen
(knjižice in izkaznice reševalca iz
vode ter potrdila o usposobljenosti)
Knjižice reševalca iz vode, izkaznice
reševalca iz vode in potrdila o usposobljenosti za reševanje iz vode, izdane
pred uveljavitvijo tega pravilnika ostanejo v veljavi ter se zamenjajo ob prvem
ponovnem preizkusu usposobljenosti njihovih imetnikov ali na njihovo zahtevo.
4. člen
(podaljšanje veljavnosti
opravljenega preizkusa usposobljenosti)
(1) Reševalcem iz vode na bazenskih in
naravnih kopališčih in osebam, usposobljenim za reševanje iz vode, ki jim je
veljavnost opravljenega preizkusa usposobljenosti za reševanje iz vode potekla
leta 2020 in je bila na podlagi Pravilnika o spremembah in dopolnitvah
Pravilnika o reševalcih iz vode (Uradni list RS, št. 96/20) podaljšana za eno
leto od datuma poteka veljavnosti, se veljavnost opravljenega preizkusa
usposobljenosti za reševanje iz vode podaljša še za tri mesece od prenehanja
veljavnosti ukrepov, sprejetih zaradi zajezitve in obvladovanja epidemije
COVID-19, ki prepovedujejo izvajanje športne dejavnosti v bazenih.
(2) Reševalcem iz vode na divjih vodah, ki
jim je veljavnost opravljenega preizkusa usposobljenosti za reševanje iz vode
potekla leta 2020 in je bila na podlagi Pravilnika o spremembah in dopolnitvah
Pravilnika o reševalcih iz vode (Uradni list RS, št. 96/20) podaljšana za eno
leto od datuma poteka veljavnosti, se veljavnost opravljenega preizkusa
usposobljenosti za reševanje iz vode podaljša do prve izvedbe preizkusa
usposobljenosti za reševanje iz vode po programu C od prenehanja veljavnosti
ukrepov, sprejetih zaradi zajezitve in obvladovanja epidemije COVID-19, ki
začasno delno omejujejo gibanje ljudi in omejujejo oziroma prepovedujejo
zbiranje ljudi v Republiki Sloveniji. Datum prve izvedbe preizkusa
usposobljenosti se objavi na spletni strani državne uprave.
(3) Reševalcem iz vode na bazenskih in
naravnih kopališčih in osebam, usposobljenim za reševanje iz vode, ki jim
veljavnost opravljenega preizkusa usposobljenosti za reševanje iz vode poteče
leta 2021 in zaradi ukrepov, sprejetih zaradi zajezitve in obvladovanja
epidemije COVID-19, ki prepovedujejo izvajanje športne dejavnosti v bazenih, ne
morejo znova opravljati preizkusa usposobljenosti za reševanje iz vode, se
veljavnost opravljenega preizkusa usposobljenosti za reševanje iz vode podaljša
še za tri mesece od prenehanja veljavnosti teh ukrepov.
(4) Reševalcem iz vode na divjih vodah, ki
jim veljavnost opravljenega preizkusa usposobljenosti za reševanje iz vode
poteče leta 2021 in zaradi ukrepov, sprejetih zaradi zajezitve in obvladovanja
epidemije COVID-19, ki začasno delno omejujejo gibanje ljudi in omejujejo
oziroma prepovedujejo zbiranje ljudi v Republiki Sloveniji, ne morejo znova
opraviti preizkusa usposobljenosti za reševanje iz vode, se veljavnost
opravljenega preizkusa usposobljenosti za reševanje iz vode podaljša do prve
izvedbe preizkusa usposobljenosti za reševanje iz vode po programu C. Datum
prve izvedbe preizkusa usposobljenosti se objavi na spletni strani državne
uprave.
5. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.