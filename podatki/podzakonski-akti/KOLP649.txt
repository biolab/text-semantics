Kolektivno pogodbo za dejavnost vodenja in kontrole zračnega
prometa sklenejo:
javno podjetje Kontrola zračnega prometa
Slovenije, d.o.o., Zgornji Brnik 130n, 4210 Brnik – Aerodrom, ki ga
zastopa Rok Marolt, direktor javnega podjetja 
(v nadaljevanju: javno podjetje,
delodajalec, družba oziroma KZPS, d.o.o.),
in
SAITS – Sindikat aeronavtičnih
informacijskih in telekomunikacijskih služb, ki ga zastopa Radoš Dick,
predsednik sindikata,
SATS – Sindikat aeronavtične tehnične
službe, ki ga zastopa Boris Remškar, predsednik sindikata,
SKZPS – Sindikat Kontrole zračnega prometa
Slovenije, ki ga zastopa Gregor Medvešek, predsednik sindikata in
SSKL – Samostojni sindikat kontrolorjev
letenja RS, ki ga zastopa Robert Štauber, predsednik sindikata
(v nadaljevanju: sindikati)
(skupaj poimenovane: pogodbene stranke)
Pogodbene stranke uvodoma ugotavljajo, da:
-       
družba na podlagi dovoljenja (certifikata) izvajalca storitev
upravljanja zračnega prometa in navigacijskih služb zračnega prometa v
Republiki Sloveniji izvaja storitve služb zračnega prometa (ATS), upravljanja
pretoka zračnega prometa (ATFM), upravljanja zračnega prostora (ASM),
komunikacijskih, navigacijskih in nadzornih služb (CNS) ter letalskih
informacijskih služb (AIS), potrebnih za uporabnike zračnega prostora, ter
zagotavljanja, nadgrajevanja in vzdrževanja komunikacijskih, navigacijskih in
nadzornih sistemov v okviru istoimenskih služb (CNS) za potrebe vodenja in
kontrole zračnega prometa (v nadaljevanju: navigacijske službe zračnega
prometa);
-       
je bilo za izvajanje služb iz prejšnje alineje s strani Republike
Slovenije ustanovljeno javno podjetje KZPS, d.o.o., ki izvajanje navigacijskih
služb zračnega prometa v zračnem prostoru Republike Slovenije v javnem interesu
zagotavlja v skladu s predpisi, ki se uporabljajo v Republiki Sloveniji, in v
skladu z mednarodnimi pogodbami, ki zavezujejo Republiko Slovenijo;
-       
dejavnost vodenja in kontrole zračnega prometa po standardni klasifikaciji
dejavnosti predstavlja eno od dejavnosti pod šifro 52.230 – Spremljajoče
storitvene dejavnosti v zračnem prometu;
-       
Zakon o zagotavljanju navigacijskih služb zračnega prometa (Uradni list
RS, št. 30/06 – uradno prečiščeno
besedilo, 109/09, 62/10 – ZLet-C in 18/11 – ZUKN-A) v 5. členu določa, da Kolektivno pogodbo za dejavnost vodenja in
kontrole zračnega prometa sklenejo v imenu zaposlenih v javnem podjetju
sindikati služb letalskih informacij, služb zračnega prometa ter služb
letalskih telekomunikacij, v imenu delodajalca pa direktor javnega podjetja, po
predhodnem soglasju Vlade RS;
-       
je bila Kolektivna pogodba za dejavnost vodenja in kontrole zračnega
prometa med delodajalcem in sindikati prvič sklenjena leta 2006 in je pričela
veljati dne 1. 4. 2006 (št. 171-1/2007-31), njene prve spremembe in
dopolnitve so stopile v veljavo dne 1. 11.
2008, druge spremembe in dopolnitve pa dne 1. 6.
2010;
-       
imajo pogodbene stranke interes, da predmetna Kolektivna pogodba za
dejavnost vodenja in kontrole zračnega prometa (v nadaljevanju: kolektivna
pogodba) v celoti nadomesti Kolektivno pogodbo za dejavnost vodenja in kontrole
zračnega prometa št. 171-1/2007-31, ki je
stopila v veljavo dne 1. 4. 2006, skupaj
s spremembami in dopolnitvami.
OBLIGACIJSKI DEL
I. SPLOŠNE DOLOČBE
1. člen
Krajevna in stvarna veljavnost kolektivne pogodbe
Ta kolektivna pogodba velja za območje Republike Slovenije.
Ta kolektivna pogodba velja za podpisnike in delodajalca, ki
opravljajo dejavnost vodenja in kontrole zračnega prometa, ki je po standardni
klasifikaciji dejavnosti navedena kot ena od dejavnosti pod šifro 52.230 –
Spremljajoče storitvene dejavnosti v zračnem prometu.
2. člen
Osebna veljavnost kolektivne pogodbe
Ta kolektivna pogodba velja za vse delavce, zaposlene pri
delodajalcu, vključno z napotenimi delavci.
Ta kolektivna pogodba ne velja za poslovodne osebe, razen če
je s pogodbo o zaposlitvi poslovodne osebe drugače dogovorjeno.
Za vodilne delavce veljajo določbe te kolektivne pogodbe, če
niso s pogodbo o zaposlitvi vprašanja, ki se lahko skladno z vsakokrat
veljavnim zakonom, ki ureja delovna razmerja, drugače uredijo, tudi drugače
urejena.
3. člen
Časovna veljavnost kolektivne pogodbe
Ta kolektivna pogodba se sklene za nedoločen čas.
Kolektivna pogodba začne veljati z dnem objave v Uradnem
listu Republike Slovenije, uporabljati pa se začne prvi dan v mesecu po objavi.
Kolektivna pogodba preneha veljati s sporazumom vseh strank o
prenehanju veljavnosti ali z odpovedjo.
4. člen
Odpoved kolektivne pogodbe
Katerakoli pogodbena stranka lahko odpove kolektivno pogodbo
s tri mesečnim odpovednim rokom, ki začne teči naslednji dan po objavi odpovedi
v Uradnem listu Republike Slovenije. Pogodbena stranka, ki kolektivno pogodbo
odpoveduje, o odpovedi obvesti ostale pogodbene stranke.
Stranka kolektivne pogodbe ne more odpovedati, če ni
predhodno začela postopka za spremembe in dopolnitve kolektivne pogodbe v
skladu z naslednjim členom te kolektivne pogodbe.
Po prenehanju veljavnosti kolektivne pogodbe se do sklenitve
nove, vendar najdlje 12 mesecev, še naprej uporablja določbe normativnega dela
kolektivne pogodbe. Določbe normativnega dela kolektivne pogodbe se lahko
uporabljajo tudi dlje, če se stranke kolektivne pogodbe o tem pisno dogovorijo.
5. člen
Sprememba oziroma dopolnitev kolektivne pogodbe
Vsaka pogodbena stranka lahko kadarkoli predlaga spremembo
oziroma dopolnitev te kolektivne pogodbe (v nadaljevanju: stranka
predlagateljica).
Stranka predlagateljica predloži drugim pogodbenim strankam
pisni predlog sprememb in dopolnitev kolektivne pogodbe z obrazložitvijo
razlogov in ciljev za spremembe.
Druge pogodbene stranke so se dolžne do predloga stranke
predlagateljice pisno opredeliti v roku 30 dni od prejema predloga.
Če druge pogodbene stranke ne sprejmejo predloga za spremembo
ali dopolnitev kolektivne pogodbe oziroma se do predloga ne opredelijo v 30
dneh, lahko stranka predlagateljica začne postopek za reševanje kolektivnih
delovnih sporov, kot je urejeno v tej kolektivi pogodbi ter v vsakokrat
veljavnem zakonu, ki ureja kolektivne pogodbe.
Pogajanja za spremembe in dopolnitve obstoječe kolektivne
pogodbe se lahko začnejo, ko stranka predlagateljica predloži drugim strankam
predlog spremenjene in dopolnjene kolektivne pogodbe, druge stranke pa
soglašajo z začetkom pogajanj.
Spremembe in dopolnitve te kolektivne pogodbe se sprejemajo
na enak način kakor ta kolektivna pogodba.
6. člen
Sklenitev nove kolektivne pogodbe
Za postopek sklenitve nove kolektivne pogodbe se smiselno
uporabljajo določbe prejšnjega člena.
7. člen
Začasna omejitev uporabe kolektivne pogodbe
Kadar delno financiranje navigacijskih služb zračnega
prometa, v višini razlike do dejanskih stroškov, ki niso pokriti s prihodki
družbe za opravljene storitve navigacijskih služb zračnega prometa, zagotovi
Republika Slovenija skladno z vsakokrat veljavnim zakonom, ki ureja
zagotavljanje navigacijskih služb zračnega prometa, se plače delavcev v javnem
podjetju znižajo za odstotek sredstev, ki jih zagotovi država. Ne glede na
predhodno navedeno, mora biti delavcu zagotovljena vsaj osnovna plača, kakor
izhaja iz pogodbe o zaposlitvi.
8. člen
Pozitivna in negativna izvedbena dolžnost
Pogodbene stranke kolektivne pogodbe si morajo z vsemi
sredstvi, ki so jim na voljo, prizadevati za pravilno izvajanje te kolektivne
pogodbe in spoštovanje njenih določb (pozitivna izvedbena dolžnost).
Pogodbene stranke kolektivne pogodbe morajo opustiti vsako
dejanje, ki bi nasprotovalo izvajanju te kolektivne pogodbe (negativna
izvedbena dolžnost).
9. člen
Komisija za razlago kolektivne pogodbe
Pogodbene stranke imenujejo pet člansko komisijo za razlago
kolektivne pogodbe, v katero imenujejo vsaka po enega člana. Člani sporazumno
med seboj izberejo predsednika in njegovega namestnika. Pogodbene stranke
morajo komisijo za razlago ustanoviti v enem mesecu od podpisa te kolektivne
pogodbe.
Do ustanovitve komisije za razlago kolektivne pogodbe
opravljajo funkcijo slednje predsedniki sindikatov in direktor družbe.
Komisijo za razlago skliče delodajalec v 10 delovnih dneh od
prejete pisne in obrazložene zahteve ene od pogodbenih strank, komisija za
razlago se mora nato sestati v 30 dneh od
njenega sklica. V kolikor se kateri od članov komisije na sklic delodajalca ne
odzove oziroma se sklicane seje ne udeleži, se šteje, da pri razlagi konkretne
določbe kolektivne pogodbe ne želi sodelovati in da odločitev o obravnavani
tematiki prepušča preostalim članom komisije. V opisanem primeru se šteje, da
je komisija za razlago veljavno in soglasno sprejela razlago, čeravno brez
udeležbe enega člana komisije.
Komisija za razlago sprejema razlago soglasno, pri sprejemu
le-te pa izhaja iz volje pogodbenih strank pri sprejemu določbe, ki je predmet
razlage. Razlago stranke kolektivne pogodbe objavijo na običajen način, ki
velja za obveščanje delavcev pri delodajalcu.
Razlaga komisije za razlago kolektivne pogodbe pomeni obvezen
način uporabe določb kolektivne pogodbe za delodajalca in delavce ter obvezno
podlago za odločanje v sporih o pravicah in obveznostih delavcev in
delodajalca, ki izvirajo iz kolektivne pogodbe.
Za razlago kolektivne pogodbe, skladno z določbami tega
člena, ni dovoljeno imenovati oziroma sklicati nobenega drugega telesa razen
komisije za razlago. Edino izjemo od povedanega predstavlja določba drugega
odstavka tega člena, ki se nanaša na čas do imenovanja oziroma ustanovitve
komisije za razlago.
II. DELOVANJE IN VARSTVO SINDIKATA TER SINDIKALNIH
ZAUPNIKOV
10. člen
Vloga ter obveščanje sindikatov
S to kolektivno pogodbo se ne posega v pravice, obveznosti in
odgovornosti sindikatov, ki delujejo pri delodajalcu.
Direktor ali od njega pooblaščeni delavci morajo obveščati
sindikate o:
-       
statusnih spremembah in spremembah lastništva družbe,
-       
morebitni spremembi njene glavne dejavnosti,
-       
strateški usmeritvi in razvojnih ciljih družbe ter doseženih letnih
poslovnih rezultatih.
Na zahtevo sindikatov morajo direktor ali od njega
pooblaščeni delavci sporočiti tudi druge podatke, ki zagotavljajo sindikatu
izvajanje svojega poslanstva, to je varstvo ekonomskih in socialnih interesov
delavcev v družbi.
11. člen
Materialni pogoji za sindikalno delo
S pogodbo o zagotavljanju pogojev za sindikalno delo med
delodajalcem in sindikati se uredijo naslednji pogoji za sindikalno delo:
-       
pogoji za delo sindikata na področju varstva delavskih pravic,
-       
pogoji za delo in vrednotenje dela sindikalnih zaupnikov,
-       
zagotovitev materialnih pogojev,
-       
na zahtevo sindikata obračunavanje in plačevanje članarine v skladu z
aktom sindikata.
S pogodbo iz prvega odstavka tega člena se uredi plačilo za
sindikalno delo. Sindikalnim zaupnikom delodajalec zagotavlja plačano
sindikalno delo med delovnim časom. Za opravljanje sindikalnih funkcij in za
sodelovanje pri delu organov sindikatov izven delodajalca, se sindikalnim
zaupnikom zagotovi ena plačana ura letno, članom izvršnega odbora sindikata pa
pol ure letno, na vsakega redno zaposlenega člana sindikata oziroma minimalno
50 ur sindikalnemu zaupniku in 25 ur članu izvršnega odbora. S pogodbo iz
prvega odstavka tega člena se opredeli režim izrabe tako oblikovanega fonda ur,
pri čemer se upošteva potrebe in interese članov sindikata ter zahteve
delovnega procesa družbe.
12. člen
Sindikalni zaupniki
Za sindikalne zaupnike, ki uživajo posebno delovnopravno
varstvo v skladu z vsakokrat veljavnim zakonom, ki ureja delovna razmerja, vsak
sindikat določi tri člane (poleg predsednika še dva člana) in o tem obvesti
delodajalca.
13. člen
Pisno obveščanje sindikata
Kot pisno obveščanje sindikata se šteje tudi obveščanje
sindikata po elektronski pošti na elektronski naslov sindikata, ki ga je
potrebno določiti v pogodbi o zagotavljanju pogojev za sindikalno delo.
III. REŠEVANJE KOLEKTIVNIH IN INDIVIDUALNIH DELOVNIH
SPOROV
A. Reševanje kolektivnih delovnih sporov
14. člen
Reševanje kolektivnih sporov
Pogodbene stranke lahko medsebojne kolektivne spore, ki
izhajajo iz te kolektivne pogodbe in jih ni bilo mogoče rešiti s pogajanji,
rešujejo na miren način s posredovanjem ali arbitražo.
Za spore iz prvega odstavka tega člena se štejeta spor o
pravicah in interesni spor, ki izvirata iz te kolektivne pogodbe.
Spor o pravicah je, če se pogodbene stranke ne strinjajo z
načinom izvajanja določb te kolektivne pogodbe ali ena od strank ugotavlja
njeno kršitev.
Interesni spor nastane, če se pogodbene stranke kolektivne
pogodbe ne sporazumejo o sklenitvi, dopolnitvi ali spremembi te kolektivne
pogodbe.
Spori se rešujejo ob smiselni uporabi določb predpisov, ki
urejajo kolektivne pogodbe, arbitražo in mediacijo v kolektivnih sporih.
Če do rešitve spora ne pride v postopku posredovanja, se
lahko pogodbeni stranki sporazumeta o reševanju spora pred arbitražo, v
nasprotnem primeru pa se kolektivni spori rešujejo pred pristojnim sodiščem.
15. člen
Reševanje kolektivnih sporov s posredovanjem in postopek
posredovanja
Postopek mirnega reševanja sporov s posredovanjem (v
nadaljevanju: posredovanje) se začne na pisni predlog ene od pogodbenih strank
kolektivne pogodbe (v nadaljevanju: predlagatelj), v katerem je navedeno sporno
vprašanje ali razmerje ter sočasno predlagan strokovnjak za posredovanje.
Nasprotni udeleženci se izjavijo o predlaganem postopku
posredovanja in o osebi, ki naj posreduje v kolektivnem sporu.
Če nasprotni udeleženci predloga ne sprejmejo ali se o
predlaganem postopku posredovanja ne izjavijo v roku osem dni, se postopek
posredovanja ustavi.
Če soglasje o strokovnjaku za posredovanje ni doseženo v roku
osmih dni od dneva, ko je predlagatelj prejel predlog nasprotnega udeleženca o
osebi, ki naj posreduje, se šteje, da postopek posredovanja ni uspel in se
ustavi.
Med postopkom posredovanja lahko vsaka stranka kadarkoli
izjavi, da ne želi nadaljevati s postopkom. S tem se postopek posredovanja
ustavi.
Postopek posredovanja je treba končati v 90 dneh od vložitve
predloga za posredovanje.
V postopku posredovanja se za vprašanja, ki niso urejena v
tej kolektivni pogodbi, smiselno uporablja zakon, ki ureja mediacijo v delovnih
sporih.
V primeru uspešnega zaključka posredovanja vse pogodbene
stranke sklenejo zavezujoč pisni sporazum.
Pisni sporazum vseh strank kolektivne pogodbe, ki dopolnjuje
ali spreminja vsebino kolektivne pogodbe, se sprejme in objavi na enak način
kot ta kolektivna pogodba.
16. člen
Arbitražni postopek
Pogodbene stranke kolektivne pogodbe se lahko v primeru, da
postopek posredovanja ni uspešen ali v primeru, ko se zanj ne odločijo, pisno
dogovorijo za arbitražno reševanje kolektivnega spora.
Arbitražni postopek se začne na pisni predlog ene od
pogodbenih strank, v katerem je navedeno sporno vprašanje ali razmerje in podan
predlog za člana arbitražnega senata ali predlog glede arbitra posameznika.
Arbitražni postopek se praviloma vodi pred arbitrom
posameznikom, s katerim soglašajo vse pogodbene stranke ali pred arbitražnim
senatom, v katerega vsaka stranka predlaga enega člana, predsednika senata pa
člani senata izvolijo izmed sebe soglasno, v roku sedmih dni odkar so imenovani
vsi arbitri v postopku.
Nasprotna stranka se izjavi o predlaganem arbitražnem
postopku in o članu arbitražnega senata oziroma o arbitru posamezniku.
Če nasprotna stranka predloga arbitražnega postopka ne
sprejme ali se o predlaganem arbitražnem postopku ne izjavi v roku 15 dni, se
arbitražni postopek ne začne.
Če soglasje o arbitru posamezniku ni doseženo v roku osmih
dni od dneva, odkar je predlagatelj prejel predlog nasprotne stranke o arbitru
posamezniku, se šteje, da arbitražni postopek ni uspel in se ustavi.
Postopek arbitraže je treba končati v 90 dneh od vložitve
predloga za arbitražo, razen če pogodbene stranke ta rok soglasno podaljšajo.
Odločitev arbitražnega senata oziroma arbitra posameznika v
kolektivnem sporu je dokončna.
Za postopek pred arbitražnim senatom ali arbitrom
posameznikom, se smiselno uporabljajo določbe zakona, ki ureja arbitražo, razen
za vprašanja, ki so drugače urejena v tej kolektivni pogodbi.
B. Reševanje individualnih delovnih sporov
17. člen
Izvensodno reševanje individualnih delovnih sporov
Dogovor o izvensodnem načinu reševanja individualnih delovnih
sporov je prostovoljna izbira delavca in delodajalca.
O izvensodnem načinu reševanja medsebojnega spora se stranki
dogovorita po nastanku spora in v samostojnem dokumentu, ki ni pogodba o
zaposlitvi.
18. člen
Reševanje individualnega delovnega spora z mediacijo
Delavec in delodajalec lahko kadarkoli predlagata in se
dogovorita o reševanju medsebojnega nesoglasja ali spora s pomočjo mediacije.
Za vsa vprašanja, ki niso urejena v tej kolektivni pogodbi,
se uporabljajo določbe zakona, ki ureja mediacijo v delovnih sporih.
NORMATIVNI DEL
IV. SPLOŠNE DOLOČBE
19. člen
Razvrstitev del
Dela so razvrščena v okviru sistemiziranih delovnih mest v
skladu z vsakokrat veljavnim splošnim aktom, ki ureja notranjo organizacijo in
sistemizacijo delovnih mest pri delodajalcu.
20. člen
Opredelitev statusa operativnih delavcev, operativnih nalog
in operativnih delovnih mest
Status operativnega delavca po kolektivnih pogodbah, ki
veljajo pri delodajalcu, imajo delavci, ki imajo veljavna pooblastila v
licenci, certifikat ali drugo zahtevano dovoljenje za delo, kot jih v skladu z
vsakokrat veljavnimi letalskimi predpisi, izda pristojna organizacija ali
delodajalec (v nadaljevanju: dovoljenje za delo).
Za operativne naloge štejejo naloge, ki jih smejo izvajati
izključno delavci, ki imajo dovoljenje za delo.
Za operativna delovna mesta štejejo delovna mesta, pri
katerih je pogoj za zasedbo posedovanje dovoljenja za delo.
21. člen
Sklenitev delovnega razmerja
Delovno razmerje se sklene na podlagi javne objave prostega delovnega
mesta. Izjeme od obveznosti javne objave prostega delovnega mesta so določene v
vsakokrat veljavnem zakonu, ki ureja delovna razmerja.
Pred objavo prostega delovnega mesta mora delodajalec
preveriti, ali je mogoče delovno mesto zasesti z že zaposlenim delavcem, ki z
zasedbo prostega delovnega mesta soglaša.
Delodajalec je pri izbiri kandidata za sklenitev delovnega
razmerja samostojen. Pri svoji odločitvi je dolžan spoštovati:
-       
prepoved diskriminacije, kakor to določa vsakokrat veljaven zakon, ki ureja
delovna razmerja,
-       
rezultate preizkusa znanja oziroma sposobnosti kandidatov, če se po
analizi vlog in opravljenih razgovorih odloči tudi za tak preizkus,
-       
kompetence kandidatov,
-       
predhodno ugotovljeno zdravstveno sposobnost,
-       
rezultate morebitnega testiranja,
-       
pri delavcih, ki vodijo organizacijske enote, poznavanje delovnega
področja in obvladovanje znanj, potrebnih za vodenje.
Odločitev glede izbire kandidatov, ki bodo sklenili delovno
razmerje za operativno delovno mesto kot začetniki in se usposabljali za delo
na delovnih mestih, sprejme direktor na podlagi mnenja komisije, ki vodi
postopek izbire, preverja rezultate zdravstvene sposobnosti, psihofizične
sposobnosti in rezultate morebitnega opravljenega testa. Ne glede na mnenje
komisije lahko direktor sprejme drugačno odločitev.
Komisijo iz prejšnjega odstavka imenuje direktor v naslednji
sestavi:
-       
vodja organizacijske enote, za katero se objavlja prosto delovno mesto,
ali drug delavec, ki ga določi vodja organizacijske enote,
-       
predstavnik s kadrovskega področja,
-       
inštruktor z dovoljenjem za delo za področje, za katero je objavljeno
prosto delovno mesto in
-       
predstavnik Sveta delavcev.
Odločitev glede izbire kandidatov, ki bodo sklenili delovno
razmerje za delovno mesto v podpornih službah, sprejme direktor na podlagi
mnenja izbirne komisije. Ne glede na mnenje komisije lahko direktor sprejme
drugačno odločitev.
Komisijo iz prejšnjega odstavka imenuje direktor v naslednji
sestavi:
-       
vodja organizacijske enote, za katero se objavlja prosto delovno mesto,
ali drug delavec, ki ga določi vodja organizacijske enote,
-       
predstavnik s kadrovskega področja in
-       
predstavnik Sveta delavcev.
22. člen
Pogodba o zaposlitvi
Delovno razmerje se sklene s pogodbo o zaposlitvi. Pogodba o
zaposlitvi je sklenjena, ko jo podpišeta delavec in delodajalec.
Delovno razmerje se praviloma sklepa za nedoločen čas.
Pogodba o zaposlitvi se lahko izjemoma sklene za določen čas v primerih, ki jih
dovoljujeta vsakokrat veljaven zakon, ki ureja delovna razmerja, in ta
kolektivna pogodba.
Delodajalec je dolžan, v zakonsko določenem roku, delavca
prijaviti v obvezno pokojninsko in invalidsko zavarovanje, zdravstveno
zavarovanje, zavarovanje za starševsko varstvo ter zavarovanje za primer
brezposelnosti v skladu s posebnimi predpisi in delavcu izročiti kopijo prijave
po elektronski pošti.
V pogodbi o zaposlitvi delavec in delodajalec določita
pravice in obveznosti v skladu z vsakokrat veljavnim zakonom, ki ureja delovna
razmerja, kolektivnimi pogodbami pri delodajalcu, internim aktom, ki ureja
notranjo organizacijo in sistemizacijo delovnih mest ter drugimi veljavnimi
splošnimi akti.
23. člen
Sprememba ali sklenitev nove pogodbe o zaposlitvi zaradi
spremenjenih okoliščin
Nova pogodba o zaposlitvi se sklene v naslednjih primerih:
-       
kadar se spremeni naziv delovnega mesta oziroma vrsta dela,
-       
kadar se spremeni določilo o času, za katerega je sklenjena pogodba o
zaposlitvi,
-       
kadar se spremeni določilo o kraju opravljanja dela,
-       
kadar se spremeni določilo, ali gre za pogodbo o zaposlitvi s polnim ali
krajšim delovnim časom,
-       
ob odpovedi s ponudbo nove pogodbe o zaposlitvi.
V primerih iz prve do četrte alineje prejšnjega odstavka se
nova pogodba o zaposlitvi ne sklene, če so omenjene spremembe posledica
uveljavitve pravice do dela s krajšim delovnim časom v skladu s predpisi o
zdravstvenem zavarovanju ali predpisi o starševskem varstvu.
V primeru sprememb drugih obveznih sestavin pogodbe o
zaposlitvi se, skladno z določbami vsakokrat veljavnega zakona, ki ureja
delovna razmerja, sklene dodatek k pogodbi o zaposlitvi.
24. člen
Sklenitev pogodbe o zaposlitvi za določen čas
Poleg primerov iz vsakokrat veljavnega zakona, ki ureja
delovna razmerja, se lahko pogodba o zaposlitvi za določen čas, pod pogoji iz
vsakokrat veljavnega zakona, ki ureja delovna razmerja, sklene tudi v primeru,
če delavec prevzame naloge drugega delovnega mesta, vendar za največ dve leti.
Taka pogodba o zaposlitvi mora vsebovati klavzulo, da ima delavec po
preteku dveh let oziroma po poteku časa, za katerega je bila pogodba sklenjena,
če z njim ni sklenjena pogodba o zaposlitvi za tako delovno mesto za nedoločen
čas, pravico delati na delovnem mestu, na katerem je delal prej, pod enakimi
pogoji.
Pogodba o zaposlitvi za določen čas se lahko sklene tudi v
primeru priprave oziroma izvedbe dela, ki je projektno organizirano za čas
trajanja projekta oziroma čas za izvedbe posameznih faz projekta. V tem primeru
se za pripravo oziroma izvedbo dela, ki je projektno organizirano, pogodba o
zaposlitvi za določen čas lahko sklene za obdobje daljše od dveh let, za čas trajanja
projekta. Pogodba o zaposlitvi za določen čas se v tem primeru lahko ustrezno
podaljša, v kolikor pride do sprememb terminskega načrta projekta, do zaključka
projekta.
Za projektno delo šteje: enkratna naloga s svojim začetkom in
koncem, ki je ciljno, kadrovsko, časovno in stroškovno omejena, jasno
opredeljuje vloge in odgovornosti za izvedbo, namen in določene cilje, je po
potrebi organizirana po fazah, ima merljive cilje, ki so načrtovani in
omogočajo zasledovanje ter združuje niz koordiniranih in nadzorovanih
aktivnosti z definiranim začetnim in končnim datumom izvajanja aktivnosti.
25. člen
Suspenz pogodbe o zaposlitvi
Suspenz pogodbe o zaposlitvi je, poleg primerov, določenih z
vsakokrat veljavnim zakonom, ki ureja delovna razmerja, mogoč tudi iz
naslednjih razlogov, če je to v interesu delodajalca in delavca:
-       
izobraževanje delavca na lastno željo, če izobraževanje traja dlje časa,
-       
začasnega opravljanja dela delavca v organizacijah s področja letalstva,
-       
zaradi osebnih okoliščin delavca.
Suspenz pogodbe se dogovori v pisni obliki.
Med suspenzom pogodbe o zaposlitvi mirujejo pogodbene in
druge pravice ter obveznosti iz delovnega razmerja, ki so neposredno vezane na
opravljanje dela.
Delavec se ima pravico in dolžnost vrniti na delo najkasneje
v roku dogovorjenem v dogovoru o suspenzu pogodbe. S tem dnem preneha suspenz
pogodbe. Če se delavec v predpisanem roku neupravičeno ne vrne na delo in mu je
izrečena izredna odpoved v skladu z določbami vsakokrat veljavnega zakona, ki
ureja delovna razmerja, traja suspenz pogodbe do začetka učinkovanja izredne
odpovedi.
26. člen
Mirovanje pravic in obveznosti po pogodbi o zaposlitvi za
določen čas
Delavec, ki ima pogodbo o zaposlitvi sklenjeno za nedoločen
čas, se lahko z delodajalcem dogovori, da bo iz določenih razlogov sklenil
pogodbo o zaposlitvi za določen čas za opravljanje drugega dela.
Poleg primerov, določenih z vsakokrat veljavnim zakonom, ki
ureja delovna razmerja, kot razlog za sklenitev pogodbe za določen čas za
opravljanje drugega dela iz prejšnjega odstavka tega člena, velja tudi začasno
opravljanje dela delavca v organizacijah s področja letalstva (npr. Eurocontrol
ipd.).
V času opravljanja dela po pogodbi o zaposlitvi za določen
čas delavcu mirujejo pravice, obveznosti in odgovornosti po pogodbi o
zaposlitvi za nedoločen čas. Po poteku pogodbe o zaposlitvi za določen čas,
delavcu ponovno oživijo pravice, obveznosti in odgovornosti iz pogodbe o
zaposlitvi za nedoločen čas.
27. člen
Pripravništvo
Pripravništvo pri delodajalcu ni obvezno.
Delodajalec lahko kot pripravnika zaposli osebo, ki prvič
začne opravljati delo, ustrezno vrsti in stopnji svoje strokovne izobrazbe, ter
z namenom, da se usposobi za samostojno opravljanje dela. V teh primerih se
sklene pogodba o zaposlitvi za določen čas za čas opravljanja pripravništva.
Pogodba o zaposlitvi pripravnika se ne more skleniti za tista
delovna mesta, za katera je potrebno ustrezno dovoljenje za delo.
Pripravništvo se glede na raven strokovne izobrazbe določi v
naslednjem trajanju:
-       
za delovna mesta, za katera se zahteva do vključno srednješolska
izobrazba: 6 mesecev,
-       
za delovna mesta, za katera se zahteva 6/1 raven izobrazbe: 9 mesecev,
-       
za delovna mesta, za katera se zahteva 6/2 ali višja raven izobrazbe: 12
mesecev.
Pripravništvo se lahko na predlog mentorja skrajša, vendar
največ za polovico prvotno določenega trajanja.
Pripravništvo poteka po programu, ki ga pripravi mentor.
Mentor mora imeti najmanj enako raven strokovne izobrazbe, kakor je zahtevano
za delovno mesto, za katerega se pripravnik usposablja in najmanj pet let
delovnih izkušenj. Mentorja imenuje direktor.
Mentor usmerja delo pripravnika, mu daje pojasnila in
obrazložitve ter ga seznanja z načini in postopki dela.
Med pripravništvom pripravnik vodi dnevnik pripravništva, ki
je podlaga za spremljanje dela pripravnika.
Ob zaključku pripravništva pripravnik izdela pripravniško
nalogo, ki je lahko pisna naloga ali drugo primerno opravilo, ki je podlaga za
končno oceno dela pripravnika.
Mentor izdela poročilo o pripravnikovem delu, ki ga zaključi z
oceno dela pripravnika. Pripravnik je lahko ocenjen z oceno uspešno ali
neuspešno, glede na to, kako uspešno je opravil pripravništvo.
28. člen
Začetniki in učenci
Pogodba o zaposlitvi z delavcem začetnikom oziroma učencem se
sklene z delavcem, ki se usposablja za samostojno opravljanje dela na delovnem
mestu, za katerega je predpisano dovoljenje za delo, če delavec takega
dovoljenja še nima.
Začetnik je delavec, ki se usposablja za delovno mesto po
predpisanem načrtu usposabljanja od dneva sklenitve delovnega razmerja do
zaključka začetnega dela usposabljanja.
Učenec je delavec, ki se usposablja za operativno delovno
mesto po predpisanem načrtu usposabljanja od dneva začetka praktičnega dela
usposabljanja na delovnem mestu do pridobitve ustreznega dovoljenja za delo.
Pogodba o zaposlitvi z začetnikom in učencem vključuje tudi
določbe glede usposabljanja ter obveznosti delodajalca in delavca glede
usposabljanja in sklenitve delovnega razmerja po pridobitvi ustreznega
dovoljenja za delo v skladu s to kolektivno pogodbo.
29. člen
Predavatelji, inštruktorji, ocenjevalci in mentorji
Predavatelji, inštruktorji in mentorji po tej kolektivni
pogodbi so tisti delavci, ki izvajajo funkcionalno usposabljanje osebja
navigacijskih služb zračnega prometa.
Predavatelj je delavec, ki izvaja predavanja v okviru
teoretičnega dela usposabljanja delavcev, po predpisanem programu usposabljanja
za posamezna delovna mesta.
Inštruktor je delavec, ki ima v dovoljenju za delo vpisano
pooblastilo inštruktorja in izvaja strokovno usposabljanje delavcev na delovnem
mestu, po predpisanem programu usposabljanja za posamezno delovno mesto ali na
podlagi drugih aktov, ki predpisujejo usposabljanje delavca na delovnem mestu.
Ocenjevalec je delavec, ki ima v dovoljenju za delo vpisano
pooblastilo ocenjevalca in izvaja strokovno ocenjevanje delavcev za pridobitev
in/ali ohranitev dovoljenj za delo skladno s predpisanimi programi
usposabljanja, ki predpisujejo usposabljanje delavca za pridobitev in/ali
ohranitev dovoljenja za delo.
Delodajalec mora določiti pravila za izvajanje funkcionalnega
usposabljanja, s katerimi določi merila za izvajanje predavanj in treningov.
Mentor je delavec, ki usmerja delo pripravnika, ki opravlja
pripravništvo v skladu s 27. členom te
kolektivne pogodbe.
Mentor je tudi delavec, ki sodeluje v procesu usposabljanja
operativnih delavcev.
30. člen
Primeri in pogoji za opravljanje drugega dela
V primerih, določenih z vsakokrat veljavnim zakonom, ki ureja
delovna razmerja ali skladno s tem členom in 40. členom te kolektivne
pogodbe, mora delavec opravljati tudi drugo delo.
Delodajalec lahko z namenom ohranitve zaposlitve ali
zagotovitve nemotenega poteka delovnega procesa, delavcu pisno odredi začasno
opravljanje drugega ustreznega dela, ki ni predmet pogodbe o zaposlitvi, v
naslednjih primerih:
-       
v primeru začasno povečanega obsega dela in/ali začasne potrebe po
opravljanju dela na drugem delovnem mestu oziroma vrsti dela pri delodajalcu;
-       
začasno zmanjšanega obsega dela na delovnem mestu oziroma v okviru vrste
dela, ki ga opravlja;
-       
nadomeščanja začasno odsotnega delavca;
-       
če operativni delavec iz kakršnegakoli razloga ne more izvajati
privilegijev iz dovoljenja za delo;
-       
v primeru uvajanja novih delovnih procesov, opreme funkcionalnega
sistema ter izboljšav.
Pisna odreditev opravljanja drugega dela se delavcu lahko
pošlje tudi na elektronski naslov delavca, ki ga zagotavlja in v uporabo nalaga
delodajalec.
Odreditev drugega ustreznega dela v skladu z drugim odstavkom
tega člena lahko traja največ 3 (tri) mesece v koledarskem letu, bodisi v
strnjenem nizu bodisi v več nizih.
Delavcu, ki začasno opravlja drugo ustrezno oziroma primerno
delo, pripada plačilo za delo v višini najnižje osnovne plače s pripadajočimi
dodatki za to drugo delovno mesto. Če je za delavca ugodneje, ima delavec, ki
začasno opravlja drugo ustrezno oziroma primerno delo, pravico do osnovne plače
s pripadajočimi dodatki po pogodbi o zaposlitvi.
Ustrezno delo po določbah tega člena je delo, za katerega
delavec izpolnjuje pogoje in za katerega se zahteva enaka vrsta in raven
izobrazbe, kot se zahteva za opravljanje dela, za katerega ima delavec
sklenjeno pogodbo o zaposlitvi, in za delovni čas, kot je dogovorjen za delo,
za katerega ima delavec sklenjeno pogodbo o zaposlitvi, ter kraj opravljanja
dela ni oddaljen več kot tri ure vožnje v obe smeri z javnim prevoznim
sredstvom ali z organiziranim prevozom delodajalca od kraja bivanja delavca.
31. člen
Obveščanje delavcev
Delodajalec mora na primeren način najmanj enkrat letno
obveščati delavce o rezultatih poslovanja in o zadevah, ki se nanašajo na
delovnopravni in socialnoekonomski položaj zaposlenih.
Kot pisno obveščanje delavcev poleg običajnega načina
obveščanja pri delodajalcu (objave na internem portalu delodajalca, interno
glasilo, oglasna deska) šteje tudi obveščanje na elektronske naslove delavcev,
katere zagotavlja in uporabo katerih nalaga delodajalec.
Delodajalec mora delavcu, ki postavi vprašanje v zvezi s
svojimi pravicami in obveznostmi iz pogodbe o zaposlitvi, odgovoriti najpozneje
v 20 dneh.
V. ODPOVED POGODBE O
ZAPOSLITVI
32. člen
Odpovedni roki pri redni odpovedi pogodbe o zaposlitvi
Če odpoveduje pogodbo o zaposlitvi delavec, je odpovedni rok
45 dni.
V primeru redne odpovedi pogodbe o zaposlitvi s strani
delodajalca iz poslovnega razloga ali iz razloga nesposobnosti delavca, ki ima
več kot 25 let delovne dobe pri delodajalcu, je odpovedni rok 80 dni.
V vseh ostalih primerih odpovedi pogodbe o zaposlitvi se
uporabljajo določbe vsakokrat veljavnega zakona, ki ureja delovna razmerja.
33. člen
Odpoved pogodbe o zaposlitvi večjemu številu delavcev iz
poslovnih razlogov
Poleg obveznosti, ki jih določa zakon, mora delodajalec v
postopku odpovedi pogodbe o zaposlitvi večjemu številu delavcev iz poslovnih
razlogov obvestiti sindikate pri delodajalcu o analizi stanja z obrazložitvijo
razlogov za prenehanje potreb po delu večjega števila delavcev.
Po posvetovanju med delodajalcem in sindikati se določijo
merila za določitev delavcev, ki jim preneha delovno razmerje iz poslovnih
razlogov.
34. člen
Sprememba delodajalca
V primeru, ko se z zakonom ali odločitvijo ustanovitelja del
dejavnosti javnega podjetja prenese k drugemu izvajalcu, morajo biti delavci
javnega podjetja s strani novega delodajalcu prevzeti najmanj z enakimi
pravicami in obveznostmi, kot so jih na dan prenosa imeli pri delodajalcu
prenosniku. Obseg pravic in obveznosti se lahko spremeni le s sklenitvijo
kolektivne pogodbe z delodajalcem prevzemnikom.
35. člen
Redna odpoved pogodbe o zaposlitvi iz krivdnega razloga
Pred redno odpovedjo pogodbe o zaposlitvi iz krivdnega
razloga mora delodajalec v zakonsko določenih rokih pisno opozoriti delavca na
izpolnjevanje obveznosti in možnost odpovedi, če bo delavec v enem letu od
prejema pisnega opozorila ponovno kršil pogodbene in druge obveznosti iz
delovnega razmerja.
Pisno opozorilo je pogoj za podajo odpovedi pogodbe o
zaposlitvi iz krivdnega razloga v primeru, ko tako določa vsakokrat veljaven
zakon, ki ureja delovna razmerja.
VI. DOVOLJENJE ZA DELO
36. člen
Podaljševanje dovoljenja za delo
Delavec, ki za izvajanje svojih nalog potrebuje predpisano
dovoljenje za delo, je odgovoren, da pravočasno vloži potrebne dokumente za
pridobitev dovoljenja, novega pooblastila v dovoljenju in vzdrževanje
veljavnosti pooblastil v dovoljenju za delo, v organizacijski enoti pristojni
za usposabljanje operativnega osebja. Stroški za izdajo, obnovo in dopolnitev
dovoljenj za delo gredo v breme delodajalca.
Delodajalec pisno opozori delavca o poteku veljavnosti
njegovega zdravniškega spričevala najmanj dva meseca pred potekom slednjega ter
najmanj tri mesece pred prenehanjem veljavnosti ratinga ali pooblastila v
dovoljenju za delo.
Ne glede na prejšnja odstavka, je delavec sam izključno
odgovoren za pravočasno podaljšanje veljavnosti predhodno zgoraj naštetega.
37. člen
Kritje stroškov zdravstvenih pregledov
Delodajalec plača stroške predhodnega preventivnega
zdravstvenega pregleda, ko delavec prvič sklene delovno razmerje, med trajanjem
delovnega razmerja pa stroške usmerjenih obdobnih preventivnih zdravstvenih
pregledov in drugih usmerjenih preventivnih zdravstvenih pregledov v skladu z
Izjavo o varnosti z oceno tveganja delovnih mest.
Poleg v prehodnem odstavku naštetih zdravstvenih pregledov,
delodajalec plača tudi stroške specialnih zdravstvenih pregledov operativnih
delavcev s področja navigacijskih služb zračnega prometa, ki so pogoj za
pridobitev in vzdrževanje veljavnosti dovoljenj za delo.
Delodajalec krije stroške diagnostičnih in specialističnih
pregledov, ki so v neposredni vzročni zvezi s pridobitvijo in vzdrževanjem veljavnosti
dovoljenj za delo in so potrebni za izdajo oziroma potrjevanje zdravniškega
spričevala. Med zdravstvene preglede, katerih stroške krije delodajalec, ne
sodijo specialistični in diagnostični pregledi, izvirajoči iz splošnega
zdravstvenega stanja operativnih delavcev, morebiti odkritega v okviru
specialnih zdravstvenih pregledov iz prejšnjega odstavka tega člena.
Zdravstvene preglede iz prvega odstavka tega člena mora
delavec opraviti pri pogodbenem izvajalcu družbe za medicino dela, prometa in
športa; zdravstveni pregled iz drugega odstavka tega člena pa mora delavec
opraviti pri enem od pooblaščenih zdravnikov. Delodajalec je dolžan objaviti
seznam izbranih pooblaščenih zdravnikov.
38. člen
Čas opravljanja zdravstvenih pregledov
Delavec je odgovoren, da pravočasno opravi zdravstveni
pregled, kar mu mora delodajalec omogočiti.
Operativnim delavcem in delavcem podpornih služb za
zdravstveni pregled pripada en delovni dan. Operativnim delavcem delodajalec
načrtuje zdravstveni pregled v okviru njihovega delovnega časa (v času ciklusa
dela).
Operativni delavci so dolžni delodajalcu vsaj mesec dni pred
izdajo načrta dela za mesec, v katerem so dolžni opraviti zdravstveni pregled,
sporočiti:
-       
termin zdravstvenega pregleda ter
-       
izbiro zdravnika (skladno s prejšnjim členom te kolektivne pogodbe).
V nasprotnem primeru jih delodajalec napoti na zdravstveni
pregled v poljubnem terminu (upoštevaje določbo drugega odstavka tega člena) in
pri poljubnem zdravniku (skladno s prejšnjim členom te kolektivne pogodbe).
Po opravljenem zdravstvenem pregledu je delavec dolžan
predložiti kopijo zdravniškega spričevala delodajalcu.
VII. ZAČASNA PREPOVED IN NEZMOŽNOST ZA OPRAVLJANJE DEL
39. člen
Začasna prepoved opravljanja operativnega dela
Delodajalec lahko operativnemu delavcu:
-       
ki je bil neposredno vključen ali udeležen v resni incident ali nesrečo,
kakor je opredeljeno v predpisih s področja letalstva,
-       
pri katerem je bil na podlagi predpisov s področja letalstva ugotovljen
dvom v delavčevo kompetentnost,
-       
ki je namenoma ali iz hude malomarnosti ravnal v nasprotju s predpisi s
področja letalstva,
začasno prepove samostojno opravljanje dela
neposredno povezanega z izvajanjem nalog iz naslova ratinga, v povezavi s
katerim je prišlo do katerega izmed primerov iz zgornjih treh alinej.
Začasno prepoved opravljanja operativnega dela delavcu odredi
neposredni vodja organizacijske enote. Neposredni vodja organizacijske enote se
v povezavi s prvo alinejo prejšnjega odstavka tega člena, pred izrekom začasne
prepovedi samostojnega opravljanja dela neposredno povezanega z izvajanjem
nalog iz dotičnega ratinga, posvetuje z varnostnim vodjo.
Trajanje začasne prepovedi se določi s splošnim aktom
delodajalca, lahko tudi za posamezne službe. Če s splošnim aktom ni določeno
drugače, začasna prepoved v skladu s tem členom lahko traja največ dva meseca.
Delodajalec v primeru začasne prepovedi opravljanja
operativnega dela po prvem odstavku tega člena delavcu po potrebi omogoči
usposabljanje v takšnem obsegu, ki zagotavlja ponovno zagotovitev zahtevane kompetentnosti
za opravljanje dela na operativnem delovnem mestu, za katerega ima delavec
sklenjeno pogodbo o zaposlitvi.
Kadar se delavec iz upravičenih razlogov ni usposobil v
predpisanem roku, se trajanje začasne prepovedi iz drugega odstavka lahko ustrezno
podaljša.
Če delodajalec delavcu v skladu s prvim odstavkom tega člena
začasno prepove opravljanje operativnega dela, v posledici česar delavec
samostojno ne opravlja nobenega dela, ima v času začasne prepovedi opravljanja
operativnega dela pravico do osnovne plače, dogovorjene s pogodbo o zaposlitvi,
ki jo ima za delovno mesto, operativnega dodatka in dodatka za delovno dobo,
brez ostalih dodatkov.
Neupravičena uporaba instituta začasne prepovedi opravljanja
operativnega dela se uredi z aktom iz tretjega odstavka tega člena.
40. člen
Trajna nezmožnost za opravljanje del iz zdravstvenih
razlogov
Trajno nezmožen za opravljanje del iz zdravstvenih razlogov
je delavec, ki trajno ne izpolnjuje posebnih zdravstvenih zahtev za opravljanje
dela na operativnem delovnem mestu, za katerega ima sklenjeno pogodbo o
zaposlitvi, kar mora biti ugotovljeno z dokončno odločbo Zavoda za pokojninsko
in invalidsko zavarovanje Slovenije (v nadaljevanju: ZPIZ) ali z dokončnim
zdravniškim spričevalom pooblaščenega zdravnika specialista medicine dela.
Zdravniško spričevalo pooblaščenega zdravnika specialista medicine dela z oceno
izpolnjevanja posebnih zdravstvenih zahtev se šteje kot dokončno, ko oceno iz
zdravniškega spričevala v svojem mnenju potrdi pristojna zdravniška komisija
medicine dela ali ko preteče rok za vložitev zahteve za presojo ocene
izpolnjevanja posebnih zdravstvenih zahtev iz zdravniškega spričevala
pooblaščenega zdravnika specialista medicine dela pri pristojni komisiji
medicine dela, zahteva pa v tem roku ni bila vložena.
V kolikor delavec zaradi trajne zdravstvene nezmožnosti za
opravljanje del iz zdravstvenih razlogov skladno s prvim odstavkom tega člena
ne more več opravljati dela na delovnem mestu, za katerega ima sklenjeno
pogodbo o zaposlitvi, mu mora delodajalec ponuditi sklenitev nove pogodbe o
zaposlitvi za delo na delovnem mestu, ki ustreza njegovi izobrazbi in
usposobljenosti. S tem namenom, mora delodajalec preveriti, ali je delavca
mogoče zaposliti na novo delovno mesto pod spremenjenimi pogoji, v nasprotnem
primeru ga mora za to delo na novem delovnem mestu ustrezno usposobiti.
V primeru, če skladno s prvim odstavkom tega člena postane
trajno nezmožen za opravljanje del operativni delavec z najmanj 10 let
veljavnim dovoljenjem za delo in če skladno z drugim odstavkom tega člena
sklene z delodajalcem novo pogodbo o zaposlitvi za delo na delovnem mestu, ki
ustreza njegovi izobrazbi in usposobljenosti, pripada temu delavcu plačilo za
delo kot opredeljeno v četrtem odstavku tega člena.
Plačilo za delo v primeru trajne nezmožnost za opravljanje
del iz zdravstvenih razlogov se določi kot odstotek osnovne bruto plače delavca
brez vseh dodatkov po prejšnji pogodbi o zaposlitvi za operativno delovno
mesto. Omenjeni odstotek se določi glede na čas posedovanja veljavnega
dovoljenja za delo, kot sledi:
-       
delavcu z 10 do 15-letnim dovoljenjem za delo 80 %,
-       
delavcu s 15-letnim dovoljenjem za delo 90 %,
-       
delavcu s 16-letnim dovoljenjem za delo 92 %,
-       
delavcu s 17-letnim dovoljenjem za delo 94 %,
-       
delavcu z 18-letnim dovoljenjem za delo 96 %,
-       
delavcu z 19-letnim dovoljenjem za delo 98 %,
-       
delavcu z več kakor 20-letnim dovoljenjem za delo 100 %.
Tako izračunana plača delavca se poveča za dodatek za delovno
dobo in delovno uspešnost. Delavcu pripada še poslovna uspešnost v skladu s
kolektivnimi pogodbami, ki zavezujejo delodajalca. V primeru, da delavec
prejema nadomestilo za invalidnost ali invalidsko pokojnino ZPIZ-a, se plačilo
za delo po tem odstavku zmanjša za višino nadomestila za invalidnost ali
invalidsko pokojnino ZPIZ-a.
Plačilo za delo iz prejšnjih odstavkov tega člena pripada
delavcu zgolj do izpolnitve pogojev za poklicno oziroma za starostno
upokojitev, odvisno katera nastopi prej.
Pravice iz tega člena ne pripadajo delavcu, ki je že izpolnil
pogoje za poklicno oziroma za starostno upokojitev.
VIII. DELOVNI ČAS IN ORGANIZACIJA DELA
41. člen
Splošna pravila glede delovnega časa
Delovni čas je efektivni delovni čas, ko delavec dela, in čas
odmora med delovnim časom ter čas upravičenih odsotnosti z dela v skladu z
vsakokrat veljavnim zakonom, ki ureja delovna razmerja, to kolektivno pogodbo,
podjetniško kolektivno pogodbo oziroma splošnimi akti delodajalca.
Polni delovni čas je 40 ur na teden, razen za delavce
kontrolorje zračnega prometa. Delavci morajo opraviti mesečno delovno
obveznost, ki je v povprečju 174 ur na mesec, za kontrolorje zračnega prometa
pa 154 ur na mesec oziroma kakor izhaja iz vsakokrat veljavne področne
zakonodaje.
V polni delovni čas, ki je določen tedensko oziroma za
operativne delavce letno, se šteje:
-       
čas, ko delavec opravlja dela in naloge po pogodbi o zaposlitvi;
-       
čas, ko je delavec napoten na drugo lokacijo delodajalca (npr.
sestanek);
-       
čas odmora in počitka v delovnem času;
-       
čas odsotnosti z dela v skladu z vsakokrat veljavnim zakonom, ki ureja
delovna razmerja in to kolektivno pogodbo;
-       
čas porabljen za zdravstvene preglede, na katere delavca napoti
delodajalec;
-       
čas izobraževanja in usposabljanja delavcev na podlagi napotitve oziroma
odobritve delodajalca;
-       
čas, ko je delavec dosegljiv izven delovnega mesta, kot je določeno s to
kolektivno pogodbo;
-       
čas, ko je dosegljivost izven delovnega mesta aktivirana;
-       
čas priprave na delo, če to zahteva delovno mesto;
-       
čas, ko delavec opravlja delo na službeni poti (največ osem ur).
Tedenska delovna obveznost operativnih delavcev –
kontrolorjev zračnega prometa zaradi narave dela ni določena, povprečna mesečna
delovna obveznost 154 ur pa je podlaga za izračun osnovne urne postavke dela
delavca.
Izpolnjena delovna obveznost operativnih delavcev se v skladu
z vsakokrat veljavnim zakonom, ki ureja delovna razmerja, ugotavlja v obdobju
12 mesecev oziroma na letni ravni.
Delovni čas razporeja delodajalec. Pri razporejanju polnega
delovnega časa se upoštevajo potrebe delovnega procesa in varujejo pravice
delavcev do odmorov in počitkov.
Delodajalec razporedi polni delovni čas delavcev podpornih
služb in operativnih delavcev, ko ti ne delajo v izmenah, z določitvijo
gibljivega začetka in konca delovnega časa. Delodajalec razporedi delovni čas
operativnih delavcev, ko ti delajo v izmenah, z določitvijo ure začetka in
konca delovnega časa.
42. člen
Delovni čas delavcev podpornih služb
Redni delovni čas delavcev pri delodajalcu je razporejen na
pet delovnih dni v tednu, od ponedeljka do petka.
Obvezna prisotnost na delu je od 9.00–15.00, ob petkih pa od
9.00–14.30. Gibljivi del je od 7.00–9:00 in od 15:00–17.00 oziroma ob petkih od
14:30–17:00.
V primeru, da je delavec zaradi potrebe po opravljanju
tekočih oziroma izrednih nalog prisoten na delu izven gibljivega delovnega
časa, se mu to, kot dovoljeno podaljšanje dela, prišteje v polni delovni čas na
podlagi dovolilnice, odobrene s strani neposrednega vodje.
V posebej utemeljenih primerih lahko direktor na predlog
vodje službe oziroma s soglasjem nadrejenih odobri delavcu drugačno
razporeditev delovnega časa tudi v daljšem časovnem obdobju, predvsem zaradi
potreb usklajevanja družinskega in poklicnega življenja ali zaradi potreb po
opravljanju tekočih oziroma izrednih nalog.
Delavec ima lahko na koncu posameznega meseca največ 25 ur
viška, ali največ 8 ur manjka, ki se prenese v naslednji mesec. V primeru
posebne odobritve s strani direktorja pa ima delavec lahko največ 50 ur viška,
ki se prenesejo v naslednji mesec. Na koncu koledarskega leta mora imeti
delavec izpolnjeno predpisano delovno obveznost (ne sme imeti manjka ur).
43. člen
Delovni čas operativnih delavcev, ki delajo v pisarni
Operativni delavec lahko izvaja posebne naloge kot delo v
pisarni. Za izvajanje nalog kot delo v pisarni se štejejo naloge, za
opravljanje katerih dovoljenje za delo ni potrebno. Izvajanje posebnih nalog se
lahko dogovori s pogodbo o zaposlitvi ali se delavcu dodeli na drug način,
skladno z vsakokrat veljavnim zakonom, ki ureja delovna razmerja.
Delo v pisarni se praviloma načrtuje v delovnem času, kot
velja za delavce podpornih služb in ne v posebnih pogojih dela, razen če
delovni proces to izrecno zahteva.
44. člen
Delovni čas operativnih delavcev – kontrolorjev zračnega
prometa
Delavci kontrolorji zračnega prometa zagotavljajo 24-urno
neprekinjeno delo služb zračnega prometa, zato ti delavci opravljajo svoje delo
v posebnih pogojih dela, ki izhajajo iz razporeditve delovnega časa: ponoči, ob
nedeljah in praznikih, na dela proste dneve po zakonu, v deljenem delovnem času
in v izmenah. Delovni čas je razporejen od ponedeljka do nedelje. Razporeditev
delovnega časa se določa mesečno z mesečnim načrtom dela.
Polni delovni čas delavcev kontrolorjev zračnega prometa je v
povprečju 154 ur na mesec, ki v obdobju zaporednih treh mesecev ne sme preseči
462 ur oziroma 160 ur mesečno.
Za zaporedne tri mesece se šteje:
-       
januar, februar, marec,
-       
februar, marec, april,
-       
marec, april, maj,
-       
april, maj, junij,
-       
maj, junij, julij,
-       
junij, julij, avgust,
-       
julij, avgust, september,
-       
avgust, september, oktober,
-       
september, oktober, november,
-       
oktober, november, december,
-       
november, december, januar,
-       
december, januar, februar.
Delovni čas kontrolorjev zračnega prometa se ureja z
vsakokrat veljavnim predpisom, ki ureja čas dela in čas počitka kontrolorjev
zračnega prometa.
45. člen
Delovni čas drugih operativnih delavcev
Operativni delavci služb letalskih informacij (v nadaljevanju:
operativni delavci AIS), komunikacijskih, navigacijskih in nadzornih služb (v
nadaljevanju: operativni delavci CNS) ter delavci, ki posredujejo podatke o
letih zrakoplovov (v nadaljevanju: operativni delavci FDT) ter storitve
informacij za letenje (v nadaljevanju: operativni delavci FIS) zagotavljajo
24-urno neprekinjeno delo teh služb, zato ti delavci opravljajo svoje delo v
posebnih pogojih dela, ki izhajajo iz razporeditve delovnega časa: ponoči, ob
nedeljah in praznikih, na dela proste dneve po zakonu, v deljenem delovnem času
in v izmenah. Delovni čas je razporejen od ponedeljka do nedelje. Razporeditev
delovnega časa se določa mesečno z mesečnim načrtom dela.
Delodajalec cikluse izmen praviloma načrtuje na način, da se
ciklus izmen začne z dnevnimi izmenami in zaključi z nočnimi izmenami (skladno
s cirkadianim ritmom).
Operativni delavci iz prvega odstavka tega člena ne smejo,
razen s soglasjem sindikata in delodajalca, v zaporedju delati več kot:
-       
šest izmen, od tega ne več kot
-       
dve izmeni v trajanju 12 ur, oziroma
-       
dve nočni izmeni.
Omejitev zaporedja v prejšnjem odstavku je potrebno razumeti
na način, da dvema izmenama v trajanju 12 ur ne smeta neposredno slediti dve
nočni izmeni. Prav tako dvema nočnima izmenama ne smeta neposredno slediti dve
izmeni v trajanju 12 ur.
Operativni delavci iz prvega odstavka tega člena, katerih
polni delovni čas je 174 ur in morajo zaradi zahtev delovnega procesa delati na
praznik in ob drugih z zakonom določenih dela prostih dnevih, imajo v mesecu,
ko so prazniki ali drugi z zakonom določeni dela prosti dnevi, delovno
obveznost kot delavci, ki jim je priznana pravica do odsotnosti z dela ob
praznikih, ki so določeni kot dela prosti dnevi, in ob drugih, z zakonom
določenih dela prostih dnevih.
46. člen
Izmensko delo
Izmensko delo je delo, ki se izmenoma opravlja v
dopoldanskem, popoldanskem ali nočnem času.
Izmensko delo v načrtovani obliki delovnega časa šteje kot
oblika neenakomerne razporeditve delovnega časa.
Delodajalec cikluse izmen praviloma načrtuje na način, da se
ciklus izmen začne z dnevnimi izmenami in zaključi z nočnimi izmenami (skladno
s cirkadianim ritmom).
K uvedbi, spremembi ali ukinitvi delovnih izmen poda
sindikat, katerega člani so delavci, ki jih sprememba zadeva, predhodno
soglasje. O vsaki spremembi izmen morajo biti tri dni pred uvedbo posamezne
spremembe pisno obveščeni delavci, ki jih sprememba zadeva, in Svet delavcev.
Za popoldansko in nočno delo pripada operativnim delavcem
dodatek za popoldansko oziroma nočno delo, skladno z 89. členom te kolektivne pogodbe in določbami vsakokrat
veljavne podjetniške kolektivne pogodbe.
Popoldansko delo pri delodajalcu je delo med 14. in 22. uro.
Dodatek za popoldansko delo pripada delavcu za ure med 14. in 22. uro, ko
dejansko dela v popoldanskem času.
Nočno delo pri delodajalcu je delo med 22. in 7. uro
naslednjega dne. Dodatek za nočno delo pripada delavcu za ure med 22. in 7. uro
naslednjega dne, ko dejansko dela v nočnem času.
Delavec sme v nočni izmeni delati največ šest dni na mesec. Z
izjemo kontrolorjev zračnega prometa, smejo delavci, če s tem izrecno
soglašajo, delati v nočni izmeni več kot šest dni na mesec, vendar v nobenem
primeru ne več kot deset dni.
Delodajalec mora delavcu zagotoviti tedenski počitek vsaj en
konec tedna na mesec oziroma najmanj enkrat 48 ur ob koncu tedna.
47. člen
Deljeni delovni čas
Za delo v deljenem delovnem času velja delo, ki ga delavec
opravlja s prekinitvijo med dvema deloma dnevnega delovnega časa, prekinitev pa
traja eno uro ali več.
Če v deljenem delovnem času dela kontrolor zračnega prometa,
ne sme biti prekinitev med prvim in drugim delom delovnega časa krajša od dveh
ur.
48. člen
Odmor
Delodajalec zagotavlja delavcem odmore in počitke skladno z
vsakokrat veljavnim zakonom, ki ureja delovna razmerja, v kolikor ni s to
kolektivno pogodbo dogovorjeno drugače.
Delavcem, ki delajo polni delovni čas, pripada pravica do
odmora med dnevnim delom v trajanju 30 minut.
Delavcem, ki delajo v izmenah, se odmor določa v sorazmerju z
dolžino dnevnega delovnega časa, vendar ne manj kot 30 minut (npr. delavcem, ki
delajo v 12-urni izmeni, pripada pravica do odmora med delom v trajanju 45
minut).
Delavci lahko odmor koristijo v dveh delih, v kolikor to
omogoča delovni proces.
Delavci, ki delajo v deljeni izmeni imajo pravico do odmora med
dnevnim delom v trajanju 30 minut. Delavci lahko odmor izkoristijo v okviru
daljše opoldanske prekinitve dela, tako da nehajo z delom 30 minut prej oziroma
se vrnejo na delo 30 minut kasneje, če to omogoča delovni proces.
Pravico do odmora imajo tudi delavci, ki delajo s krajšim
delovnim časom, vendar ne manj kot štiri ure na dan. Odmor med delom se takim
delavcem zagotavlja v sorazmerju s časom, prebitim na delu.
Odmor po tem členu se kontrolorjem zračnega prometa priznava
v okviru počitkov v izmenah, ki so urejeni v področni zakonodaji.
49. člen
Zagotavljanje počitka operativnim delavcem
Zaradi potrebe po nemotenem in kontinuiranem izvajanju
navigacijskih služb zračnega prometa, ki se izvajajo 24 ur na dan, vse dni v
letu, se minimalno trajanje dnevnega in tedenskega počitka za operativne
delavce zagotavlja kot povprečje v obdobju treh mesecev, v kolikor posebni
področni predpisi s področja letalstva ne določajo drugače.
50. člen
Nadurno delo
Delodajalec lahko delavcu odredi nadurno delo na način in pod
pogoji, kot jih določa vsakokrat veljaven zakon, ki ureja delovna razmerja.
Dnevna, tedenska in mesečna časovna omejitev, določena z
vsakokrat veljavnim zakonom, ki ureja delovna razmerja, se upošteva kot
povprečna omejitev v obdobju šestih mesecev.
51. člen
Dosegljivost izven delovnega mesta
Operativnim delavcem se lahko odredi dosegljivost izven
delovnega mesta z obveznostjo, da so dosegljivi po telefonu ves čas odrejene
dosegljivosti, to je 24 ur, in morajo biti v primeru poziva na delovnem mestu v
roku dveh ur, razen v primeru objektivno opravičljivih razlogov, o katerih je
delavec dolžan obvestiti delodajalca takoj ob njihovem nastanku.
Dosegljivost izven delovnega mesta se odredi v okviru mesečne
delovne obveznosti z mesečnim načrtom dela v času, ko delavec nima načrtovane
redne delovne obveznosti. Delavcu se za 24 ur odrejene dosegljivosti izven
delovnega mesta šteje štiri ure delovnega časa, če v času odrejene
dosegljivosti izven delovnega mesta ni pozvan na delo.
Delavcu za 24-urno dosegljivost izven delovnega mesta pripada
plačilo v višini štirih ur osnovne plače, povečane za dodatek za delovno dobo
oziroma sorazmerno času, ko mora biti dosegljiv. Če je delavec pozvan na delo,
mu plačilo iz prejšnjega stavka ne pripada. Navzočnost na delovnem mestu po
pozivu v času dosegljivosti po tem členu velja in se vrednoti kot efektivni
delovni čas, z vsemi pripadajočimi dodatki k osnovni plači, v okviru mesečne
delovne obveznosti. Delavcu pripada tudi dodatek za navzočnost na delovnem
mestu po pozivu v času dosegljivosti izven delovnega mesta.
V primeru, da delavec v posameznem mesecu z navzočnostjo na
delovnem mestu po pozivu v času dosegljivosti izven delovnega mesta prekorači
mesečno delovno obveznost iz drugega odstavka 41. člena
te kolektivne pogodbe, se ta prekoračitev v naslednjem mesecu upošteva v
mesečnem načrtu dela.
V primeru, ko je delavec v času dosegljivosti pozvan na delo
na delovno mesto za krajši čas od trajanja posamezne izmene, delavcu pripada,
poleg plačila efektivnega delovnega časa iz tretjega odstavka tega člena, tudi
plačilo za štiri ure delovnega časa v višini osnovne delavčeve urne postavke,
povečane za dodatek za delovno dobo.
Dosegljivost izven delovnega mesta se posameznemu delavcu
lahko odredi največ enkrat na mesec, za operativne delavce AIS in CNS služb pa
s soglasjem sindikata največ dvakrat na mesec.
Za prihod na delo in odhod z dela v primeru poziva v času
dosegljivosti pripada delavcu povračilo stroškov prevoza v višini stroškov
prihoda na delo in z dela.
52. člen
Pripravljenost
Zaradi nemotenega zagotavljanja navigacijskih služb zračnega
prometa se delavcem lahko načrtuje pripravljenost z obveznostjo, da so
dosegljivi po telefonu ves čas odrejene pripravljenosti in da morajo biti v
primeru poziva na delovnem mestu v roku dveh ur od prejema poziva, razen v
primeru objektivno opravičljivih razlogov, o katerih je delavec dolžan
obvestiti delodajalca takoj ob njihovem nastanku.
Pripravljenost se načrtuje preko polnega delovnega časa v
okviru mesečnega načrta dela v času, ko delavec nima načrtovane redne delovne
obveznosti, ne more se pa načrtovati za čas, ko je delavec odsoten z dela (npr.
zaradi bolezni, nege otroka, dopusta ipd.).
Kot opravljanje dela po pozivu v času pripravljenosti se
razume fizična prisotnost na delovnem mestu ali opravljanje dela na daljavo.
Opravljanje dela na delovnem mestu po pozivu v času
pripravljenosti se delavcu ne všteva v polni delovni čas. Delavec je v primeru
aktivirane pripravljenosti upravičen le do dodatka za navzočnost na delovnem
mestu po pozivu v času pripravljenosti. V kolikor delavec dela v nočnem času, v
nedeljo ali na praznike in dela proste dneve po zakonu, mu za to pripadajo
ustrezni dodatki skladno z vsakokrat veljavnim zakonom, ki ureja delovna
razmerja ter to kolektivno pogodbo.
Opravljanje dela na daljavo po pozivu v času pripravljenosti
se delavcu ne všteva v polni delovni čas. Delavec je v primeru aktivirane
pripravljenosti upravičen le do dodatka za delo na daljavo po pozivu v času
pripravljenosti. V kolikor delavec dela v nočnem času, v nedeljo ali na
praznike in dela proste dneve po zakonu, mu za to pripadajo ustrezni dodatki
skladno z vsakokrat veljavnim zakonom, ki ureja delovna razmerja ter to
kolektivno pogodbo. Pri delu na daljavo se za namen obračuna oziroma plačila
upošteva vsaka začeta ura.
Pripravljenost ne sme trajati dnevno več kakor 12 ur na dan
od ponedeljka do petka in ne več kakor 24 ur na dan ob sobotah, nedeljah in
praznikih.
Delavec je lahko razporejen v pripravljenost do tri dni v
mesecu od ponedeljka do petka ter en vikend na mesec (pri čemer je vikend
razumljen kot zaporedna sobota in nedelja). V soglasju z delavcem se
pripravljenost lahko načrtuje tudi v večjem obsegu oziroma drugače, kot je
navedeno v prejšnjem stavku, če to terjajo potrebe delovnega procesa.
Za prihod na delo in odhod z dela pripada delavcu povračilo
stroškov prevoza na delo in z dela.
V kolikor pripravljenost ni več potrebna, jo delodajalec
lahko prekliče vsaj 24 ur pred njenim začetkom, upoštevaje potrebe delovnega
procesa.
53. člen
Intervencija
Za delo v času intervencije se šteje delo, ko je delavec
poklican na delo v času, ko nima načrtovane ne delovne obveznosti, ne
pripravljenosti. Intervencija je izredna oblika dela, ki ne more biti v naprej
načrtovana, in je prostovoljne narave. Delavec, ki se ne odzove na
intervencijo, s tem ne krši svojih delovnih obveznosti.
Delo v intervenciji ne šteje v polni delovni čas.
Kot delo v intervenciji šteje delo, ki ga delavec opravi
bodisi s prihodom na delovno mesto oziroma lokacijo delodajalca, bodisi z delom
na daljavo v obliki dajanja navodil ali dela na daljavo. Pri delu na daljavo v
obliki dajanja navodil ali dela na daljavo se za namen obračuna oziroma plačila
upošteva vsaka začeta ura.
Za prihod na delo in odhod z dela ob intervenciji pripada
delavcu povračilo stroškov prevoza na delo in z dela.
Če intervencija povzroči delavcu tudi druge stroške, mu jih
delodajalec povrne na podlagi pisnih dokazil, katerih utemeljenost delodajalec
pred povrnitvijo preveri.
IX. EVIDENCA OPRAVLJENEGA DELA IN ODSOTNOSTI V DELOVNEM
ČASU
54. člen
Evidentiranje prihoda na delo, odhoda z dela in izhoda med
delovnim časom
Delavec evidentira prihod na delo, odhod z dela in izhod med
delovnim časom z identifikacijsko kartico in pritiskom ustrezne tipke na
registrirnih urah, ki se nahaja na lokacijah, kjer delavci opravljajo svoje
delo.
V primeru, da delavec dnevno delovno obveznost opravlja na
več lokacijah, evidentira prihod na lokaciji, kjer je pričel z delom, ko konča
z delom na prvi lokaciji evidentira službeni izhod na tej lokaciji, na drugi
lokaciji ponovno evidentira prihod, in ko konča z delom na tej lokaciji,
evidentira odhod.
Smiselno enako kot opredeljeno v prejšnjem odstavku velja za
delavce, ki občasno opravljajo delo na lokaciji, ki ni njihova stalna lokacija
dela.
V primeru, da se delavec pozabi evidentirati ali pa nima s
seboj identifikacijske kartice, mora poskrbeti, da se opuščeno evidentiranje
izvede ročno, na podlagi dovolilnice, iz katere je razvidna ura prihoda in
katero potrdi njegov nadrejeni.
V primeru, da se delavec več kot petkrat v mesecu ne
evidentira z identifikacijsko kartico na registrirni uri, delodajalec lahko
ugotavlja razloge za takšno opustitev. Če ugotovi, da gre za malomarnost delavca
in načrtno nespoštovanje pravil, bo odločil, da se delavčeva prisotnost ne
evidentira ročno, kar v primeru neizpolnjevanja mesečne delovne obveznosti
pomeni kršitev delavčevih pogodbenih obveznosti.
Službene in privatne izhode ter odsotnosti z dela (zaradi
službenih ali privatnih razlogov, koriščenja viška ur (kompenzacija) ipd.)
delavec evidentira na podlagi predhodne odobritve s strani pooblaščene osebe,
kot predvideno z internimi akti delodajalca.
55. člen
Evidentiranje odsotnosti z dela zaradi dopusta
Po obvezni predhodni uskladitvi z nadrejenim, delavec
evidentira odsotnost z dela zaradi izrabe dopusta na način, da pred odhodom na
dopust ustrezno izpolni za to predviden obrazec, katerega odobri delavčev
nadrejeni.
Delavci, ki zagotavljajo delovanje navigacijskih služb vse
dni v letu, so na obrazcih za izrabo dopusta dolžni označiti dneve dopusta
glede na njihovo delovno obveznost. Delavcu se evidentira dopust le na dneve,
ko bi po razporedu dela moral delati.
56. člen
Evidentiranje odsotnosti z dela zaradi bolezni
Delavec je najkasneje do začetka obvezne prisotnosti na delu
prvega dne bolniškega staleža o koriščenju slednjega dolžan obvestiti
nadrejenega, skladno s splošnim aktom delodajalca.
Delavčeva odsotnost z dela zaradi bolezni se evidentira na
podlagi elektronskega potrdila o upravičeni zadržanosti od dela (v
nadaljevanju: elektronski bolniški list). Delavci so dolžni poskrbeti, da
osebni zdravnik pravočasno izda elektronski bolniški list takoj, ko zaključijo
z odsotnostjo zaradi bolezni, najkasneje pa do konca meseca, v katerem so
koristili bolniški stalež. V primeru, da odsotnost zaradi bolezni traja več kot
mesec dni oziroma več mesecev, mora delavec poskrbeti, da osebni zdravnik izda
elektronski bolniški list za vsak mesec posebej, najkasneje v mesecu za tekoči
mesec.
Elektronski bolniški list je podlaga za izplačilo nadomestila
plače delavcu zaradi bolniške odsotnosti.
X. LETNI DOPUST
57. člen
Opredelitev trajanja letnega dopusta
Letni dopust v posameznem koledarskem letu znaša najmanj štiri
tedne, ne glede na to, ali dela delavec polni delovni čas ali krajši delovni
čas od polnega. Minimalno število dni letnega dopusta delavca je odvisno od
razporeditve delovnih dni v tednu za posameznega delavca.
V primeru neenakomerne razporeditve delovnega časa delavcem,
ki delajo polni delovni čas, pripada letni dopust v višini najmanj 20 delovnih
dni. Delavcem, ki v primeru neenakomerne razporeditve delovnega časa delajo
krajši delovni čas od polnega, njihova delovna obveznost pa ni razporejena na
celotne delovne cikluse, se letni dopust iz prejšnjega stavka odmeri v
sorazmernem delu glede na čas, za katerega ima sklenjeno pogodbo o zaposlitvi
(npr. v primeru polovičnega delovnega časa pripada delavcu letni dopust v
trajanju polovice od 20 delovnih dni, to je 10 delovnih dni letnega dopusta).
Letni dopust za posameznega delavca se izračuna tako, da se
najprej odmeri minimalno število dni letnega dopusta iz predhodnih dveh
odstavkov, nato se pa prištevajo dodatni dnevi glede na kriterije, ki jih
opredeljuje vsakokrat veljaven zakon, ki ureja delovna razmerja ali kolektivne
pogodbe, ki zavezujejo delodajalca.
58. člen
Letni dopust glede na delovno dobo
Delavcu v odvisnosti od delovne dobe pripadajo dodatni dnevni
dopusta:

-       
  do 5 let 

1 dan


-       
  nad 5 let do 10 let 

2 dni


-       
  od 10 let do 15 let 

3 dni


-       
  od 15 let do 20 let

4 dni


-       
  od 20 let do 25 let

5 dni


-       
  od 25 let do 30 let 

6 dni


-       
  nad 30 let 

7 dni

Kot delovna doba se šteje delovna doba, ki jo ima delavec
ustrezno potrjeno z vpisom v delovno knjižico oziroma je razvidna iz izpisa o
obdobjih zavarovanja po 1. 1. 2009 ali z
odločbo organa pokojninskega zavarovanja, razen dokupljene, benificirane in
posebne zavarovalne dobe.
59. člen
Letni dopust glede na raven izobrazbe
Delavcu v odvisnosti od ravni izobrazbe, ki se zahteva za
delovno mesto, za katero ima sklenjeno pogodbo o zaposlitvi, pripadajo dodatni
dnevi dopusta:

-       
  raven izobrazbe V

1 dan


-       
  raven izobrazbe VI/1 

2 dni


-       
  raven izobrazbe VI/2 in VII

3 dni


-       
  raven izobrazbe VIII

4 dni

Na delovnih mestih, na katerih je v vsakokrat veljavnem
splošnem aktu delodajalca, ki ureja notranjo organizacijo in sistemizacijo
delovnih mest, določena alternativna izobrazba za zasedbo delovnega mesta, se
delavcu odmeri dopust glede na dejansko izobrazbo, ki jo ima.
60. člen
Letni dopust glede na manj ugoden delovni čas
Delavcem, ki delajo v pogojih dela, ki so za njih manj ugodni
(izmensko delo, nočno delo, deljen delovni čas, delo ob nedeljah in praznikih)
se zaradi dela pod temi pogoji odmeri dodatni dopust v trajanju dveh dni.
Delavcem, ki vodijo oziroma koordinirajo delo organizacijske
enote, pripada dodatni dopust v trajanju dveh dni.
Dopust po prvem in drugem odstavku tega člena se izključuje.
61. člen
Letni dopust glede na socialne in zdravstvene razmere ter
starost
V odvisnosti od posebnih zdravstvenih in socialnih razmer
delavca in njegove družine ter glede na starost se delavcu odmeri dodatni letni
dopust v trajanju:

-       
  invalidu II. kategorije in delavcu z najmanj 60 % telesno okvaro

– 4 dni


-       
  invalidu III. kategorije

– 3 dni


-       
  delavcu, ki neguje in varuje otroka ali ožjega družinskega člana s
  telesno ali duševno prizadetostjo

– 3 dni


-       
  kroničnemu bolniku ob predložitvi mnenja ustrezne zdravstvene službe

– 1 dan


-       
  delavcu za vsakega otroka do 15 let starosti

– 1 dan


-       
  starejšemu delavcu 

– 3 dni

Za potrebe tega člena se kot ožji družinski član štejejo
starši, zakonec oziroma izven zakonski partner, posvojitelj, posvojenec in
ostali člani skupnega gospodinjstva.
62. člen
Letni dopust za težje pogoje dela
Delavcem s področja komunikacijskih, navigacijskih in
nadzornih služb, ki delajo na radarju, se odmeri en dodatni dan dopusta.
Delavcem s področja komunikacijskih, navigacijskih in
nadzornih služb, ki delajo na višini, se odmeri en dodatni dan dopusta.
Delavcem s področja komunikacijskih, navigacijskih in
nadzornih služb, ki delajo na terenu, se odmeri en dodatni dan dopusta.
Operativnim delavcem, ki posredujejo podatke o letih
zrakoplovov ter storitve informacij za letenje, operativnim delavcem služb
letalskih informacij in operativnim delavcem s področja komunikacijskih,
navigacijskih in nadzornih služb se zaradi težjih pogojev dela odmerita dva
dodatna dneva dopusta.
63. člen
Odmera letnega dopusta
Delodajalec s pisnim obvestilom obvesti delavca o številu dni
letnega dopusta najkasneje do 31. 3. za tekoče leto.
Pravica do letnega dopusta po kriterijih iz te kolektive
pogodbe se prizna delavcu na podlagi znanih podatkov o izpolnjevanju kriterijev
na dan izdaje obvestila o odmeri letnega dopusta za tekoče leto.
Pri odmeri letnega dopusta glede na delovno dobo, se
upoštevajo polna leta delovne dobe do 31. 12. tekočega koledarskega leta.
Pri odmeri letnega dopusta glede na starost se upoštevajo
dopolnjena leta starosti delavca do 31. 12. tekočega koledarskega leta.
V primeru, da nastopi katerakoli okoliščina določena v
61. členu te kolektivne pogodbe do 31. 12. v tekočem letu, se delavcu izda
novo obvestilo o odmeri letnega dopusta, upoštevaje dodatni dopust, ki ga
pridobi zaradi nastopa konkretne okoliščine.
Pri odmeri dodatnega dopusta za otroka, ki še ni dopolnil 15
let starosti, se upošteva starost otroka na dan 31. 12. preteklega koledarskega
leta.
64. člen
Izraba letnega dopusta
Letni dopust se izrabi po dnevih.
Glede na naravo dela in če to zahtevajo potrebe delovnega
procesa se po posameznih organizacijskih enotah izdela načrt izrabe letnega
dopusta.
Delodajalec je dolžan delavcu omogočiti izrabo letnega
dopusta skladno z načrtom izrabe ali dogovorom z delavcem, če izraba ni
določena z načrtom.
Pri izdelavi načrta izrabe letnega dopusta in izrabi dopusta
se upoštevajo potrebe delovnega procesa ter možnosti delavca glede izrabe
dopusta in njegove družinske obveznosti.
V primeru, da delodajalec ne more odobriti izrabe letnega
dopusta v terminu in trajanju v skladu s predlogom delavca, se je dolžan
posvetovati z delavci o možnostih izrabe dopusta.
Delavec brez soglasja delodajalca in delodajalec brez
soglasja delavca ne sme spremeniti v naprej določenega časa in trajanja izrabe
letnega dopusta, razen v primerih, določenih v 66. členu
te kolektivne pogodbe.
Izraba letnega dopusta mora biti označena po datumih in ne v
terminu. Kot letni dopust in s tem pravica do nadomestila zaradi odsotnosti se
štejejo dnevi, ko bi moral delavec po načrtu dela delati. Delodajalec mora
zagotoviti, da je delavec seznanjen z načrtom dela, da lahko pravilno predlaga
izrabo letnega dopusta in da lahko tudi pravilno vodi svojo evidenco o izrabi
letnega dopusta.
Delavec, ki ga delodajalec napoti na delo v tujino in zaradi
razloga dela v tujini ne more izrabiti letnega dopusta v celoti, lahko
preostanek letnega dopusta izrabi do konca naslednjega koledarskega leta.
65. člen
Izraba rekreacijskega dopusta
Delavci navigacijskih služb zračnega prometa, ki jim, v
skladu s predpisi o letalstvu, za ohranitev telesne in duševne kondicije
pripada poseben dopust (v nadaljevanju: rekreacijski dopust), so medicinsko
programiran rekreacijski dopust za posamezno koledarsko leto dolžni izrabiti v
koledarskem letu, za katerega jim je bil rekreacijski dopust odmerjen,
neprogramiran rekreacijski dopust pa so dolžni izrabiti najkasneje v roku 13
mesecev po izteku koledarskega leta, za katerega jim je bil rekreacijski dopust
odmerjen.
66. člen
Omejitev in prekinitev izrabe letnega dopusta
Delodajalec lahko določi največje možno število skupnih dni
letnega dopusta za posamezno organizacijsko enoto v posameznem mesecu ali
določenem načrtovalskem obdobju iz razlogov, ki jih narekuje nemoteno izvajanje
delovnega procesa.
V primeru, da je v organizacijski enoti potrebno določiti
največje število možnih skupnih dni letnega dopusta, je delodajalec delavce
dolžan seznaniti z možnim skupnim številom dni dopusta v posameznem mesecu
oziroma načrtovalskem obdobju.
Možno število skupnih dni dopusta v posameznem mesecu oziroma
načrtovalskem obdobju pomeni skupno število dni dopusta, ki ga lahko izrabijo
delavci v neki organizacijski enoti, da bo še zagotovljeno nemoteno izvajanje
delovnega procesa.
Delodajalec lahko omeji možno število skupnih dni dopusta, ki
ga lahko posamezen delavec izrabi v posameznem mesecu ali v določenem
načrtovalskem obdobju.
Delodajalec sme le izjemoma in le zaradi nujnih potreb
delovnega procesa delavcu določiti drug datum izrabe letnega dopusta ali mu
skrajšati vnaprej določeno trajanje letnega dopusta.
Delodajalec lahko zaradi nujnih potreb delovnega procesa ali
višje sile odreče izrabo že odobrenega letnega dopusta ali od delavca zahteva
prekinitev izrabe letnega dopusta. Tako zahtevo mora odobriti direktor.
V primerih iz petega in šestega odstavka tega člena delavec
in delodajalec sporazumno določita nov čas in trajanje izrabe letnega dopusta,
delodajalec pa je delavcu dolžan povrniti vse stroške, ki jih je delavec imel
zaradi odločitve delodajalca, in mu povrniti tudi morebitno škodo, ki je
delavcu nastala zaradi te odločitve.
O razlogih za omejitev in prekinitev izrabe letnega dopusta
po tem členu je delodajalec dolžan obvestiti sindikat, ki zastopa pravice
delavcev, na katere se omejitev oziroma prekinitev nanaša. V kolikor ti delavci
niso člani sindikata, je delodajalec o razlogih za omejitev in prekinitev
izrabe letnega dopusta teh delavcev po predmetnem členu dolžan obvestiti Svet
delavcev.
XI. ODSOTNOST Z DELA Z NADOMESTILOM IN BREZ NADOMESTILA
PLAČE
67. člen
Odsotnost z dela z nadomestilom plače
Delodajalec zagotavlja delavcu, ne glede na zahteve delovnega
procesa, odsotnost z dela z nadomestilom plače do sedem dni v koledarskem letu
zaradi:

-       
  lastne poroke

2
  dni,


-       
  poroke otroka 

1
  dan,


-       
  rojstva otroka

2
  dni,


-       
  smrti zakonca ali otroka v Sloveniji 

3
  dni,


-       
  smrti zakonca ali otroka v tujini

5
  dni


-       
  nege zakonca ali otroka v primerih, ko delavec nima pravice do
  nadomestila plače za odsotnost zaradi nege družinskega člana po predpisih o
  zdravstvenem zavarovanju, in sicer na podlagi zdravniškega potrdila

5
  dni,


-       
  smrti staršev 

3
  dni,


-       
  smrti bratov in sester 

2
  dni,


-       
  smrti starih staršev in zakončevih staršev

2
  dni,


-       
  selitve

2
  dni,


-       
  ob elementarnih nesrečah

3
  dni,


-       
  ob darovanju krvi

1
  dan,


-       
  v primerih iz prvega odstavka 39. člena te kolektivne pogodbe

2
  dni.

V primerih iz tega člena se za otroka štejejo otroci,
posvojenci, rejenci in pastorki; za starša oče, mati, očim, mačeha ter
posvojitelj; za zakonca zakonec oziroma oseba, ki živi v življenjski skupnosti,
ki je po vsakokrat veljavnem zakonu, ki ureja zakonsko zvezo in družinska razmerja
v pravnih posledicah izenačena z zakonsko zvezo.
Odsotnost z dela v zgornjih primerih je treba izkoristiti ob
nastopu okoliščin, ki so podlaga za priznanje odsotnosti. Delavec mora
delodajalca obvestiti o plačani odsotnosti z dela najmanj tri dni pred odsotnostjo,
če je to mogoče oziroma najkasneje ob nastanku dogodka.
V primerih iz prvega odstavka tega člena lahko delodajalec
glede na okoliščine posameznega primera, (kot npr. velika razsežnost
elementarne nesreče, zapleteni birokratski postopki v tujini, več primerov
smrti v posameznem letu) ne glede na omejitev iz prvega odstavka tega člena
odobri dodatno število plačane odsotnosti z dela do sedem dni.
68. člen
Odsotnost z dela brez nadomestila plače
Delavec ima pravico do odsotnosti z dela brez nadomestila
plače v naslednjih primerih:
-       
neodložljivih osebnih opravkov,
-       
zasebnega potovanja,
-       
zdravljenja na lastne stroške ob priporočilu zdravnika,
-       
izobraževanja v lastnem interesu.
Delavec mora pred odsotnostjo iz prvega odstavka tega člena
podpisati izjavo, da pri prvem izplačilu plače dovoli odtegljaje za plačane
prispevke za socialno varnost v breme delodajalca in delavca. Delodajalec in
delavec se lahko dogovorita tudi o drugačnem načinu kritja prispevkov glede na
posamezen primer.
Delavec ima pravico do odsotnosti z dela brez nadomestila
plače do največ 30 delovnih dni v koledarskem letu.
Delodajalec lahko delavčevo zahtevo po odsotnosti z dela brez
nadomestila plače zavrne, če oceni, da bi bilo zaradi njegove odsotnosti
ovirano poslovanje in delovni proces.
XII. IZOBRAŽEVANJE
A. Splošne določbe
69. člen
Izobraževanje
Delavec ima pravico in dolžnost do stalnega izobraževanja,
izpopolnjevanja in usposabljanja v skladu s potrebami delovnega procesa v
interesu delodajalca, v lastnem interesu ali v lastnem interesu in interesu
delodajalca z namenom ohranitve oziroma širitve sposobnosti za opravljanje dela
po pogodbi o zaposlitvi, ohranitve zaposlitve ter povečanja zaposljivosti.
Delavec se mora izobraževati, če ga delodajalec napoti na
izobraževanje v skladu z zahtevami delovnega procesa ali če se je z
izobraževanjem mogoče izogniti odpovedi pogodbe o zaposlitvi iz poslovnega
razloga ali zaradi nesposobnosti. Neupravičena odklonitev izobraževanja
predstavlja kršitev delovne obveznosti.
V primeru, da delodajalec napoti delavca na izobraževanje v
skladu s potrebami delovnega procesa in delavec navaja, da se izobraževanja iz
utemeljenih razlogov ne bi udeležil, delodajalec presoja upravičenost
odklonitve izobraževanja na podlagi pisne prošnje in obrazložitve razlogov delavca.
V kolikor so podani utemeljeni razlogi za odklonitev izobraževanja, delodajalec
pisni prošnji ugodi in odklonitev izobraževanja v tem primeru ne predstavlja
kršitve obveznosti iz delovnega razmerja.
Velja, da je izobraževanje v interesu delodajalca, če delavca
na izobraževanje napoti delodajalec. Za izobraževanje v interesu delodajalca se
lahko šteje tudi izobraževanje v lastnem interesu delavca, za katerega se s
pogodbo o izobraževanju ugotovi, da je obenem v interesu delodajalca.
Za izobraževanje v interesu delodajalca velja tudi
izobraževanje sindikalnih zaupnikov o kolektivnem dogovarjanju in delovnopravni
zakonodaji.
70. člen
Vrste izobraževanja
Izobraževanje je:
1.     
funkcionalno usposabljanje,
2.     
pridobivanje strokovne izobrazbe.
1.     
Funkcionalno usposabljanje
S funkcionalnim usposabljanjem delavec pridobiva in ohranja
potrebna znanja in sposobnosti za opravljanje dela.
Za funkcionalno usposabljanje velja:
-       
usposabljanje začetnikov oziroma učencev, ki prvič sklenejo delovno
razmerje pri delodajalcu (v nadaljevanju: funkcionalno usposabljanje začetnikov
oziroma učencev);
-       
usposabljanje delavcev za potrebe opravljanja nalog, za katere imajo
sklenjeno pogodbo o zaposlitvi, kamor sodi tako izpopolnjevanje, s katerim
delavec obnavlja, nadgrajuje, poglablja in razširja znanje za uspešno
opravljanje del, kot tudi posebne oblike usposabljanja s področja dejavnosti
podjetja, ki so organizirana v mednarodnih organizacijah (npr. Eurocontrol) ali
drugih izvajalcih oziroma proizvajalcih, ter usposabljanje za vzdrževanje in
podaljševanje dovoljenj za delo (v nadaljevanju: funkcionalno usposabljanje
delavcev za potrebe delovnega mesta);
-       
usposabljanje delavcev za opravljanje druge vrste dela, kamor se uvršča
tudi pridobivanje dodatnih pooblastil oziroma dovoljenj za delo (v nadaljevanju:
funkcionalno usposabljanje delavcev za opravljanje druge vrste dela).
2.     
Pridobivanje strokovne izobrazbe
Delavec pridobiva strokovno izobrazbo oziroma se izobražuje
za strokovni poklic v okviru verificiranih javno priznanih programov
izobraževanja.
Funkcionalno usposabljanje in pridobivanje strokovne
izobrazbe delavca lahko poteka v interesu delodajalca, v interesu delavca in
delodajalca, ali v lastnem interesu delavca.
O funkcionalnem usposabljanju delavca za opravljanje druge
vrste dela, kot tudi pridobivanju strokovne izobrazbe v interesu delodajalca se
delavec in delodajalec sporazumno dogovorita.
71. člen
Pogodba o izobraževanju
Delodajalec lahko zahteva sklenitev pogodbe o izobraževanju
za vsako vrsto izobraževanja, če oceni, da stroški izobraževanja ali vsebina
izobraževanja terjajo pisni dogovor o pravicah in obveznostih delodajalca in
delavca, ki se izobražuje.
V pogodbi o izobraževanju se opredelijo pravice in obveznosti
obeh pogodbenih strank, glede na posamezno vrsto izobraževanja, upoštevaje
določbe te kolektivne pogodbe, internih aktov delodajalca in okoliščine
posameznega primera.
B. Pravice in obveznosti strank v primeru
funkcionalnega usposabljanja v interesu delodajalca
72. člen
Čas funkcionalnega usposabljanja
Če je funkcionalno usposabljanje v interesu delodajalca in je
organizirano med delovnim časom, čas usposabljanja velja kot redni delovni čas,
delavec pa ima enake pravice, kot če bi delal.
Če je funkcionalno usposabljanje, ki je v interesu
delodajalca, organizirano izven delovnega časa, se dejanske ure usposabljanja
štejejo kot delovni čas.
Pri večdnevnem oziroma večtedenskem funkcionalnem
usposabljanju se kot delovni čas štejejo dnevi dejanskega izvajanja tudi, če se
usposabljanje izvaja ob sobotah, nedeljah ali praznikih.
73. člen
Stroški funkcionalnega usposabljanja
Stroške funkcionalnega usposabljanja v interesu delodajalca
plača delodajalec.
V primeru, da se delavec udeleži zunanjega izobraževanja, to
je izobraževanja, katerega izvajalec ni delodajalec, se kot strošek funkcionalnega
usposabljanja upošteva višina kotizacije, cena izobraževalnega programa ipd.,
kot izhaja iz računa, ki ga izda izvajalec funkcionalnega usposabljanja. V
primeru, ko gre za izobraževanje skupine delavcev, cena izobraževanja (po
računu) pa je enotna, se strošek izobraževanja v ožjem smislu v tem primeru
izračuna tako, da se enotna cena izobraževanja deli s številom udeleženih
delavcev.
Ko je izvajalec funkcionalnega usposabljanja delodajalec,
konkretni izvajalci funkcionalnega usposabljanja pa delodajalčevi zaposleni
(predavatelji in inštruktorji), se strošek funkcionalnega usposabljanja
izračuna kot sledi:
(i) za
teoretični del usposabljanja:

Povprečna urna postavka inštruktorjev oziroma
  predavateljev

x št. ur usposabljanja


4

(ii) za praktični del
usposabljanja:

Povprečna urna postavka inštruktorjev oziroma
  predavateljev

x št. ur usposabljanja

Kot povprečna urna postavka inštruktorjev se upošteva
povprečna urna postavka imetnikov tiste vrste pooblastila inštruktorja (npr.
OJTI oziroma ATI/TSA oziroma INS), ki jo poseduje konkretni izvajalec
izobraževanja. Povprečna urna postavka inštruktorjev oziroma predavateljev se s
strani delodajalca določi za vsako koledarsko leto, in sicer za inštruktorje
ločeno glede na posamezno vrsto pooblastila inštruktorja, upoštevaje povprečno
bruto (I) urno postavko imetnikov posameznih vrst pooblastil inštruktorja
oziroma predavateljev v preteklem koledarskem letu.
Delavcem, ki se funkcionalno usposabljajo v interesu
delodajalca krije delodajalec tudi naslednje stroške:
-       
prevozne stroške skladno z odobrenim potnim nalogom,
-       
stroške bivanja (prenočišče) ter
-       
dnevnice skladno s predpisi.
Stroške iz tega odstavka delodajalec dokončno plača delavcu
po prejemu potrdila o opravljenem funkcionalnem usposabljanju, ki ga je delavec
dolžan predložiti organizacijski enoti, pristojni za organizacijo usposabljanj
(to je v Letalsko šolo v primeru operativnih sektorjev, v primeru ostalih
delavcev pa v organizacijsko enoto, pristojno za kadrovske zadeve) in na
podlagi pravilno izpolnjenega in odobrenega potnega naloga z vsemi prilogami, z
izjemo stroškov morebitnega letalskega prevoza, katere plača delodajalec na
podlagi računa letalskega prevoznika.
74. člen
Funkcionalno usposabljanje začetnikov oziroma učencev
Delavec, ki se funkcionalno usposablja kot začetnik oziroma
učenec, ima poleg obveznosti iz pogodbe o zaposlitvi še naslednje obveznosti:
-       
se usposabljati v skladu s programom usposabljanja in se usposabljanja
udeležiti v polni prisotnosti,
-       
v roku, ki je določen s pogodbo o zaposlitvi, uspešno zaključiti
usposabljanje in pridobiti ustrezno dovoljenje za delo, če je to pogoj za
opravljanje dela, za katerega se usposablja,
-       
na poziv delodajalca skleniti delovno razmerje z delodajalcem in ostati
v delovnem razmerju po pridobitvi dovoljenja za delo najmanj pet let,
-       
druge obveznosti, dogovorjene s pogodbo o izobraževanju, če je ta
sklenjena.
V primeru, da začetnik oziroma učenec na lastno željo ali po
lastni krivdi predčasno prekine usposabljanje, zaradi česar lahko pride do
prenehanja delovnega razmerja, ali v primeru neuspešno zaključenega
usposabljanja, je dolžan delodajalcu v roku 30 dni od njegovega poziva vrniti
vse nastale stroške v zvezi z usposabljanjem, bruto plačo in ostale prejemke iz
delovnega razmerja, ki so nastali do dneva prenehanja delovnega razmerja. Po
preteku roka za vrnitev vseh prej naštetih stroškov je delavec dolžan plačati
zamudne obresti po zakonsko določeni zamudni obrestni meri od dneva zapadlosti
v plačilo do plačila.
V primeru, da delodajalec ugotovi, da za neuspeh ali
prekinitev delavčevega usposabljanja obstajajo utemeljeni razlogi, lahko
delavca, delno ali v celoti, oprosti dolžnosti povrnitve stroškov
izobraževanja.
V primeru prekinitve delovnega razmerja po lastni volji ali
krivdi po pridobitvi dovoljenja za delo, ko bi delavec še moral ostati v
delovnem razmerju pri delodajalcu, je delodajalcu dolžan povrniti stroške
izobraževanja v sorazmernem deležu.
75. člen
Funkcionalno usposabljanje delavcev za potrebe delovnega
mesta
Delavec, ki se funkcionalno usposablja za potrebe delovnega
mesta, ima poleg obveznosti iz pogodbe o zaposlitvi še naslednje obveznosti:
-       
se usposabljati v skladu s programom usposabljanja in se usposabljanja
udeležiti v polni prisotnosti;
-       
uspešno zaključiti usposabljanje;
-       
v času usposabljanja opravljati delo, za katerega je usposobljen in v
obsegu, kakor to zahtevajo potrebe dela;
-       
na zahtevo delodajalca pripraviti povzetek pridobljenega znanja in o
vsebini izobraževanja seznaniti druge delavce;
-       
v roku 10 dni od zaključka usposabljanja delodajalcu predložiti potrdilo
o udeležbi na izobraževanju, ki ga izda izvajalec slednjega oziroma če ga v tem
roku ne prejme od izvajalca usposabljanja, najkasneje v treh delavčevih
delovnih dneh po prejemu;
-       
v kolikor je funkcionalno usposabljanje podlaga za pridobitev dovoljenja
za delo s področja operativnega dela, v roku 8 dni po uspešno zaključenem
usposabljanju v organizacijsko enoto KZPS, pristojno za usposabljanje
operativnega osebja, predložiti vso potrebno dokumentacijo za vpis pooblastila
v dovoljenje za delo;
-       
ostati v delovnem razmerju pri delodajalcu še toliko časa po zaključenem
izobraževanju, kot opredeljeno v nadaljevanju tega člena, kar pa ne velja, če
gre za usposabljanje za vzdrževanje in podaljševanje dovoljenj za delo;
-       
druge obveznosti, dogovorjene s pogodbo o izobraževanju, če je ta
sklenjena.
V primeru, da delavec na lastno željo ali po lastni krivdi
predčasno prekine usposabljanje (oziroma se ga sploh ne udeleži), je dolžan
delodajalcu v roku 30 dni od njegovega poziva vrniti vse v zvezi z usposabljanjem
nastale stroške. Po preteku tega roka je delavec dolžan plačati zamudne obresti
po zakonsko določeni zamudni obrestni meri od dneva zapadlosti v plačilo do
plačila.
V primeru, da delodajalec ugotovi, da za prekinitev
delavčevega usposabljanja obstajajo utemeljeni razlogi, lahko delavca, delno
ali v celoti, oprosti dolžnosti povrnitve stroškov izobraževanja.
Za dneve odsotnosti zaradi usposabljanja bo v primeru
prekinitve usposabljanja na lastno željo ali po lastni krivdi delavec koristil
svoj redni letni dopust, če le-tega ne bo imel več, pa bo delodajalec delavcu
odobril izredni neplačani dopust. Izjema od tega pravila velja v primerih iz
prejšnjega odstavka tega člena.
Dolžina obdobja, za katerega je delavec dolžan ostati v
delovnem razmerju pri delodajalcu po zaključku izobraževanja, je odvisna od
stroškov izobraževanja, ki jih delodajalec nameni za dotično izobraževanje
delavca. Stroške izobraževanja se v ta namen razume kot stroške izobraževanja v
ožjem smislu, torej stroške same izvedbe izobraževanja (npr. višina kotizacije,
cena izobraževalnega programa ipd.), ne pa tudi stroške izobraževanja v širšem
smislu (prevozni stroški, stroški bivanja (prenočišče), dnevnice ipd.).
Dolžina obdobja, za katerega je
delavec dolžan ostati v delovnem razmerju pri delodajalcu po zaključku
izobraževanja, se določi, kot sledi:


Strošek izobraževanja
(v EUR)

Dolžina zaveze delavca ostati v delovnem razmerju


do 2000

/


Več kot 2000 in do 5000

1 leto


Več kot 5000

2 leti


V primeru prekinitve delovnega razmerja po lastni volji ali
krivdi, ko bi delavec še moral ostati v delovnem razmerju pri delodajalcu, je
dolžan delodajalcu povrniti stroške izobraževanja v sorazmernem deležu.
Delodajalec ne more zahtevati od delavca, ki se funkcionalno
usposablja za potrebe delovnega mesta, povračila stroškov takega izobraževanja
zaradi prenehanja delovnega razmerja s strani delodajalca, razen če je bila
delavcu izredno odpovedana pogodba o zaposlitvi ali če mu je bila odpovedana iz
krivdnih razlogov.
76. člen
Funkcionalno usposabljanje delavcev za opravljanje druge
vrste dela in pridobivanje dodatnih pooblastil
Delavec, ki se usposablja za opravljanje druge vrste dela,
ima poleg obveznosti iz pogodbe o zaposlitvi še naslednje obveznosti:
-       
se usposabljati v skladu s programom usposabljanja in se usposabljanja
udeležiti v polni prisotnosti;
-       
uspešno zaključiti usposabljanje;
-       
v času usposabljanja opravljati delo, za katerega je usposobljen in v
obsegu, kakor to zahtevajo potrebe dela;
-       
na zahtevo delodajalca pripraviti povzetek pridobljenega znanja in o
vsebini izobraževanja seznaniti druge delavce;
-       
v roku 10 dni od zaključka usposabljanja delodajalcu predložiti potrdilo
o udeležbi na izobraževanju, ki ga izda izvajalec slednjega oziroma če ga v tem
roku ne prejme od izvajalca usposabljanja, najkasneje v treh delavčevih
delovnih dneh po prejemu;
-       
v kolikor je funkcionalno usposabljanje podlaga za pridobitev dovoljenja
za delo oziroma pooblastila za opravljanje dela s področja operativnega dela, v
roku osem dni po uspešno zaključenem usposabljanju v organizacijsko enoto KZPS,
pristojno za usposabljanje operativnega osebja, predložiti vso potrebno
dokumentacijo za vpis pooblastila v dovoljenje za delo oziroma izdajo
dovoljenja za delo;
-       
po končanem usposabljanju na poziv delodajalca skleniti novo pogodbo o
zaposlitvi z delodajalcem, ki bo zajemala tudi delovne naloge s področja, za
katerega se je delavec na podlagi pogodbe o izobraževanju usposobil;
-       
ostati v delovnem razmerju, in sicer:
a)   
pet let po pridobitvi dovoljenja za delo, če prvič pridobi dovoljenje za
delo ali če gre za prvo pridobitev dovoljenja za delo kontrolorja zračnega
prometa,
b)   
v ostalih primerih vpisa pooblastila v dovoljenje za delo tri leta po
vpisu pooblastila v dovoljenje za delo,
c)   
v primerih usposabljanja, ki ni namenjeno pridobitvi pooblastila oziroma
dovoljenja za delo, pa za obdobje, kot ga predvideva tabela v šestem odstavku
prejšnjega člena,
-       
druge obveznosti, dogovorjene s pogodbo o izobraževanju, če je ta
sklenjena.
V primeru, da delavec na lastno željo ali po lastni krivdi
predčasno prekine usposabljanje (oziroma se ga sploh ne udeleži), je dolžan
delodajalcu v roku 30 dni od njegovega poziva vrniti vse v zvezi z
usposabljanjem nastale stroške. Po preteku tega roka je delavec dolžan plačati
zamudne obresti po zakonsko določeni zamudni obrestni meri od dneva zapadlosti
v plačilo do plačila.
V primeru, da delodajalec ugotovi, da obstajajo za prekinitev
delavčevega usposabljanja utemeljeni razlogi, ki lahko opravičijo delavca, da
je predčasno prekinil usposabljanje, lahko delodajalec, delno ali v celoti,
oprosti delavca povrnitve stroškov izobraževanja.
Za dneve odsotnosti zaradi usposabljanja bo v primeru
prekinitve usposabljanja na lastno željo ali po lastni krivdi delavec koristil
svoj redni letni dopust, če le-tega ne bo imel več, pa bo delodajalec delavcu
odobril izredni neplačani dopust. Izjema od tega pravila velja v primerih iz
prejšnjega odstavka tega člena.
V primeru prekinitve delovnega razmerja po lastni volji ali
krivdi, ko bi delavec še moral ostati v delovnem razmerju pri delodajalcu, je
dolžan delodajalcu povrniti stroške izobraževanja v sorazmernem deležu.
Delodajalec ne more zahtevati od delavca, ki se funkcionalno
usposablja za opravljanje druge vrste dela, povračila stroškov takega
izobraževanja zaradi prenehanja delovnega razmerja, razen če je bila delavcu
izredno odpovedana pogodba o zaposlitvi ali če mu je bila odpovedana iz
krivdnih razlogov.
77. člen
Obveznost delavca ostati v delovnem razmerju pri delodajalcu
po več zaporednih funkcionalnem usposabljanjih
V primeru, da se delavec udeleži več zaporednih funkcionalnih
usposabljanj, po katerih je dolžan ostati v delovnem razmerju pri delodajalcu
še določen čas po zaključku vsakega funkcionalnega usposabljanja, se dolžina
delavčeve obveznosti ostati v delovnem razmerju upošteva po vsakem
izobraževanju posebej, pri čemer omenjene obveznosti tečejo vzporedno. Dolžina
te zaveze ne more trajati dlje kakor pet (5) let od zaključka zadnjega
usposabljanja. Ta pogoj se ne uveljavlja, če nastopijo pogoji za upokojitev.
Določba prejšnjega odstavka tega člena se uporablja za
funkcionalna izobraževanja, ki se pričnejo po datumu vstopa te kolektivne
pogodbe v veljavo.
C. Pravice in obveznosti strank v primeru pridobivanja
strokovne izobrazbe v interesu delodajalca
78. člen
Pravice in obveznosti strank v primeru pridobivanja
strokovne izobrazbe v interesu delodajalca
Obveznosti delavca, ki pridobiva strokovno izobrazbo v
interesu delodajalca, so:
-       
vključitev v izobraževalni program, o katerem se dogovorita delavec in
delodajalec s pogodbo o izobraževanju,
-       
da med izobraževanjem ne spreminja programa brez soglasja delodajalca,
-       
izpolnjevanje obveznosti, dogovorjenih s pogodbo o izobraževanju,
-       
zaključek izobraževanje v roku, ki je dogovorjen s pogodbo o
izobraževanju,
-       
da po končanem izobraževanju ostane v delovnem razmerju pri delodajalcu,
kot določeno s to kolektivno pogodbo in pogodbo o izobraževanju,
-       
v primeru prekinitve izobraževanja ali neuspešnega izobraževanja
povrnitev stroškov izobraževanja delodajalcu v skladu s pogodbo o
izobraževanju,
-       
v primeru prekinitve delovnega razmerja po lastni volji ali krivdi v
času trajanja izobraževanja povrnitev delodajalcu stroškov v celoti,
-       
v primeru prekinitve delovnega razmerja po lastni volji ali krivdi po
končanem izobraževanju, ko bi še moral ostati v delovnem razmerju pri
delodajalcu, povrnitev delodajalcu stroškov izobraževanja v sorazmernem deležu
glede na čas trajanja delovnega razmerja po končanem izobraževanju,
-       
izpolnjevanje drugih določil pogodbe o izobraževanju.
Delavec mora ostati v delovnem razmerju po končanem
izobraževanju praviloma še toliko časa, kolikor je trajalo izobraževanje po
sklenjeni pogodbi o izobraževanju.
Delavec nima obveznosti do delodajalca, če delodajalec ne
izpolni svojih obveznosti po pogodbi o izobraževanju.
Delavcem, ki si pridobivajo strokovno izobrazbo v interesu
delodajalca, delodajalec krije naslednje stroške izobraževanja:
-       
šolnino;
-       
odsotnost z dela zaradi opravljanja izpitov, morebitnih obveznih vaj, ki
so pogoj za pristop k izpitu in končne naloge (t.i. študijski dopust), skladno
z določbami tega člena ter pogodbo o izobraževanju;
-       
nadomestilo plače za odsotnost z dela zaradi opravljanja izpitov in
končne naloge.
Delavcu, ki pridobiva strokovno izobrazbo v interesu
delodajalca, pripada študijski dopust, če je ta dogovorjen s pogodbo o
izobraževanju, in sicer v maksimalnem obsegu treh dni za vsako prvo opravljanje
izpita, vključujoč dan samega opravljanja izpita, ter 10 dni za izdelavo in
zagovor končne naloge.
Delodajalec mora delavcu omogočiti odsotnost na dan
opravljanja izpita in na dan zagovora končne naloge.
Delavec, ki je za izpit iz posameznega predmeta že izkoristil
pravico do odsotnosti, ne more koristiti odsotnosti za isti izpit, če je bil
prvič na izpitu neuspešen.
Če delavec za izpit iz posameznega predmeta ni izkoristil
pravice do odsotnosti in je izpit že opravil, te pravice ne more prenesti na
izpit iz drugega predmeta.
V primeru, da delavec na lastno željo ali po lastni krivdi
predčasno prekine izobraževanje, je dolžan delodajalcu v roku 30 dni od
njegovega poziva vrniti vse v zvezi z izobraževanjem nastale stroške. Po
preteku tega roka je delavec dolžan plačati zamudne obresti po zakonsko
določeni zamudni obrestni meri od dneva zapadlosti v plačilo do plačila.
V primeru, da delodajalec ugotovi, da obstajajo za prekinitev
delavčevega izobraževanja utemeljeni razlogi, ki lahko opravičijo delavca, da
ni uspešno zaključil oziroma je predčasno prekinil izobraževanje, lahko
delodajalec, delno ali v celoti, oprosti delavca povrnitve stroškov izobraževanja.
V primeru prekinitve delovnega razmerja po lastni volji ali
krivdi po končanem izobraževanju, ko bi delavec še moral ostati v delovnem
razmerju pri delodajalcu, je dolžan delodajalcu povrniti stroške izobraževanja
v sorazmernem deležu.
D. Oprostitev plačila v primeru prenehanja delovnega
razmerja
79. člen
Oprostitev plačila v primeru prenehanja delovnega razmerja
Ne glede na določbe tega poglavja, lahko delodajalec ob
prenehanju delovnega razmerja delavca oprosti povrnitve stroškov, nastalih z
izobraževanjem, za katerega je delavec v skladu s pogodbo o izobraževanju in
določbami te kolektivne pogodbe dolžan povrniti (sorazmeren) del stroškov
izobraževanja.
XIII. ODGOVORNOST DELAVCA IN DELODAJALCA
80. člen
Odškodninska odgovornost delavca in delodajalca
Delavec, ki na delu ali v zvezi z delom namenoma ali iz hude
malomarnosti povzroči škodo delodajalcu, jo je dolžan povrniti.
Postopek za ugotovitev povzročene škode in odgovornosti
delavca za nastanek škode začne direktor ali od njega pooblaščena oseba na
podlagi prijave ali na podlagi lastne ugotovitve.
Če je delavcu povzročena škoda pri delu ali v zvezi z delom,
mu jo mora povrniti delodajalec po splošnih pravilih civilnega prava.
Odškodninska odgovornost delodajalca se nanaša tudi na škodo,
ki jo je delodajalec povzročil delavcu s kršitvijo pravic iz delovnega
razmerja.
Glede povračila škode, ne glede na to, ali je bila škoda
povzročena s strani delavca ali delodajalca, sta dolžna delodajalec in delavec
pristopiti k mirni rešitvi spora oziroma sklenitvi sporazuma, s katerim
dogovorita tudi višino in način povračila škode.
Če se delodajalec in delavec v 30 dneh od dneva, ko sta bila
seznanjena s povzročeno škodo ali kršitvami pravic iz delovnega razmerja, ne
skleneta pisnega sporazuma, lahko uveljavljata odškodninsko odgovornost
delodajalca pred arbitražo za reševanje individualnih delovnih sporov ali v
postopku pred delovnim sodiščem.
81. člen
Disciplinska odgovornost delavca in sankcije
Disciplinska odgovornost delavca se ugotavlja na podlagi
določb vsakokrat veljavnega zakona, ki ureja delovna razmerja.
Delavcu, ki krši pogodbene ali druge obveznosti iz delovnega
razmerja, lahko delodajalec v primeru ugotovljene disciplinske odgovornosti
izreče opomin, denarno kazen ali odvzem bonitet.
Denarna kazen se lahko izreče v višini do največ 25 %
povprečne osnovne bruto plače delavca za preteklo leto.
82. člen
Prepoved biti pod vplivom alkohola, drog in drugih
prepovedanih substanc
Delavec med delovnim časom ne sme biti pod vplivom alkohola,
drog in drugih prepovedanih substanc. Preprečevanje, ugotavljanje in
sankcioniranje uporabe alkohola, drog in drugih prepovedanih substanc
delodajalec natančneje opredeli s splošnim aktom delodajalca.
83. člen
Prepoved opravljanja drugih del
Med trajanjem delovnega razmerja delavec ne sme brez pisnega
soglasja delodajalca za svoj ali tuj račun opravljati del ali sklepati poslov,
ki sodijo v dejavnost, ki jo dejansko opravlja delodajalec in pomenijo ali bi
lahko pomenili za delodajalca konkurenco.
Sankcija za neupoštevanje tega določila je disciplinska in
odškodninska odgovornost.
84. člen
Prepoved diskriminacije
Med trajanjem delovnega razmerja delodajalec ne sme
postavljati delavcev v neenakopraven položaj oziroma jih na kakršenkoli način
diskriminirati.
Podrobneje je prepoved diskriminacije opredeljena s splošnim
aktom delodajalca.
XIV. STAVKA
85. člen
Stavka
Sindikat uresničuje pravico do stavke ob pogoju zagotavljanja
varnosti zračnega prometa v skladu s stavkovnimi pravili, o katerih se
dogovorita sindikat in delodajalec, in v skladu z določili te kolektivne
pogodbe, letalskimi predpisi in drugimi predpisi o stavki.
Sodelovanje v stavki ali drugi obliki pritiska, organizirani
v skladu z zakonom, ki ureja stavko, z zakonom, ki ureja letalstvo in
stavkovnimi pravili ni škodljivo ravnanje, ki se ga delavcu prepoveduje.
V primeru, da Vlada RS razglasi izredne razmere v Republiki
Sloveniji oziroma se uvede izvajanje delovne dolžnosti, skladno z veljavno
zakonodajo, se stavka takoj začasno prekine. Stavka se lahko nadaljuje, ko izredne
razmere prenehajo, oziroma ko je objavljen preklic izvajanja delovne dolžnosti.
86. člen
Odgovornosti v času stavke
Organiziranje stavke v skladu s to kolektivno pogodbo in
veljavno zakonodajo ne pomeni kršitve delovnih obveznosti in ne sme biti podlaga
za začetek postopka za ugotavljanje disciplinske in odškodninske odgovornosti
delavca ter ne sme imeti za posledico prenehanje delovnega razmerja delavca.
Sindikati si v času stavke prizadevajo, da ne prihaja do
izgredov, škodljivih posegov na objektih, sistemih in napravah navigacijskih
služb zračnega prometa, sabotaž in namernega povzročanja škode s strani članov
sindikata.
XV. PLAČE
87. člen
Plače
Plačni sistem se uredi s podjetniško kolektivno pogodbo, ki
jo delodajalec sklene s sindikati.
Vsi zneski v tej kolektivni pogodbi, ki se nanašajo na plače
in nadomestila, so v bruto zneskih.
Pri uveljavljanju pravic na podlagi delovne dobe se v delovno
dobo šteje skupna delovna doba delavca.
Plača se izplačuje enkrat mesečno, 10. dne v mesecu. Če je
10. dan v mesecu sobota, se plača izplača 9. dne v mesecu, če je 10. dan v
mesecu nedelja, se plača izplača 8. dne v mesecu.
88. člen
Vrednost količnika za izračun osnovne plače
Vrednost količnika za izračun osnovne plače delavca od
1. 6. 2023 znaša 290,51 EUR bruto.
Stranke te kolektivne pogodbe se dogovorijo, da se vrednost
količnika za izračun osnovne plače usklajuje praviloma enkrat letno. Pogajanja
za uskladitev se pričnejo najkasneje do 1. maja
in se praviloma zaključijo v 30-ih dneh po začetku.
89. člen
Dodatki k plači za posebne pogoje dela
Delavcem pripadajo dodatki za delo v posebnih pogojih dela,
ki izhajajo iz razporeditve delovnega časa.
Dodatki se obračunavajo le za čas, ko je delavec delal v
pogojih, zaradi katerih mu dodatek pripada.
Osnova za izračun dodatkov je osnovna plača delavca za polni
delovni čas oziroma ustrezna urna postavka.
Za delo v delovnem času, ki je za delavce manj ugoden,
pripadajo delavcem dodatki v naslednjem odstotku od osnove:

1.     
   

za nočno delo 

45
  %


2.     
   

za delo preko polnega delovnega časa
  (nadurno delo)

140
  %


3.     
   

za delo v nedeljo 

70
  %


4.     
   

za delo na praznik, ki je dela prost dan in
  druge dela proste dneve po zakonu 

90
  %

Dodatka pod 3. in 4. točko prejšnjega odstavka se med seboj
izključujeta.
90. člen
Dodatek na delovno dobo
Pri uveljavljanju pravic na podlagi delovne dobe se v delovno
dobo šteje skupna delovna doba delavca.
Kot delovna doba šteje obdobje, ko je delavec v delovnem
razmerju, kar je razvidno iz delovne knjižice oziroma iz izpisa o obdobjih
zavarovanja po 1. 1. 2009.
Delavcu pripada dodatek za delovno dobo v višini 0,5 %
osnovne plače za vsako začeto leto delovne dobe.
XVI. PRAVICE IN OBVEZNOSTI DELAVCEV IZ NASLOVA POVRAČILA
STROŠKOV V ZVEZI Z DELOM
91. člen
Stroški prevoza na delo in z dela
Za dneve prisotnosti na delu pripada delavcu povračilo
stroškov prevoza na delo in z dela v višini in pod pogoji, do katere in pod
katerimi se ti stroški ne vštevajo v davčno osnovo dohodka iz delovnega
razmerja.
Delavec je odgovoren za resnično navedbo podatkov o stroških
prevoza na delo in z dela. Delodajalec ima pravico ugotavljati oziroma
preverjati resničnost navedenih podatkov.
92. člen
Opravljanje dela na lokacijah delodajalca
Kraj opravljanja dela v pogodbi o zaposlitvi je širše določen
in vključuje vse lokacije delodajalca, ki so določene z vsakokrat veljavnim
splošnim aktom delodajalca, ki ureja notranjo organizacijo in sistemizacijo
delovnih mest.
Za opravljanje dela na lokacijah delodajalca se šteje
izvajanje operativnih nalog (npr. delo na terenu, izvajanje privilegijev iz
dovoljenja za delo, opravljanje dela v zvezi z usposabljanjem in podobno).
Opravljanje dela na lokacijah delodajalca skladno s tem
členom ne velja za službeno pot. Delavec je upravičen do povračila stroškov
prevoza na delo in z dela ter prehrane.
93. člen
Službena potovanja
Delavec je upravičen do povračila stroškov za službena
potovanja v Republiki Sloveniji in tujini, in sicer do dnevnic za stroške
prehrane, kilometrine oziroma prevoznih stroškov ter prenočišča in drugih
stroškov, ki nastanejo v zvezi z opravljanjem dela, v višini in pod pogoji, do
katere in pod katerimi se ti stroški ne vštevajo v davčno osnovo dohodka iz
delovnega razmerja.
Za službeno potovanje velja tudi potovanje, ko je delavec
napoten na izobraževanje, če ne gre za izobraževanje na lokaciji delodajalca.
Delavcu, ki je v okviru službenega potovanja opravil polni
fond ur (8 ur) in dodatne ure zaradi prevoza v kraj, kamor je bil napoten, se
obračuna in plača efektivni delovni čas, to je čas, ko je opravljal delovne
naloge. Čas prevoza na službeni poti se ne upošteva kot delovni čas, se pa
upošteva pri določanju dnevnice oziroma stroškov za prehrano.
Delavcu, ki je v okviru službenega potovanja opravil vključno
s prevozom manj ur, kot je dnevna delovna obveznost (8 ur), se kot delovni čas
upošteva polni delovni čas.
Delavcu pripada dnevnica glede na čas trajanja službenega
potovanja (čas trajanja efektivnega dela in čas prevoza).
Dnevnica za službeno potovanje in povračilo stroškov za
prehrano med delom se med seboj izključujeta.
94. člen
Nadomestilo stroškov prehrane med delom
Delavcu pripada za dneve prisotnosti na delu povračilo
stroškov prehrane med delom v višini in pod pogoji, do katere in pod katerimi
se ti stroški ne vštevajo v davčno osnovo dohodka iz delovnega razmerja.
XVII. ODPRAVNINA OB UPOKOJITVI
95. člen
Odpravnina ob upokojitvi
Delavcu ob upokojitvi pripada odpravnina v višini treh
delavčevih povprečnih bruto plač za zadnje tri mesece pred prenehanjem pogodbe
o zaposlitvi oziroma treh povprečnih bruto plač v Republiki Sloveniji za zadnje
tri mesece pred prenehanjem pogodbe o zaposlitvi, če je to za delavca ugodneje.
Ne glede na predhodni odstavek
tega člena delavcu, ki se ob prvi upokojitvi upokoji v celoti, pripada glede na
njegovo izpolnjeno neprekinjeno delovno dobo pri delodajalcu odpravnina v
višini večkratnika delavčeve povprečne bruto plače za zadnje tri mesece pred
prenehanjem pogodbe o zaposlitvi, ki znaša:


Izpolnjena
  neprekinjena delovna doba pri delodajalcu in njegovih pravnih prednikih,
  najmanj 

Večkratnik


20 let

4-kratnik


25 let

5-kratnik


30 let

6-kratnik


35 let

7-kratnik


V izpolnjeno neprekinjeno delovno dobo pri delodajalcu po
predhodnem odstavku se všteva tudi neprekinjena delovna doba pri morebitnem
predhodnem delodajalcu prenosniku (in njegovih pravnih prednikih), od katerega
je delavec prešel k delodajalcu na podlagi predpisa ali pogodbe med
delodajalcem in delodajalcem prenosnikom. V izpolnjeno neprekinjeno delovno
dobo pri delodajalcu po predhodnem odstavku se za delavce, ki so zaposleni pri
delodajalcu v trenutku sklenitve te kolektivne pogodbe, všteva tudi delovna
doba pri predhodnih delodajalcih, pri katerih je delavec opravljal delo na
podlagi dovoljenja za delo na področju navigacijskih služb zračnega prometa, in
to za čas od pridobitve dovoljenja za delo, pod pogojem, da je delo na podlagi
dovoljenja za delo pri predhodnih delodajalcih in delodajalcu potekalo
neprekinjeno.
Odpravnina ob upokojitvi se mora izplačati najpozneje ob
izplačilu zadnje plače.
Če se delavec po upokojitvi ponovno zaposli pri delodajalcu,
ob prenehanju nove pogodbe o zaposlitvi nima pravice do odpravnine po prejšnjih
odstavkih.
Če se delavec delno upokoji, ima pri delodajalcu, pri katerem
mu je prenehala pogodba o zaposlitvi in je sklenil novo za krajši delovni čas,
pravico do odpravnine v sorazmernem delu. Če se delavec delno upokoji, se mu
sorazmerni del odpravnine odmeri od odpravnine, izračunane po prvem odstavku
tega člena.
PREHODNE IN KONČNE DOLOČBE
96. člen
Drugi dodatki k plači
Delavcem pripadajo dodatki za delo v posebnih pogojih dela,
ki izhajajo iz razporeditve delovnega časa.
Dodatki se obračunavajo le za čas, ko je delavec delal v
pogojih, zaradi katerih mu dodatek pripada.
Osnova za izračun dodatkov je osnovna plača delavca za polni
delovni čas oziroma ustrezna urna postavka.
Za delo v delovnem času, ki je
za delavce manj ugoden, pripadajo delavcem dodatki v naslednjem odstotku od
osnove:

1.     
   

za izmensko delo

12 %


2.     
   

za delo v deljenem
  delovnem času:
-       
  za prekinitev dela več kakor 1 uro
-       
  za prekinitev dela več kakor 2 uri

20 %
40 %


3.     
   

za intervencijo

60 %


4.     
   

za navzočnost na
  delovnem mestu po pozivu v času dosegljivosti izven delovnega mesta

140 %

V primeru izplačila dodatka za navzočnost na delovnem mestu
po pozivu v času dosegljivosti izven delovnega mesta delavec ni upravičen do
plačila dodatka po 3. in 4. točki četrtega odstavka 89. člena
te kolektivne pogodbe.
Določbe tega člena se uporablja do drugačne ureditve v
podjetniški kolektivni pogodbi.
97. člen
Dodatki za delo po pozivu v času pripravljenosti
V primeru aktivirane pripravljenosti iz četrtega odstavka
52. člena te kolektivne pogodbe je delavec za ure dela, ki jih opravi v
času navzočnosti na delovnem mestu po pozivu upravičen do dodatka za navzočnost
na delovnem mestu po pozivu v času pripravljenosti v višini 140 % osnovne plače
delavca za polni delovni čas oziroma ustrezne urne postavke.
V primeru aktivirane pripravljenosti iz petega odstavka
52. člena te kolektivne pogodbe je delavec za ure dela, ki jih opravi na
daljavo po pozivu upravičen do dodatka za delo na daljavo po pozivu v času
pripravljenosti v višini 120 % osnovne plače delavca za polni delovni čas
oziroma ustrezne urne postavke. V primeru izplačila tega dodatka delavec ni
upravičen do izplačila nobenega dodatka iz 89. in 96. člena
te kolektivne pogodbe.
Ta določba se uporablja do drugačne ureditve v podjetniški
kolektivni pogodbi.
98. člen
Prostovoljno dodatno pokojninsko zavarovanje delavcev
Delodajalec bo za delavce plačeval mesečno premijo za
prostovoljno dodatno pokojninsko zavarovanje v skladu in pod pogoji, kakor so
določeni v pogodbi o oblikovanju pokojninskega načrta, sklenjeni med
delodajalcem in Svetom delavcev.
Ta določba se uporablja do drugačne ureditve v podjetniški
kolektivni pogodbi.
99. člen
Nadomestilo plače po zakonu
Delavcu pripadajo nadomestila plače pod pogoji in v primerih,
določenih z vsakokrat veljavnim zakonom, ki ureja delovna razmerja.
Poleg primerov, ki jih določa omenjen zakon, je delavec
upravičen do nadomestila plače tudi za čas pripravljenosti na domu, in sicer v
višini 10 % od osnovne plače oziroma urne postavke za ure, odrejene
pripravljenosti na domu.
Podlaga za izračun nadomestila plače delavca je plača
delavca, ki jo je prejel v preteklih treh mesecih za polni delovni čas; če v
zadnjih treh mesecih ni prejel vsaj ene plače, pa v višini minimalne plače.
Plača iz prejšnjega stavka ne vsebuje nadomestil plač in se izračuna iz urne
postavke za čas prisotnosti na delu.
Nadomestilo plače ne sme biti višje od plače, ki bi jo
delavec prejel, če bi delal.
Pri odsotnosti z dela delavca zaradi bolezni ali poškodbe, ki
ni povezana z delom, znaša višina nadomestila plače delavcu, ki bremeni
delodajalca, 90 % plače delavca v preteklem mesecu za polni delovni čas.
Delavcem se pri plačani odsotnosti z dela nadomestilo plače
izplača za tiste dneve in za toliko ur, kolikor znaša delovna obveznost delavca
na dan, ko zaradi opravičenih razlogov ne dela.
Določbe tega člena se uporablja do drugačne ureditve v
podjetniški kolektivni pogodbi.
100. člen
Nadomestilo plače za čas stavke
Za čas stavke so delavci upravičeni do nadomestila plače:
-       
v višini 80 % od osnovne plače, povečane za dodatek za delovno dobo, za
prvih 5 dni stavke,
-       
v višini 70 % od osnovne plače, povečane za dodatek za delovno dobo, za
naslednjih 3 dni stavke,
-       
v višini 60 % od osnovne plače, povečane za dodatek za delovno dobo, za
naslednjih 3 dni stavke,
-       
v višini 50 % od osnovne plače, povečane za dodatek za delovno dobo, za
vse ostale dni stavke.
Za čas stavke so delavci upravičeni do nadomestila plače v
skladu s prvim odstavkom tega člena, pod naslednjimi pogoji, ki se upoštevajo
skupaj:
-       
da stavkajo zaradi kršitve kolektivne pogodbe glede plač, regresa ali
imunitete sindikalnih zaupnikov in
-       
je stavka organizirana v skladu z zakonom, to kolektivno pogodbo in po
stavkovnih pravilih.
Delavcem, ki morajo med stavko zagotavljati navigacijske
službe zračnega prometa v skladu z zakonom in stavkovnimi pravili, pripada za
čas dejanskega dela, obračun plače za redno delo, po določilih te kolektivne
pogodbe in podjetniške kolektivne pogodbe.
Določbe tega člena se uporablja do drugačne ureditve v
podjetniški kolektivni pogodbi.
101. člen
Plača pripravnika
Delavec pripravnik ima pravico do plače v višini 70 % osnovne
plače za delovno mesto, za katerega je sklenil pogodbo o zaposlitvi kot pripravnik,
in do drugih osebnih prejemkov, ki jih določajo vsakokrat veljaven zakon, ki
ureja delovna razmerja, ta kolektivna pogodba in splošni akti delodajalca.
Plača pripravnika ne sme biti nižja od minimalne plače,
določene z zakonom.
Določbe tega člena se uporablja do drugačne ureditve v
podjetniški kolektivni pogodbi.
102. člen
Plača začetnika
Delavec začetnik ima pravico do osnovne plače v višini 70
odstotkov osnovne plače, ki bi jo prejel kot učenec za delovno mesto, za
katerega se usposablja na podlagi pogodbe o zaposlitvi, in do drugih osebnih
prejemkov, ki jih določajo vsakokrat veljaven zakon, ki ureja delovna razmerja,
ta kolektivna pogodba in splošni akti delodajalca.
Plača začetnika ne sme biti nižja od minimalne plače,
določene z zakonom.
Določbe tega člena se uporablja do drugačne ureditve v
podjetniški kolektivni pogodbi.
103. člen
Plača učenca
Delavec učenec ima pravico do osnovne plače v višini 70
odstotkov začetne osnovne plače, ki bi jo prejel kot delavec na delovnem mestu,
za katerega se usposablja na podlagi pogodbe o zaposlitvi, in do drugih osebnih
prejemkov, ki jih določajo vsakokrat veljaven zakon, ki ureja delovna razmerja,
ta kolektivna pogodba in splošni akti delodajalca.
Plača učenca ne sme biti nižja od minimalne plače, določene z
zakonom.
Določbe tega člena se uporablja do drugačne ureditve v
podjetniški kolektivni pogodbi.
104. člen
Regres za letni dopust
Delavcu pripada regres za letni dopust v enkratnem izplačilu.
Regres se izplača v denarni obliki.
Delavcu se izplača regres v višini, določeni s predpisi o
višini regresa za letni dopust za posamezno koledarsko leto in veljajo za
delodajalca.
Delavcu se regres za letni dopust izplača do 30. 6. v tekočem
letu. Delavec, ki se zaposli po 30. 6. v posameznem letu, pridobi pravico do
regresa s sklenitvijo delovnega razmerja.
Delavcu, ki dela krajši delovni čas od polovice polnega
delovnega časa, pripada regres za letni dopust sorazmerno času na delu.
Delavcu pripada en regres v koledarskem letu tudi, če med
letom preide od enega delodajalca k drugemu. V takem primeru vsak od
delodajalcev izplača sorazmerni del regresa glede na čas trajanja delovnega
razmerja pri posameznem delodajalcu v tem letu.
Določbe tega člena se uporablja do drugačne ureditve v
podjetniški kolektivni pogodbi.
105. člen
Solidarnostne pomoči
Ob smrti delavca pripada ožjemu družinskemu članu
solidarnostna pomoč v višini ene povprečne plače v javnem podjetju za pretekle
tri mesece.
Delavcu pripada solidarnostna pomoč v višini 50 % povprečne
plače v javnem podjetju za pretekle tri mesece v naslednjih primerih:
-       
ob smrti ožjega družinskega člana (zakonca oziroma izvenzakonskega
partnerja, otroka, posvojenca in pastorka, če živi z njim v skupnem
gospodinjstvu),
-       
ob nastanku težje invalidnosti (II. kategorija invalidnosti, 30 % telesna
okvara delavca) zaradi nezgode pri delu,
-       
elementarne nesreče ali požara,
-       
odsotnosti zaradi bolezni nepretrgoma več kakor 90 dni.
Solidarnostna pomoč iz drugega odstavka pripada delavcu
največ enkrat letno.
Direktor lahko na utemeljen predlog enega od sindikatov
odobri izplačilo solidarnostne pomoči delavcu v višini do 70 % povprečne plače
v družbi.
Določbe tega člena se uporablja do drugačne ureditve v
podjetniški kolektivni pogodbi.
106. člen
Jubilejne nagrade
Delavcu pripada jubilejna nagrada v maksimalni višini davčno
priznanega stroška v skladu s vsakokratno veljavnim predpisom, ki ureja ta
vprašanja.
Jubilejna nagrada se izplača v mesecu, ko delavec izpolni
delovni jubilej.
Določbe tega člena se uporablja do drugačne ureditve v
podjetniški kolektivni pogodbi.
107. člen
Prenehanje veljave določb podjetniške kolektivne pogodbe
Z dnem začetka veljave in uporabe te kolektivne pogodbe
prenehajo veljati in se uporabljati določbe 3., 8., 9., 11., 12., 13., 14.,
15., 16., 17., 18., 19., 20., 21., 22., 23., 24., 25., 26., 27., 28., 29., 30.,
31., 32., 33., 34., 35., 36., 37. ter 50. člena
podjetniške kolektivne pogodbe, št. 01
1-0009100002-100002106, sklenjene dne 24. 1.
2007.
108. člen
Podjetniška kolektivna pogodba
Delodajalec in sindikati bodo na podlagi te kolektivne
pogodbe sklenili podjetniško kolektivno pogodbo z namenom ureditve vsebin, ki
niso zajete v tej kolektivni pogodbi in jih je skladno z zakonom, ki ureja
delovna razmerja, potrebno urediti s kolektivno pogodbo, oziroma z namenom
ureditve vsebin na drugačen način, kot so urejene v tej kolektivni pogodbi.
Podjetniška kolektivna pogodbe se sklene po predhodnem
soglasju nadzornega sveta.
109. člen
Prenehanje veljave kolektivne pogodbe za dejavnost št. 171-1/2007-31
Z dnem začetka veljave in uporabe te kolektivne pogodbe
preneha veljati in se uporabljati Kolektivna pogodba za dejavnost št. 171-1/2007-31, ki je stopila v veljavo dne 1. 4. 2006, skupaj s spremembami in dopolnitvami.
110. člen
Število izvodov in dostava
Ta kolektivna pogodba je sestavljena in podpisana v petih
izvodih, od katerih prejme vsaka pogodbena stranka po en izvod in en izvod
ministrstvo pristojno za vodenje evidence kolektivnih pogodb.
111. člen
Uveljavitev te kolektivne pogodbe
Ta kolektivna pogodba začne veljati in se uporabljati
naslednji dan po objavi v Uradnem listu Republike Slovenije.
Zg. Brnik, dne 24. julija 2023

Za delodajalca:
Rok Marolt
direktor 

Za sindikat SAITS:
Radoš Dick
predsednik 
Za sindikat SATS:
Boris Remškar
predsednik
Za sindikat SKZPS:
Gregor Medvešek
predsednik 
Za sindikat SSKL:
Robert Štauber
predsednik

Ministrstvo za delo, družino,
socialne zadeve in enake možnosti je dne 25. 7. 2023 izdalo potrdilo
št. 10101-2/2023-2 o tem, da je Kolektivna pogodba za dejavnost vodenja in
kontrole zračnega prometa št. 171-1/24-2023 vpisana v evidenco kolektivnih
pogodb na podlagi 25. člena Zakona o
kolektivnih pogodbah (Uradni list RS, št. 43/06 in 45/08 – ZArbit) pod
zaporedno številko 24/3.