I. SPLOŠNE DOLOČBE
1. člen
(vsebina uredbe)
Ta uredba predpisuje merila za določanje
oprostitev pri plačilu socialno varstvenih storitev ter način njihovega uveljavljanja.
2. člen
(pomen izrazov)
Posamezni izrazi v tej uredbi imajo
naslednji pomen:
1.    
Upravičenec ali upravičenka (v nadaljnjem besedilu: upravičenec) je
oseba, ki za razreševanje socialnih stisk in težav potrebuje organizirano
strokovno pomoč v obliki socialno varstvenih storitev, če izpolnjuje splošne
pogoje iz 5. člena Zakona o socialnem varstvu (v nadaljnjem besedilu: zakon) in
posebne pogoje, predpisane s standardi in normativi za posamezno storitev.
2.    
Družinski član je oseba, ki jo kot družinskega člana upravičenca oziroma
zavezanca določa zakon.
3.    
Zavezanec ali zavezanka (v nadaljnjem besedilu: zavezanec) je fizična
oseba, ki ni družinski član, če jo z upravičencem do storitve veže preživninska
obveznost po predpisih o zakonski zvezi in družinskih razmerjih, in druga
pravna ali fizična oseba, ki jo k plačilu stroškov oskrbe ali institucionalnega
varstva za upravičenca zavezuje izvršljiv pravni naslov ali pravni posel.
4.    
Ugotovljeni dohodek je dohodek, ki se upošteva pri odločanju o
oprostitvi po tej uredbi.
5.    
Meja socialne varnosti je znesek, ki mora po tej uredbi ostati
upravičencu in njegovim družinskim članom oziroma zavezancu in njegovim
družinskim članom za preživljanje po plačilu prispevka za opravljeno storitev.
6.    
Plačilna sposobnost je znesek, do katerega je upravičenec oziroma
zavezanec sposoben plačati oziroma prispevati k plačilu storitve.
7.    
Prispevek k plačilu storitve je znesek, ki ga je plačilno sposoben
upravičenec oziroma zavezanec dolžan plačati izvajalcu storitve na podlagi
predloženega računa po merilih te uredbe.
8.    
Oprostitev plačila storitve je znesek, ki ga upravičenec oziroma
zavezanec glede na svojo plačilno sposobnost po merilih te uredbe ne more in ni
dolžan plačati.
3. člen
(storitve, za katere se lahko uveljavljajo
oprostitve)
(1) Po merilih te uredbe se določajo
oprostitve plačil za socialno varstvene storitve, ki jih v okviru mreže javne
službe in v skladu s predpisanimi standardi in normativi (v nadaljnjem
besedilu: storitve) opravi javni socialno varstveni zavod ali koncesionar (v
nadaljnjem besedilu: izvajalec), katerih cena je oblikovana v skladu s
predpisano metodologijo, in za katere zakon ne določa, da so za upravičenca
brezplačne.
(2) Pod pogoji iz prejšnjega odstavka se
določajo oprostitve plačil za naslednje storitve:
1.    
osebna pomoč,
2.    
pomoč družini za dom in pomoč družini na domu,
3.    
institucionalno varstvo po prvem odstavku 16. člena zakona,
4.    
vodenje, varstvo ter zaposlitev pod posebnimi pogoji.
(3) Ne glede na določbo prvega odstavka
tega člena se po merilih te uredbe določajo oprostitve plačil tudi za storitve
institucionalnega varstva v drugi družini, ki jih opravi oseba, ki je sklenila
pogodbo s centrom za socialno delo v skladu s 65. členom zakona, če se je
občina, kjer ima upravičenec stalno prebivališče, s pogodbo s centrom za
socialno delo zavezala za plačilo oziroma (do)plačilo dogovorjene oskrbnine.
(4) Ne glede na določbo prvega odstavka
tega člena se po merilih te uredbe lahko izjemoma določajo oprostitve plačil
tudi za nadstandardne storitve, kadar upravičenec storitev nujno potrebuje, pa
ni na voljo standardne storitve.
4. člen
(uveljavljanje oprostitve pri nadomestni
obliki bivanja in oskrbe izven mreže javne službe)
(1) Ne glede na določbe prejšnjega člena
lahko center za socialno delo za upravičenca do institucionalnega varstva
določi oprostitev po merilih te uredbe, če je bila upravičencem zagotovljena
nadomestna oblika bivanja in oskrbe izven mreže javne službe.
(2) Upravičenci do nadomestne oblike
bivanja in oskrbe po prejšnjem odstavku so osebe, ki se skladno s predpisanimi
standardi socialno varstvenih storitev štejejo kot upravičenci do
institucionalnega varstva.
(3) Za nadomestno obliko bivanja in
oskrbe po prvem odstavku tega člena, za katero je možno uveljavljati oprostitev
po tej uredbi, se šteje zagotavljanje storitev pri izvajalcu izven mreže javne
službe, ki je o izvajanju programa oziroma storitve z uporabnikom storitve in
občino, v kateri ima upravičenec stalno prebivališče, sklenil dogovor, s
katerim se je občina zavezala za plačilo ali doplačilo, in:
-      
opravlja storitev institucionalnega varstva na podlagi dovoljenja za
delo in ima oblikovano ceno v skladu s predpisano metodologijo za oblikovanje
cen socialnovarstvenih storitev in je k ceni pridobil soglasje ministrstva,
pristojnega za socialno varstvo, ali
-      
izvaja program stanovanjske skupine ali bivalne skupnosti in ima
strokovno verifikacijo javnega socialnovarstvenega programa ter z lokalno
skupnostjo dogovorjeno višino doplačila na podlagi prejete ponudbe izvajalca
programa, ki vsebuje finančno konstrukcijo vseh stroškov programa z
zagotovljenimi viri financiranja programa.
(4) Ne glede na drugo alinejo prejšnjega odstavka ter ne
glede na prvi odstavek 7. člena in prvi odstavek 8. člena te uredbe
lahko občina in izvajalec za posameznega uporabnika ali več uporabnikov v
stanovanjski skupini ali bivalni skupnosti skleneta neposredno pogodbo, s
katero se dogovorita o višini plačila.
5. člen
(uporaba meril za druge storitve)
Če tako odloči pristojni organ financerja
posamezne storitve se merila za določanje oprostitev po tej uredbi lahko
uporabijo tudi za:
-      
storitev socialnega servisa,
-      
storitve iz 1. do 4. točke drugega odstavka 3. člena te uredbe, kadar se
izvajajo izven okvira javne službe ali po merilih in kriterijih, ki presegajo
predpisani standard,
-      
druge socialno varstvene programe.
6. člen
(upravičenci do oprostitev in vrstni red
plačil)
(1) Pravico do oprostitve lahko
uveljavljajo upravičenci in zavezanci, če po merilih te uredbe ne morejo
plačati celotne vrednosti opravljene storitve, po naslednjem vrstnem redu
plačil:
-      
storitev plača upravičenec,
-      
upravičenec ima pravico do oprostitve plačila, če plačilo presega njegovo
plačilno sposobnost,
-      
znesek, za katerega je upravičenec oproščen plačila, plača zavezanec,
razen v primerih, ko ni zavezancev,
-      
zavezanec, ki je fizična oseba, ima pravico do oprostitve plačila, če
plačilo presega njegovo plačilno sposobnost, in v drugih primerih, ki jih
določa ta uredba.
(2) Zavezanec, ki je pravna oseba, ni
upravičen do oprostitve po tej uredbi.
(3) V primeru oprostitve upravičenca
oziroma zavezanca plača razliko do vrednosti storitve Republika Slovenija ali
občina.
7. člen
(pristojnost za odločanje)
(1) O oprostitvah pri plačilu storitev iz 3. in 4. člena te uredbe odloča v okviru javnih pooblastil tisti center za socialno delo, ki je po
zakonu krajevno pristojen za upravičenca.
(2) O oprostitvah pri plačilih storitev in
drugih socialno varstvenih programov iz 5. člena te uredbe odloča pristojni
organ financerja, ki lahko za vodenje postopkov sklene pogodbo s centrom za
socialno delo.
8. člen
(plačnik storitev, za katere veljajo
oprostitve)
(1) Za upravičence in za zavezance, ki jim
je z odločbo centra za socialno delo priznana oprostitev plačila storitev po
prvem odstavku prejšnjega člena, zagotavljata plačila ali doplačila Republika
Slovenija oziroma občina, v skladu z zakonom.
(2) Za upravičence, za zavezance ali za
druge uporabnike, katerim določi oprostitev pristojni organ financerja po
drugem odstavku prejšnjega člena, zagotavlja plačila ali doplačila financer
storitve oziroma programa.
II. MERILA ZA DOLOČANJE OPROSTITEV
1. Merila
9. člen
(določanje meril)
Oprostitev po tej uredbi je odvisna od
naslednjih meril:
-      
vrednosti opravljene storitve,
-      
višine ugotovljenega dohodka,
-      
meje socialne varnosti,
-      
plačilne sposobnosti,
-      
prispevka k plačilu storitve.
10. člen
(vrednost opravljene storitve)
Vrednost opravljene storitve je znesek, ki
ga po veljavni ceni za dogovorjeni obseg storitve določi izvajalec.
11. člen
(ugotovljeni dohodek)
(1) Ugotovljeni dohodek so dohodki in
prejemki, ugotovljeni na način, kot ga določa zakon za prejemnike denarne
socialne pomoči, kolikor ta uredba ne določa drugače.
(2) Za določitev meje socialne varnosti,
plačilne sposobnosti in prispevka oprostitve samske osebe se upoštevajo njeni
lastni dohodki in prejemki, v primerih družine pa dohodki in prejemki
upravičenca oziroma zavezanca skupaj z dohodki in prejemki njegovega zakonca
ali osebe, s katero živi v dalj časa trajajoči življenjski skupnosti (v
nadaljnjem besedilu: ugotovljeni dohodek družine).
(3) (prenehal
veljati)
(4) (prenehal
veljati)
12. člen
(meja socialne varnosti)
Meja socialne varnosti je odvisna od
minimalnega dohodka, ki je določen v razmerju do osnovnega zneska minimalnega
dohodka, kot ga določa zakon, in od ugotovljenega dohodka.
13. člen
(meja socialne varnosti samske osebe)
(1) Meja socialne varnosti samske osebe se
določi kot vsota njenega minimalnega dohodka in 30% njenega ugotovljenega
dohodka, vendar ne more biti nižja od 1,5 minimalnega dohodka.
(2) Minimalni dohodek samske osebe znaša
1,0 osnovnega zneska minimalnega dohodka.
(3) (prenehal
veljati)
14. člen
(meja socialne varnosti družine)
(1) Meja socialne varnosti družine se
določi kot vsota minimalnega dohodka družine in 30% ugotovljenega dohodka
družine.
(2) V primeru, ko nihče od družinskih
članov ni v institucionalnem varstvu, meja socialne varnosti iz prejšnjega
odstavka ne more biti nižja od 1,5 minimalnega dohodka družine, meja socialne
varnosti družine, v kateri so nekateri družinski člani v institucionalnem
varstvu, pa ne more biti nižja od seštevka njihovih minimalnih dohodkov in 1,5
minimalnih dohodkov družinskih članov, ki niso v institucionalnem varstvu.
(3) Ne glede na določbo prvega odstavka
tega člena se meja socialne varnosti družine, v kateri so vsi družinski člani v
institucionalnem varstvu, določi kot vsota minimalnih dohodkov vseh družinskih
članov.
(4) Minimalni dohodek družine upravičenca
oziroma zavezanca se določi kot seštevek minimalnih dohodkov posameznih
družinskih članov tako, da se za posameznega družinskega člana upošteva:
-      
za prvo odraslo osebo v družini 1,0 osnovnega zneska minimalnega
dohodka,
-      
za vsakega naslednjega družinskega člana 0,7 osnovnega zneska
minimalnega dohodka,
-      
(prenehala
veljati).
(5) Šteje se, da je prva odrasla oseba v
družini upravičenec oziroma zavezanec, razen ko je upravičenec oziroma
zavezanec v celodnevnem institucionalnem varstvu.
15. člen
(plačilna sposobnost)
(1) Plačilna sposobnost samske osebe je
presežek ugotovljenega dohodka nad mejo socialne varnosti.
(2) Plačilna sposobnost družine upravičenca
je presežek ugotovljenega dohodka družine nad mejo socialne varnosti družine.
(3) Plačilna sposobnost upravičenca oziroma
zavezanca, ki ima družino, se ugotavlja glede na plačilno sposobnost družine.
(4) Plačilna sposobnost zavezanca, katerega
zakonec ali oseba, s katero živi v dalj časa trajajoči življenjski skupnosti,
nima lastnega dohodka, je presežek ugotovljenega dohodka zavezanca nad mejo
socialne varnosti družine.
(5) Plačilna sposobnost zavezanca, katerega
zakonec ali oseba, s katero živi v dalj časa trajajoči življenjski skupnosti,
ima lastni dohodek, je presežek ugotovljenega dohodka zavezanca, povečanega za
višino ugotovljenega dohodka zakonca oziroma osebe, s katero živi v dalj časa
trajajoči življenjski skupnosti, vendar ne več kot za polovico meje socialne
varnosti družine, nad mejo socialne varnosti družine.
(6) Plačilna sposobnost zavezanca, ki je
dolžan prispevati k plačilu storitve za več upravičencev, se za plačilo zneska,
za katerega je bil oproščen posamezen upravičenec, določi kot sorazmeren del
plačilne sposobnosti, ugotovljene na način iz četrtega oziroma petega odstavka
tega člena, glede na število upravičencev, ki so oproščeni plačila storitve.
16. člen
(prispevek k plačilu storitve)
Prispevek k plačilu storitve je znesek, ki
ga je upravičenec ali zavezanec, glede na svojo plačilno sposobnost oziroma
preživninsko obveznost, zmožen in zato tudi dolžan prispevati za plačilo
vrednosti opravljene storitve.
17. člen
(prispevek upravičenca)
(1) Upravičenec, ki je samska oseba in je
plačilno sposoben, je dolžan prispevati k plačilu storitve do višine ugotovljene
plačilne sposobnosti.
(2) Upravičenec, ki ima zakonca ali osebo,
s katero živi v dalj časa trajajoči življenjski skupnosti, je dolžan prispevati
k plačilu storitve do višine ugotovljene plačilne sposobnosti družine.
(3) Če je do socialno varstvenih storitev
upravičenih več družinskih članov hkrati, je posamezni upravičenec dolžan
prispevati k plačilu storitve, do katere je upravičen, sorazmerni del plačilne
sposobnosti družine glede na število družinskih članov, ki so upravičeni do
storitve.
(4) Če je ugotovljeni dohodek upravičenca
nižji od višine prispevka, je dolžan plačati lastni prispevek v višini vseh
svojih dohodkov, razliko do višine ugotovljenega prispevka pa je dolžan poravnati
njegov zakonec oziroma oseba, s katero živi v dalj časa trajajoči življenjski
skupnosti. V tem primeru se šteje, da sta prispevek upravičenca zagotovila
skupaj.
(5) Lastni prispevek upravičenca iz prvega,
drugega oziroma tretjega odstavka tega člena se poveča za ustrezen del dodatka
za pomoč in postrežbo, kot to določa ta uredba.
18. člen
(prispevek zavezanca)
(1) Zavezanec, ki je plačilno sposoben, je
dolžan prispevati k znesku, za katerega je bil upravičenec oproščen plačila
storitve, vendar ne več kot znaša zavezančeva plačilna sposobnost oziroma
njegova preživninska obveznost.
(2) Če je k znesku, za katerega je bil
upravičenec oproščen plačila storitve, dolžnih prispevati več zavezancev, ki
imajo dohodke in so plačilno sposobni, se o višini prispevka posameznega
zavezanca lahko dogovorijo.
(3) Če je kdo od zavezancev, na podlagi
izvršljivega pravnega naslova ali pravnega posla, zavezan upravičencu v celoti
plačevati oskrbo v institucionalnem varstvu, se njegov prispevek določi v
višini zneska, za katerega je bil upravičenec oproščen plačila storitve. Če pa
je zavezan plačevati oskrbo le delno ali zagotavljati oskrbo na domu, se njegov
prispevek določi v višini sredstev oskrbe oziroma obveznosti, kot je zavezan z
izvršljivim pravnim naslovom ali pravnim poslom. Če na ta način določen
prispevek zavezanca ne dosega zneska, za katerega je bil oproščen upravičenec,
se prispevki ostalih zavezancev določijo v razmerju, ki velja za njihovo
plačilno sposobnost.
(4) V primeru, ko je bila preživninska
obveznost zavezanca določena po predpisih o zakonski zvezi in družinskih
razmerjih z dogovorom oziroma sporazumom o preživnini oziroma s sodbo
pristojnega sodišča, je zavezanec dolžan prispevati k znesku, za katerega je
bil upravičenec oproščen plačila storitve, v skladu z navedenim aktom, vendar
ne več kot znaša oprostitev upravičenca.
(5) V ostalih primerih se prispevki
zavezancev določijo v razmerju, ki veljajo za njihovo plačilno sposobnost.
(6) V primeru, ko se preživninska obveznost
v skladu s predpisi o zakonski zvezi in družinskih razmerjih izvaja s
preživljanjem na drug način, se višina prispevka zavezanca zmanjša za višino
vrednosti takega preživljanja, če o načinu takega preživljanja in njegovi
vrednosti zavezanec z upravičencem sklene dogovor pred centrom za socialno delo
(dogovor o preživljanju na drug način). Tak način določitve prispevka zavezanca
ne vpliva na prispevke drugih zavezancev.
2. Določanje oprostitve
19. člen
(oprostitev)
(1) Oprostitev upravičenca se določi kot
razlika med vrednostjo storitve in njegovim prispevkom.
(2) Oprostitev zavezanca se določi kot
razlika med višino oprostitve upravičenca in prispevkom zavezanca.
(3) Višina oprostitve za posameznega
zavezanca se določi na način iz četrtega oziroma petega odstavka prejšnjega
člena.
(4) Če je upravičenec do storitve hkrati
tudi zavezanec za prispevek k plačilu storitve za drugega upravičenca, se
najprej ugotavlja upravičenost do oprostitve plačila storitve, do katere je
upravičen. Če je oproščen plačila storitve, do katere je upravičen, se šteje,
da za plačilo storitve, do katere je upravičen drug upravičenec, ni plačilno
sposoben. Če plačila storitve, do katere je upravičen, ni oproščen, se v
postopku ugotavljanja oprostitve plačila storitve, do katere je upravičen drug
upravičenec, njegova plačilna sposobnost kot plačilna sposobnost zavezanca
zmanjša za prispevek k plačilu storitve, do katere je upravičen sam.
III. STORITVE, ZA KATERE VELJAJO OPROSTITVE V CELOTI ZA VSE
UPRAVIČENCE IN ZAVEZANCE
1. Oprostitve v zvezi s pripravo storitve
20. člen
(sklenitev dogovora)
Vsakdo je v celoti upravičen do oprostitve
plačila tistega dela storitve, ki je namenjen pripravi in sklenitvi dogovora o
izvajanju storitve v skladu z zakonom.
2. Oprostitve v zvezi z izvajanjem storitev
21. člen
(osebna pomoč)
Plačila storitve osebna pomoč v obliki
svetovanja, urejanja in vodenja je v celoti oproščen vsak upravičenec in
zavezanec, kadar upravičenec sklene dogovor o izvajanju storitve v skladu z
zakonom.
22. člen
(pomoč družini za dom)
Plačila storitve pomoč družini za dom v
obliki strokovnega svetovanja in pomoči pri urejanju odnosov med družinskimi
člani ter pri skrbi za otroke in usposabljanju družine za opravljanje njene
vloge v vsakdanjem življenju, je v celoti oproščen vsak upravičenec in
zavezanec, kadar upravičenec oziroma družina sklene dogovor o izvajanju
storitve v skladu z zakonom.
23. člen
(pomoč družini na domu)
Plačila storitve pomoč družini na domu v
obliki socialne oskrbe na domu ali v obliki mobilne pomoči je v celoti oproščen
vsak upravičenec in zavezanec, kadar upravičenec sklene dogovor o izvajanju
storitve v skladu z zakonom, in če:
-      
nima družinskih članov ali drugih zavezancev,
-      
nima dohodkov ali če njegov ugotovljeni dohodek ne dosega meje socialne
varnosti,
-      
ne prejema dodatka za pomoč in postrežbo ali drugih dodatkov, namenjenih
zagotavljanju nege in pomoči druge osebe (v nadaljnjem besedilu: dodatek za
pomoč in postrežbo).
24. člen
(vodenje, varstvo in zaposlitev pod
posebnimi pogoji)
(1) Plačila storitve za vodenje,
varstvo in zaposlitev pod posebnimi pogoji je oproščen vsak upravičenec in
zavezanec, kadar upravičenec sam ali po zakonitem zastopniku sklene dogovor o
izvajanju storitve v skladu z zakonom.
(2) Pod pogojem iz prejšnjega odstavka je
poleg upravičencev oproščena plačila storitve tudi druga odrasla oseba, ki
potrebuje vodenje, varstvo in zaposlitev pod posebnimi pogoji, zaradi posledic
bolezni ali poškodbe.
25. člen
(institucionalno varstvo po prvem odstavku
16. člena zakona)
Plačila storitve institucionalnega varstva
v obliki celodnevnega bivanja, organizirane prehrane in varstva v zavodu, v
drugi družini ali drugi organizirani obliki je v celoti oproščen vsak
upravičenec, ki sklene dogovor o izvajanju storitve v skladu z zakonom, oziroma
skladno z odločbo socialno varstvenega zavoda o sprejemu, namestitvi ali
premestitvi, in če:
-      
nima družinskih članov ali drugih zavezancev,
-      
nima ugotovljenega dohodka ali če njegov ugotovljeni dohodek ne dosega
meje socialne varnosti,
-      
ne prejema dodatka za pomoč in postrežbo.
IV. POSEBNOSTI PRI DOLOČANJU OPROSTITEV
26. člen
(institucionalno varstvo)
(1) Če je uporabnik storitve, ki uveljavlja
oprostitev plačila storitve institucionalnega varstva, lastnik nepremičnine, se
mu z odločbo o oprostitvi plačila prepove odtujiti in obremeniti nepremičnino,
katere lastnik je, v korist občine, ki zanj financira institucionalno varstvo.
(2) O prepovedi odtujitve in obremenitve
nepremičnine v korist občine pristojni center za socialno delo odloči v izreku
odločbe o oprostitvi plačila storitve institucionalnega varstva.
(3) Prepoved odtujitve in obremenitve se
zaznamuje v zemljiški knjigi na podlagi dokončne odločbe iz prejšnjega
odstavka.
(4) Za zaznambo prepovedi odtujitve in
obremenitve iz prvega odstavka tega člena se smiselno uporabljajo določbe
zakona, ki ureja zemljiško knjigo, o zaznambi prepovedi odtujitve in
obremenitve.
(5) Če upravičenec do celodnevnega
institucionalnega varstva prejema dodatek za pomoč in postrežbo, ga prispeva za
plačilo storitve.
(6) Upravičencu do celodnevnega
institucionalnega varstva, ki je v celoti oproščen plačila storitve, in
katerega zavezanci so deloma ali v celoti oproščeni plačila prispevka, lahko
plačnik storitve iz 8. člena te uredbe zagotovi sredstva za kritje drobnih
osebnih potreb v višini 20 odstotkov osnovnega zneska minimalnega dohodka in
opredeli namen porabe teh sredstev.
(7) Upravičenec oziroma zavezanec lahko
uveljavlja pravico do oprostitve plačila storitve institucionalnega varstva v
oskrbovanem stanovanju, dnevnem centru ali v drugih oblikah, ki se ne štejejo
za celodnevne pod pogoji in v skladu z merili, ki jih določi občina.
27. člen
(institucionalno varstvo po tretjem
odstavku 16. člena zakona)
Upravičenec do storitve, ki je invalid po
predpisih o družbenem varstvu duševno in telesno prizadetih oseb in je vključen
v institucionalno varstvo po tretjem odstavku 16. člena zakona skladno z
odločbo pristojnega organa po zakonu, ki ureja usmerjanje otrok s posebnimi
potrebami, je oproščen plačila storitve v obsegu, ki presega višino njegovega
ugotovljenega dohodka.
28. člen
(pomoč družini na domu)
(1) Oprostitev in prispevek upravičenca in
zavezanca, določena na podlagi te uredbe, se v primeru izvajanja storitve pomoč
družini na domu določita tako, da se preračunata na uro storitve.
(2) Zavezanec, ki v skladu s predpisi o
zakonski zvezi in družinskih razmerjih poskrbi za upravičenca tako, da ga vzame
k sebi v preživljanje, je v celoti oproščen plačila storitve pomoči družini na
domu, dokler ima upravičenca pri sebi v preživljanju. Določitev oprostitve iz
tega razloga ne vpliva na prispevke drugih zavezancev.
(3) Šteje se, da ima zavezanec upravičenca
pri sebi v preživljanju, če ima upravičenec prijavljeno stalno prebivališče na
naslovu zavezanca in tam tudi dejansko živi ter ima nižje dohodke kot
zavezanec.
(4) Upravičenec do storitve pomoč družini
na domu, ki prejema dodatek za pomoč in postrežbo, je dolžan del dodatka
dodatno prispevati za plačilo storitve.
(5) Višina prispevka iz prejšnjega odstavka
je odvisna od višine dodatka in od obsega storitve.
(6) Dodatni prispevek upravičenca znaša en
odstotek dodatka za pomoč in postrežbo za vsako uro opravljene storitve, vendar
skupno lahko doseže največ polovico celotnega zneska prejetega dodatka.
(7) Če je uporabnik storitve, ki uveljavlja
oprostitev plačila storitve pomoč družini na domu, lastnik nepremičnine, se mu
na način iz 26. člena te uredbe lahko prepove odtujiti in obremeniti
nepremičnino, katere lastnik je, v korist občine, ki zanj financira pomoč
družini na domu, le v primeru izrecne zahteve občine, in če gre za
nepremičnino, na kateri uporabnik storitve nima prijavljenega stalnega
prebivališča.
(8) Občina mora zahtevo iz prejšnjega
odstavka podati v roku 20 dni od prejema obvestila centra za socialno delo o
tem, da vodi postopek, v katerem odloča o oprostitvi plačila storitve pomoč
družini na domu.
V. UVELJAVLJANJE OPROSTITEV
29. člen
(način uveljavljanja pravice)
(1) Upravičenci iz 21., 22., 24. in 27. člena te uredbe in upravičenci iz drugega odstavka 100. člena zakona pridobijo pravico do
oprostitve plačila storitve s sklenitvijo dogovora oziroma dokončnostjo odločbe
o izvajanju storitve ali dokončnostjo odločbe iz 27. člena te uredbe. Sklenjen
dogovor oziroma dokončna odločba je akt, s katerim upravičenec dokazuje
oprostitev.
(2) Upravičenci, ki ne pridobijo pravice do
oprostitve plačila storitve po prejšnjem odstavku, vložijo zahtevo za
oprostitev plačila storitve na obrazcu, ki ga predpiše minister, pristojen za
socialno varstvo. Če center za socialno delo po pregledu zahteve za oprostitev
ugotovi, da so izpolnjeni pogoji za oprostitev upravičenca, o uvedbi postopka
obvesti zavezanca in mu da možnost, da kot stranka vstopi v postopek. (delno
prenehal veljati)
(3) O višini prispevkov in oprostitev po
tej uredbi odloča center za socialno delo po predpisih o splošnem upravnem
postopku, če zakon ne določa drugače.
(4) Center za socialno delo je dolžan o
uvedbi postopka obvestiti plačnika storitve iz 8. člena te uredbe in mu dati
možnost, da kot stranka vstopi v postopek.
(5) V primeru vložitve zahteve za
oprostitev plačila storitve center za socialno delo o oprostitvi plačila in
določitvi prispevka upravičenca in zavezanca oziroma občine k plačilu oziroma
(do)plačilu storitve odloči za obdobje od dneva začetka izvajanja storitve
dalje.
30. člen
(nujni primeri)
V nujnih primerih, ko je bilo potrebno
zaradi zdravstvenih ali posebno hudih socialnih razlogov upravičenca vključiti
v institucionalno varstvo ali v izvajanje pomoči na domu preden je bilo
dokončno odločeno o oprostitvi, sklene izvajalec storitve z upravičencem, z
njegovim družinskim članom ali z zavezancem in z občino, ki bo v skladu z
zakonom oziroma to uredbo plačevala ali (do)plačevala storitev, dogovor o začasni
višini prispevka, ki velja do dokončnosti odločbe centra za socialno delo.
31. člen
(višja oprostitev)
(1) Center za socialno delo lahko na
zahtevo upravičenca ali zavezanca za določeno obdobje določi oprostitev v
višjem znesku, kot bi šla upravičencu oziroma zavezancu po merilih te uredbe,
če za to pridobi predhodno soglasje plačnika storitve.
(2) Center za socialno delo lahko
upravičencu oziroma zavezancu, brez predhodnega soglasja plačnika storitve,
določi višjo oprostitev, kot bi jo določil po merilih iz te uredbe, če
upravičenec storitev nujno potrebuje in bi prišlo do ogrožanja njegovega
zdravja ali življenja, če mu storitev ne bi bila omogočena, ali če to
narekujejo posebne socialne razmere ali iz drugih pomembnih razlogov v korist
upravičenca oziroma zavezanca. Razloge, na katerih je utemeljil odločitev, mora
center za socialno delo natančno opredeliti v obrazložitvi odločbe.
(3) Pri odločitvi o višji oprostitvi center
za socialno delo upošteva zlasti: premoženjsko stanje upravičenca ali zavezanca,
dosedanjo skrb za upravičenca, skrb za druge sorodnike, preživninske obveznosti
do drugih, povečane življenjske stroške zaradi bolezni ali invalidnosti,
bivalnih okoliščin ali izobraževanja, druge obveznosti po izvršljivem pravnem
naslovu in podobno.
(4) Pod pogoji in na način iz prvega in
drugega odstavka tega člena lahko center za socialno delo določi oprostitev
tudi zavezancu iz tretjega in četrtega odstavka 18. člena te uredbe. V primeru,
ko je zavezanec na podlagi pravnega posla pridobil lastninsko pravico na
nepremičnini upravičenca in se zavezal nuditi upravičencu popolno oskrbo na
domu ali plačevati oskrbo v institucionalnem varstvu, lahko plačnik storitve
kot pogoj za izdajo soglasja po prvem odstavku tega člena zahteva, da se
zavezanec z njim dogovori o obsegu in načinu poravnave dolga.
32. člen
(začasna oprostitev)
Center za socialno delo lahko za določeno
obdobje, brez predhodnega soglasja plačnika storitve, določi oprostitev
zavezanca v višjem znesku ali v celoti, če ta zaradi življenja v tujini ni
dosegljiv ali če zaradi tega ali iz drugih razlogov do začetka izvajanja
storitve, do katere je upravičen opravičenec, ni mogoče ugotoviti njegovih
dohodkov oziroma postopek ugotavljanja njegovih dohodkov traja dalj časa. Po ugotovljenih
dohodkih zavezanca center za socialno delo določi oprostitev zavezanca z dnem
nastanka obveznosti plačila prispevka. Zavezanci in plačnik storitve, ki so v
tem času k plačilu storitve prispevali več, kot je bilo določeno po ugotovljenih
dohodkih zavezanca v tujini, imajo pravico do povrnitve preveč plačanih
prispevkov.
VI. SPREMEMBE, KI VPLIVAJO NA VIŠINO OPROSTITVE
33. člen
(javljanje sprememb)
(1) Upravičenec oziroma zavezanec, ki je
deloma ali v celoti oproščen plačila storitve ter izvajalec storitve, je dolžan
takoj ali najpozneje v roku petnajstih dni po nastanku razlogov sporočiti
pristojnemu centru za socialno delo vsako spremembo, ki bi lahko vplivala na
obstoj pravice ali na višino oprostitve, razen rednih uskladitev periodičnih
dohodkov.
(2) Če center za socialno delo ugotovi, da
sporočena sprememba dejansko vpliva na obstoj pravice ali na višino oprostitve,
izda odločbo, s katero na novo določi višino oprostitve s prvim dnem
naslednjega meseca po nastanku spremembe.
(3) Če pride do spremembe periodičnih
dohodkov in s tem do spremembe v višini pokojnine ali dodatka za pomoč in
postrežbo se šteje, da je sprememba nastala z dnem, ko je upravičenec postal
upravičen do drugačnega periodičnega dohodka.
(4) V primeru, ko je zaradi spremembe v
višini periodičnih dohodkov iz prejšnjega odstavka upravičenec prejel tudi
poračun za nazaj, je dolžan to v enkratnem znesku povrniti zavezancem, oziroma
plačnikom, ki so namesto njega v celoti ali delno plačevali storitev.
Upravičenec do storitve pomoč družini na domu je v okviru prejetega poračuna
dodatka za pomoč in postrežbo dolžan povrniti znesek v višini enega odstotka
dodatka za pomoč in postrežbo za vsako uro opravljene storitve.
(5) Povrnitev poračuna se opravi v obratnem
vrstnem redu, kot je naveden v 6. členu te uredbe. V primeru, ko je zavezancev
več, se pri povrnitvi poračuna upoštevajo enaka razmerja kot so bila v skladu s
to uredbo upoštevana pri odločitvi o oprostitvi.
(6) O povrnitvi poračuna po tem členu
odloči center za socialno delo hkrati z odločitvijo o novi višini oprostitve.
34. člen
(sprememba okoliščin ali lažno
prikazovanje)
(1) Center za socialno delo lahko kadarkoli
po uradni dolžnosti preveri, ali upravičenci oziroma zavezanci, ki jim je bila
priznana oprostitev, še izpolnjujejo pogoje za oprostitev po tej uredbi in za
ta namen pridobiva podatke tudi iz uradnih evidenc v skladu z zakonom.
(2) Če upravičenec oziroma zavezanec, ki mu
je bila priznana pravica do oprostitve, ne sporoči spremembe, ki bi lahko vplivala
na višino oprostitve, ali je ne sporoči v roku iz prvega odstavka prejšnjega
člena, je dolžan povrniti plačniku storitve razliko, ki je nastala zaradi
spremenjenih okoliščin skupaj z zakonskimi zamudnimi obrestmi od dneva nastanka
spremembe.
(3) Če je bila upravičencu ali zavezancu
priznana oprostitev na podlagi lažnih dokazil ali lažnega prikazovanja dejanskega
stanja, je dolžan povrniti plačniku storitve vse stroške, ki so nastali v zvezi
s priznanjem oprostitve skupaj z zakonskimi zamudnimi obrestmi in sicer od
dneva, ko mu je bila pravica neopravičeno priznana.
(4) Če center za socialno delo ugotovi, da
je prišlo do sprememb, ki dejansko vplivajo na obstoj pravice ali na višino
oprostitve, izda odločbo, s katero na novo določi višino oprostitve s prvim
dnem naslednjega meseca po nastanku spremembe in pri tem upošteva tudi določbe
drugega in tretjega odstavka tega člena.
VII. USKLAJEVANJE ZNESKOV ŽE PRIZNANIH OPROSTITEV
35. člen
(usklajevanje oprostitev upravičencu, ki
je samska oseba in je v institucionalnem varstvu)
Upravičencu, ki je samska oseba in je v
institucionalnem varstvu, se spremeni oprostitev ob vsakokratni uskladitvi
minimalnega dohodka oziroma njegovih dohodkov tako, da mu je tudi po uskladitvi
dohodkov zagotovljen znesek v višini meje socialne varnosti. Izvajalec o tem
obvesti upravičenca.
36. člen
(usklajevanje oprostitev po četrtem
odstavku 18. člena te uredbe)
Oprostitve, določene ob upoštevanju
prispevka, določenega na podlagi četrtega odstavka 18. člena te uredbe, se
letno uskladijo ob uskladitvi preživnin tako, da se prispevek zavezancev
uskladi za odstotek uskladitve preživnin, objavljen v Uradnem listu Republike
Slovenije.
37. člen
(prenehal veljati)
38. člen
(posebne določbe pri usklajevanju)
(1) Če prispevki upravičenca in zavezancev
po uskladitvi presegajo vrednost storitve se prispevki ustrezno znižajo.
(2) V primeru, ko gre za več zavezancev, se
pri uskladitvi upoštevajo enaka razmerja, kot so bila v skladu s to uredbo
upoštevana pri odločitvi o oprostitvi.
39. člen
(obvestilo o uskladitvi)
(1) O usklajeni višini prispevka k plačilu
storitve po 37. in 38. členu te uredbe center za socialno delo pošlje obvestilo
upravičencem, zavezancem, plačniku in izvajalcu storitve v roku 10 dni po
datumu uskladitve.
(2) Če upravičenec ali zavezanec ugotovi,
da usklajena višina, glede na njegove dejanske dohodke, presega njegovo
dejansko plačilno sposobnost, lahko v roku 15 dni po prejemu obvestila iz
prejšnjega odstavka, centru za socialno delo predlaga nov izračun po merilih te
uredbe in predloži ustrezna dokazila. V tem primeru center za socialno delo
izda odločbo, s katero na novo odloči o višini oprostitve na podlagi ugotovitve
dejanskega stanja in za obdobje od 1. marca tekočega leta dalje.
40. člen
(usklajevanje višjih oprostitev)
V primerih, ko je bila upravičencu oziroma
zavezancu določena višja oprostitev v skladu z 31. ali 32. členom te uredbe, se
opravi uskladitev na način iz 37. člena te uredbe, razen v primerih, ko center
za socialno delo ugotovi, da ni več razlogov za višjo oprostitev. V tem primeru
center za socialno delo na novo odloči o oprostitvi po uradni dolžnosti, in
sicer za obdobje od 1. marca tekočega leta dalje.
41. člen
(usklajevanje s cenami storitev)
(1) Oprostitve, ki se določajo v odvisnosti
od vrednosti storitve, se usklajujejo tudi ob vsakokratni spremembi cene
storitve tako, da se oprostitev poveča za višino povečanja vrednosti storitve.
(2) O usklajeni višini oprostitve po
prejšnjem odstavku obvesti izvajalec storitve upravičenca, morebitnega zavezanca,
plačnika storitve iz prvega odstavka 8. člena te uredbe ter center za socialno
delo.
(3) V primerih drugih sprememb odloči o
novi višini oprostitve center za socialno delo po uradni dolžnosti ali na
predlog upravičenca oziroma zavezanca in izda novo odločbo.

Uredba o merilih za določanje oprostitev pri
plačilih socialno varstvenih storitev (Uradni list RS, št. 110/04)
vsebuje naslednje prehodne in končne določbe:
»VIII. PREHODNE IN KONČNE DOLOČBE
42. člen
(dosedanji
postopki)
Oprostitve plačil storitev, o katerih do
uveljavitve te uredbe še ni bilo odločeno, se določijo po tej uredbi.
43. člen
(spremembe
oprostitve)
Če upravičenec oziroma zavezanec meni, da
bi bila oprostitev po tej uredbi zanj ugodnejša od oprostitve, do katere je
upravičen na dan uveljavitve te uredbe, lahko pri pristojnem centru za socialno
delo vloži zahtevo za novo določitev oprostitve. V tem primeru center za
socialno delo izda odločbo, s katero na novo določi višino oprostitve s prvim
dnem naslednjega meseca po vložitvi zahteve.
44. člen
(veljavnost
predpisov)
(1) Z dnem uveljavitve te uredbe prenehata
veljati Uredba o merilih za določanje oprostitev pri plačilih socialno varstvenih
storitev (Uradni list RS, št. 38/02, 106/02 in 100/03) in Pravilnik o obrazcu
zahteve za oprostitev plačila socialno varstvene storitve (Uradni list RS, št.
115/02).
(2) Pravilnik o obrazcu zahteve za
oprostitev plačila socialno varstvene storitve (Uradni list RS, št. 115/02) se
uporablja do izdaje predpisa iz drugega odstavka 29. člena te uredbe.
45. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije, uporablja pa se od 1. januarja 2005
dalje.«.

Uredba o spremembi in dopolnitvi Uredbe o
merilih za določanje oprostitev pri plačilih socialno varstvenih storitev
(Uradni list RS, št. 124/04) spreminja 42. člen uredbe tako,
da se glasi:
»42. člen
(dosedanji
postopki)
Oprostitve plačil storitev, o katerih do začetka
uporabe te uredbe še ni bilo odločeno, se določijo po tej uredbi.«;
spreminja 44. člen uredbe tako, da se glasi:
»44. člen
(veljavnost
predpisov)
(1) Z dnem uveljavitve te uredbe prenehata
veljati Uredba o merilih za določanje oprostitev pri plačilih socialno varstvenih
storitev (Uradni list RS, št. 38/02, 106/02 in 100/03) in Pravilnik o obrazcu
zahteve za oprostitev plačila socialno varstvene storitve (Uradni list RS, št.
115/02).
(2) Pravilnik o obrazcu zahteve za
oprostitev plačila socialno varstvene storitve (Uradni list RS, št. 115/02) se
uporablja do izdaje predpisa iz drugega odstavka 29. člena te uredbe.
(3) Uredba o
merilih za določanje oprostitev pri plačilih socialno varstvenih storitev
(Uradni list RS, št. 38/02, 106/02 in 100/03) se uporablja do 31. decembra
2004.«;
ter vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Zakon o usklajevanju transferjev posameznikom
in gospodinjstvom v Republiki Sloveniji – ZUTPG (Uradni list RS, št. 114/06) določa:
»8. člen
Z dnem uveljavitve tega zakona prenehajo
veljati:
[…]
-      
37. člen Uredbe o merilih za določanje oprostitev pri plačilih socialno
varstvenih storitev (Uradni list RS, št. 110/04 in 124/04),«;
[…]
ter vsebuje naslednjo končno določbo:
»10. člen
Ta zakon začne veljati 1. januarja 2007.«.

Zakon o uveljavljanju pravic iz javnih
sredstev – ZUPJS (Uradni list RS, št. 62/10) določa:
»62. člen
(1) Z uveljavitvijo tega zakona prenehajo
veljati:
[…]
7.    
v Uredbi o merilih za določanje oprostitev pri plačilih
socialnovarstvenih storitev (Uradni list RS, št. 110/04, 124/04 in 114/06 –
ZUTPG): tretji in četrti odstavek 11. člena, besedilo »na obrazcu, ki ga
predpiše minister, pristojen za socialno varstvo« v drugem odstavku 29. člena; »;
[…]
ter vsebuje naslednjo končno določbo:
»65. člen
(1) Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. junija
2011, razen določb o državni štipendiji, znižanem plačilu vrtca, o subvenciji
malice za učence in dijake, subvenciji kosila za učence ter o subvenciji
prevozov za dijake in študente, ki se začnejo uporabljati 1. septembra 2011. 
(2) Ne glede na prejšnji odstavek se 1.
točka prvega odstavka 17. člena tega zakona ne uporablja do vzpostavitve zbirke
podatkov o vrednosti nepremičnin.«.

Zakon o spremembah
in dopolnitvah Zakona o uveljavljanju pravic iz javnih sredstev – ZUPJS-C
(Uradni list RS, št. 99/13) določa:
»32. člen
[…]
(2) Z dnem
uveljavitve tega zakona preneha veljati tretji odstavek 13. člena in tretja
alineja četrtega odstavka 14. člena Uredbe o merilih za določanje oprostitev
pri plačilih socialno varstvenih storitev (Uradni list RS, št. 110/04, 124/04,
114/06 – ZUTPG in 62/10 – ZUPJS), ki pa se uporablja do 31. avgusta 2014.«;
ter vsebuje naslednjo končno določbo:
»35. člen
(1) Ta zakon začne veljati naslednji dan po
objavi v Uradnem listu Republike Slovenije, uporabljati pa se začne 1. januarja
2014, razen nove 8. in 9. točke 3. člena, spremembe 11. člena, 12. člena, 15.
člena, četrtega odstavka 18. člena, 25. člena, 26. člena in spremembe 29.
člena, naslova 9.a člena in 30.a člena zakona, spremembe 31. člena in spremembe
32. člena ter 42. člena, 42.b člena, spremembe 44. člena in spremembe petega
odstavka 50. člena, ki se začnejo uporabljati 1. septembra 2014.
(2) Do začetka uporabe določb iz prejšnjega
odstavka se glede vprašanj, ki jih te določbe urejajo, še naprej uporabljajo
določbe Zakona o uveljavljanju pravi iz javnih sredstev (Uradni list RS, št.
62/10, 40/11, 110/11 – ZDIU12, 40/12 – ZUJF, 57/12 – ZPCP-2D in 14/13).«.

Uredba o spremembi in dopolnitvi Uredbe o
merilih za določanje oprostitev pri plačilih socialno varstvenih storitev
(Uradni list RS, št. 42/15)
vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.