1. člen
(vsebina pravilnika)
Ta pravilnik določa:
-       
pogoje za izvajanje usposabljanj iz prve pomoči za kandidate za voznike,
ki prvič ali ponovno opravljajo vozniški izpit,
-       
program izpita iz prve pomoči in
-       
način vodenja evidenc o opravljenem izpitu iz prve pomoči.
2. člen
(izvajalec usposabljanja iz prve pomoči)
(1) Usposabljanje iz prve pomoči na podlagi javnega
pooblastila izvaja Rdeči križ Slovenije prek območnih organizacij Rdečega
križa, ki izpolnjujejo pogoje za izvajanje usposabljanj iz prve pomoči, ki jih
določa ta pravilnik.
(2) Šteje se, da Rdeči križ Slovenije zagotovi ustrezno
dostopnost do usposabljanja iz prve pomoči, če lahko kandidat za voznika opravi
usposabljanje na območni organizaciji Rdečega križa, kjer prebiva, ali na
območju sosednje območne organizacije Rdečega križa.
(3) Kandidat se lahko za usposabljanje iz prve pomoči
prijavi na katerokoli lokaciji usposabljanja v Republiki Sloveniji.
(4) Za izvajanje usposabljanj iz prve pomoči se lahko
pooblasti drugo pravno ali fizično osebo javnega ali zasebnega prava, ki
izpolnjuje pogoje iz tega pravilnika, če Rdeči križ Slovenije ne izpolnjuje
pogoja iz drugega odstavka tega člena.
3. člen
(pogoji za izvajanje usposabljanj iz prve pomoči)
(1) Izvajalec usposabljanja iz prejšnjega člena
izpolnjuje pogoje za izvajanje usposabljanja iz prve pomoči, če:
-       
ima zagotovljen prostor za usposabljanje z informacijsko podporo za
video poučevanje;
-       
ima učni defibrilator, model za učenje temeljnih postopkov oživljanja z
uporabo defibrilatorja, prikazni komplet prve pomoči za avtomobiliste in
motoriste, prikazna pakiranja zdravil, ki se uporabljajo z namenom izvajanja
samopomoči, pripomočke za imobilizacijo in sanitetni material za oskrbo ran in
ustavljanje krvavitev;
-       
zagotavlja za usposabljanje iz prve pomoči ustrezno usposobljene
predavatelje in
-       
zagotavlja za usposabljanje iz prve pomoči ustrezno usposobljene
izvajalce praktičnega dela usposabljanja.
(2) Za izvajanje praktičnega usposabljanja mora
izvajalec zagotoviti en učni defibrilator in en model za učenje temeljnih
postopkov oživljanja z uporabo defibrilatorja na največ 12 udeležencev. Praktični
del usposabljanja se izvaja v skupinah, ki štejejo največ 15 udeležencev.
(3) Za ustrezno usposobljenega predavatelja oziroma
izvajalca praktičnega dela usposabljanja iz tretje in četrte alineje prvega
odstavka tega člena se šteje licencirani predavatelj oziroma izvajalec
praktičnega dela usposabljanja prve pomoči z veljavno licenco Strokovnega
centra za prvo pomoč pri Rdečem križu Slovenije.
(4) Rdeči križ Slovenije določi programa usposabljanja
za posameznike iz tretje in četrte alineje prvega odstavka tega člena v
soglasju z ministrom, pristojnim za zdravje, in ju objavi na svoji spletni strani.
(5) Rdeči križ Slovenije vodi evidenco licenciranih
predavateljev in jo objavi na svojih spletnih straneh.
4. člen
(usposabljanje iz prve pomoči)
(1) Usposabljanje iz prve pomoči se izvaja v skladu s
programom, ki traja najmanj deset šolskih ur, od tega najmanj šest šolskih ur
praktičnega usposabljanja.
(2) Program iz prejšnjega odstavka je določen v
Prilogi 1, ki je sestavni del tega pravilnika.
5. člen
(program izpita iz prve pomoči)
(1) Izpit iz prve pomoči opravi kandidat za voznika pri
območni organizaciji Rdečega križa v skladu z drugim odstavkom 2. člena tega
pravilnika ali drugem izvajalcu usposabljanja iz četrtega odstavka 2. člena
tega pravilnika.
(2) Izpit je sestavljen iz pisnega in praktičnega dela.
Program izpita iz prve pomoči je v Prilogi 2, ki je sestavni del tega
pravilnika.
6. člen
(rok za ponovno opravljanje izpita iz prve pomoči)
Kandidat, ki izpita ne opravi, lahko k izpitu ponovno pristopi
po preteku najmanj sedem dni od prejema rezultata, iz katerega izhaja, da
izpita ni opravil.
7. člen
(opravljanje izpita iz prve pomoči)
(1) Izpit iz prve pomoči se opravlja pred tričlansko
komisijo, ki jo sestavljajo:
-       
predsednik, ki ima izobrazbo zdravstvene smeri, in sicer najmanj
izobrazbo, pridobljeno po študijskem programu prve stopnje, oziroma izobrazbo,
ki ustreza ravni izobrazbe, pridobljene po študijskih programih prve stopnje,
in je v skladu z zakonom, ki ureja slovensko ogrodje kvalifikacij, uvrščena na
7. raven, ali najmanj izobrazbo, pridobljeno po študijskih programih za
pridobitev višje izobrazbe, sprejetih pred 1. 1. 1994, in je v skladu z
zakonom, ki ureja slovensko ogrodje kvalifikacij, uvrščena na 6. raven, in
izpolnjuje pogoje iz tretjega odstavka 3. člena tega pravilnika,
-       
član, ki ima izobrazbo zdravstvene smeri, in sicer najmanj izobrazbo,
pridobljeno po izobraževalnih programih za pridobitev srednje izobrazbe oziroma
srednje strokovne izobrazbe, ki je po zakonu, ki ureja slovensko ogrodje
kvalifikacij, uvrščena v 5. raven slovenskega ogrodja kvalifikacij, in
izpolnjuje pogoje iz tretjega odstavka 3. člena tega pravilnika in
-       
član, ki ima najmanj izobrazbo, pridobljeno po izobraževalnih programih
za pridobitev srednje izobrazbe oziroma srednje strokovne izobrazbe, ki je po
zakonu, ki ureja slovensko ogrodje kvalifikacij, uvrščena v 5. raven
slovenskega ogrodja kvalifikacij, in skrbi za izvedbo postopka izpita.
(2) Član izpitne komisije so dolžni paziti na obstoj
nasprotja interesov v skladu s predpisi, ki urejajo integriteto in
preprečevanje korupcije.
(3) O opravljenem izpitu iz prve pomoči območna
organizacija Rdečega križa ali drugi izvajalec usposabljanja iz četrtega odstavka
2. člena tega pravilnika izda potrdilo.
(4) Potrdilo iz prejšnjega odstavka vsebuje:
-       
ime in priimek kandidata,
-       
datum in kraj rojstva kandidata,
-       
datum opravljanja izpita,
-       
številka in datum potrdila in
-       
podpis predsednika komisije.
8. člen
(evidence o opravljenem izpitu iz prve pomoči)
Rdeči križ Slovenije vodi evidenco vseh oseb, ki so opravile izpit
iz prve pomoč. Evidenca iz prejšnjega stavka vsebuje podatke iz četrtega
odstavka prejšnjega člena.
9. člen
(priglasitev izvajanja usposabljanja iz prve pomoči)
(1) Rdeči križ Slovenije ministrstvu, pristojnemu za
zdravje,priglasi lokacije izvajanja usposabljanja iz prve pomoči in podatke o
izpolnjevanju pogojev iz prvega odstavka 3. člena tega pravilnika v treh
mesecih od uveljavitve tega pravilnika.
(2) Ministrstvo, pristojno za zdravje, objavi seznam
lokacij izvajanja usposabljanja iz prve pomoči na svoji spletni strani.
(3) Če Rdeči križ Slovenije ne izpolni pogoja iz drugega
odstavka 2. člena tega pravilnika, minister, pristojen za zdravje, na podlagi
javnega razpisa za izvajanje usposabljanj iz prve pomoči na posameznem območju
določi drugega izvajalca usposabljanja, ki te pogoje izpolnjuje.
10. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-76/2018
Ljubljana, dne 17. julija 2018
EVA 2018-2711-0038
Milojka Kolar Celarc l.r.
Ministrica
za zdravje

Priloga 1: Program
usposabljanja iz prve pomoči za kandidate za voznike motornih vozil
Priloga 2: Program
izpita iz prve pomoči za kandidate za voznike motornih vozil