I. VSEBINA SKLEPA
1. člen
(vsebina sklepa in opredelitev pojmov)
(1) Ta sklep določa podrobnejša merila o tem:
-       
kdaj se dejavnost za namene 9. točke prvega odstavka 34. člena Zakona o
trgu finančnih instrumentov (Uradni list RS, št. 108/10 – ZTFI-UPB3, 78/11,
55/12, 105/12 – ZBan-1J, 63/13 – ZS-K in 30/16; v nadaljevanju: ZTFI) opravlja
kot pomožna dejavnost k redni dejavnosti na ravni skupine in
-       
kdaj se dejavnost za namene 3. točke prvega odstavka 34. člena ZTFI
opravlja občasno v okviru druge redne dejavnosti.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
(3) Glavna dejavnost pomeni celotno področje poslovanja
skupine.
(4) Upoštevna dejavnost pomeni:
(a)   
poslovanje za svoj račun z izvedenimi finančnimi instrumenti na blago
ali s pogodbami na izvedene finančne instrumente iz 10. in 11. točke prvega
odstavka 7. člena ZTFI, pri čemer se ne upošteva trgovanje za svoj račun, če to
pomeni izvrševanje naročila strank, ali
(b)   
opravljanje investicijske storitve, ki ne pomenijo poslovanja za svoj
račun, v zvezi z izvedenimi finančnimi instrumenti na blago ali pogodbami na
izvedene finančne instrumente iz 10. in 11. točke prvega odstavka 7. člena ZTFI
za stranke iz svoje redne dejavnosti, če redna dejavnost teh oseb oziroma
skupine, v katero so vključene, ni opravljanje investicijskih storitev po ZTFI.
(5) Priviligirane transakcije pomenijo:
(a)   
transakcije med osebami v skupini v skladu z določbami 3. člena Uredbe
(EU) št. 648/2012 Evropskega parlamenta in Sveta z dne 4. julija 2012 o
izvedenih finančnih instrumentih OTC, centralnih nasprotnih strankah in
repozitorijih sklenjenih poslov (v nadaljevanju Uredba 648/2012/EU), ki so
namenjene zagotavljanju likvidnosti ali upravljanju s tveganji,
(b)   
transakcije z izvedenimi finančnimi instrumenti, ki so po objektivnih
kriterijih izvršene zaradi zmanjševanja tveganj v zvezi s tržno dejavnostjo ali
financiranja dejavnosti zakladništva v skladu z določbo 10. člena Delegirane
uredbe Komisije (EU) št. 149/2013 z dne 19. decembra 2012 o dopolnitvi
Uredbe (EU) št. 648/2012 Evropskega parlamenta in Sveta v zvezi z regulativnimi
tehničnimi standardi glede posrednih ureditev kliringa, obveznosti kliringa,
javnega registra, dostopa do mesta trgovanja, nefinančnih nasprotnih strank,
tehnik zmanjševanja tveganja za pogodbe o izvedenih finančnih instrumentih OTC
brez kliringa prek CNS, vključno z ne-OTC izvedenimi finančnimi instrumenti,
(c)   
transakcije z izvedenimi finančnimi instrumenti na blago, ki so
namenjene izpolnjevanju obveznosti zagotavljanja likvidnosti na mestih
trgovanja, če takšno obveznost predpiše oziroma zahteva Agencija za trg
vrednostnih papirjev ali drug nadzorni organ države članice Evropske unije v
skladu predpisi Evropske unije ali nacionalne zakonodaje ali če jih predpiše
mesto trgovanja iz 4. odstavka 2. člena Uredbe 648/2012/EU.
(6) Kapital je kapital, ki vključuje celotni kapital,
kratkoročni dolg in dolgoročni dolg, ki se izračuna iz bilanc stanja in
finančnih izkazov.
(7) OTC je prosti trg izvedenih finančnih instrumentov v
smislu 7. točke 2. člena Uredbe 648/2012/EU.
(8) Ostali pojmi, uporabljeni v tem sklepu, imajo enak
pomen kot v ZTFI.
II. PODROBNEJŠA MERILA O TEM, KDAJ SE DEJAVNOST OPRAVLJA
KOT POMOŽNA DEJAVNOST K REDNI DEJAVNOSTI NA RAVNI SKUPINE
2. člen
(višina deležev)
Posamezna dejavnost se za namene 9. točke prvega odstavka 34.
člena ZTFI opravlja kot pomožna dejavnost k redni dejavnosti na ravni skupine,
ki ni opravljanje investicijskih storitev in poslov po ZTFI, če:
(a)   
znaša kapital, ki ga uporablja skupina za opravljanje upoštevne
dejavnosti v Evropski uniji manj kot 5 % kapitala, ki ga uporablja skupina za
opravljanje glavne dejavnosti v Evropski uniji in tretjih državah in
(b)   
znaša obseg trgovalnih aktivnosti skupine v Evropski uniji:
- 
v izvedene finančne instrumente na blago manj kot 0,5 % celotnih
trgovalnih aktivnosti, ki se opravljajo na trgih v Evropski uniji pri enem od
naslednjih vrst blaga:
1.   kovine
2.   nafta in proizvodi iz
nafte
3.   premog
4.   plin
5.   energija
6.   kmetijski proizvodi
7.   drugo blago, na
katerega se nanašajo izvedeni finančni instrumenti iz 10. in 11. točke 7. člena
ZTFI,
- 
v pogodbe na izvedene finančne instrumente iz 10. in 11. točke prvega
odstavka 7. člena ZTFI manj kot 0,5 % celotnih trgovalnih aktivnosti, ki se
opravljajo na trgih v Evropski uniji.
3. člen
(izračun kapitala)
(1) Kapital, ki se uporablja za upoštevno dejavnosti iz
točke (a) 2. člena tega sklepa, se izračuna tako, da se od zneska kapitala, ki
se uporablja za upoštevno dejavnost skupine v Evropski uniji odšteje kapital,
ki se uporablja za priviligirane transakcije skupine v Evropski uniji. Ne glede
na navedeno se pri izračunu kapitala, ki se uporablja za upoštevno dejavnost ne
upošteva kapital, ki ga za trgovalno dejavnost uporablja oseba, ki je članica
skupine, če je imetnica dovoljenja za opravljanje investicijskih storitev in
poslov iz 164. člena ZTFI oziroma iz 5. člena Direktive 2004/39/ES iz 9. točke
prvega odstavka 2. člena ZTFI.
(2) Kapital, ki se uporablja za upoštevno dejavnost iz
točke (a) 2. člena tega sklepa, ki je izračunan v skladu z določbo prvega
odstavka tega člena, se nato deli s kapitalom, ki se uporablja za glavno
dejavnost skupine v Evropski uniji in tretjih državah, delež pa se upošteva pri
ugotavljanju izpolnjevanja pogoja pod točko (a) 2. člena tega sklepa.
4. člen
(izračun obsega trgovalnih aktivnosti)
(1) Obseg trgovalnih aktivnosti iz točke (b) 2. člena
tega sklepa se izračuna tako, da se od obsega skupnih trgovalnih aktivnosti
skupine v Evropski uniji odšteje obseg priviligiranih transakcij skupine v
Evropski uniji. Ne glede na navedeno se pri izračunu obsega trgovalnih
aktivnosti ne upošteva obseg trgovalnih aktivnosti osebe, ki je članica
skupine, če je imetnica dovoljenja za opravljanje investicijskih storitev in
poslov iz 164. člena ZTFI oziroma iz 5. člena Direktive 2004/39/ES iz 9. točke
prvega odstavka 2. člena ZTFI. Obseg skupnih trgovalnih aktivnosti se meri na
podlagi bruto nominalne vrednosti zneska sklenjenih poslov.
(2) Obseg trgovalnih aktivnosti iz točke (b) 2. člena
tega sklepa, ki je izračunan v skladu z določbo prvega odstavka tega člena, se
nato deli z obsegom skupnih trgovalnih aktivnosti skupine v Evropski uniji na
področju relevantne vrste blaga iz točke (b) 2. člena tega sklepa, delež pa se
upošteva pri ugotavljanju izpolnjevanja pogoja pod točko (b) 2. člena tega
sklepa.
(3) Obseg trgovalnih aktivnosti in obseg skupnih
trgovalnih aktivnosti skupine v Evropski uniji na področju relevantne vrste
blaga iz točke (b) 2. člena tega sklepa se določi na podlagi podatkov, ki jih
zbirajo in hranijo repozitoriji sklenjenih poslov iz 2. točke 2. člena Uredbe
648/2012/EU.
5. člen
(obdobje izračuna)
(1) Pri izračunu kapitala, ki se uporablja za upoštevno
dejavnost iz 3. člena tega sklepa in pri izračunu obsega trgovalnih aktivnosti
iz 4. člena tega sklepa, se upošteva povprečje za obdobje zadnjih 3 koledarskih
let.
(2) Ne glede na določbe prvega odstavka tega člena se v
obdobju do leta 2020 pri izračunu kapitala, ki se uporablja za upoštevno
dejavnost iz 3. člena tega sklepa in pri izračunu obsega trgovalnih aktivnosti
iz 4. člena tega sklepa upošteva naslednje:
(a)   
v letu 2017 se pri izračunu upošteva koledarsko leto 2016;
(b)   
v letu 2018 se pri izračunu upošteva povprečje koledarskih let 2016 in
2017;
(c)   
v letu 2019 se pri izračunu upošteva povprečje koledarskih let 2016,
2017 in 2018.
III. PODROBNEJŠA MERILA O TEM, KDAJ SE DEJAVNOST OPRAVLJA
OBČASNO V OKVIRU DRUGE REDNE DEJAVNOSTI
6. člen
(občasno opravljanje dejavnosti)
Za občasno opravljanje investicijskih storitev pri
opravljanju svoje redne dejavnosti iz 3. točke prvega odstavka 34. člena ZTFI
se štejejo primeri, ko se dejavnost investicijskih storitev izvaja največ 2
delovna dneva v koledarskem mesecu, pri čemer je letni obseg opravljenih
investicijskih storitev omejen na vrednost največ 5 % letnih celotnih prihodkov
osebe, razvidnih iz letnega poročila oziroma drugega izkaza letnih rezultatov
poslovanja osebe.
IV. KONČNE DOLOČBE
7. člen
(veljavnost sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 007-5/2016-3
Ljubljana, dne 21. decembra 2016
EVA 2016-1611-0148
Predsednik Sveta
Agencije za trg vrednostnih papirjev
mag. Miloš Čas l.r.