I. SPLOŠNE DOLOČBE
1. člen
(vsebina)
Ta uredba ureja pravila za financiranje ukrepov na podlagi
podpornega programa v vinskem sektorju za izvajanje:
1.     
Uredbe (EU) št. 1308/2013
Evropskega parlamenta in Sveta z dne 17. decembra 2013 o vzpostavitvi skupne ureditve trgov
kmetijskih proizvodov in razveljavitvi uredb Sveta (EGS) št. 922/72, (EGS) št. 234/79,
(ES) št. 1037/2001 in (ES) št. 1234/2007 (UL L št. 347
z dne 20. 12. 2013,
str. 671), zadnjič spremenjene z Uredbo
(EU) 2021/2117 Evropskega parlamenta in Sveta z dne 2. decembra
2021 o spremembi uredb (EU) št. 1308/2013 o vzpostavitvi
skupne ureditve trgov kmetijskih proizvodov, (EU) št. 1151/2012
o shemah kakovosti kmetijskih proizvodov
in živil, (EU) št. 251/2014 o opredelitvi, opisu, predstavitvi, označevanju
in zaščiti geografskih označb aromatiziranih vinskih proizvodov in (EU) št. 228/2013 o posebnih
ukrepih za kmetijstvo v najbolj
oddaljenih regijah Unije (UL L št. 435 z
dne 6. 12. 2021,
str. 262), (v nadaljnjem besedilu: Uredba
1308/2013/EU);
2.     
Delegirane uredbe Komisije (EU) 2016/1149 z dne 15. aprila 2016
o dopolnitvi Uredbe (EU) št. 1308/2013
Evropskega parlamenta in Sveta glede nacionalnih podpornih programov v vinskem
sektorju in o spremembi Uredbe Komisije (ES) št. 555/2008
(UL L št. 190 z dne 15. 7. 2016,
str. 1), zadnjič spremenjene z Delegirano
uredbo Komisije (EU) 2021/2027 z dne 13. septembra 2021 o spremembi Delegirane uredbe
(EU) 2020/884 glede odstopanj od Delegirane uredbe (EU) 2016/1149 za odpravo
krize zaradi pandemije COVID-19 v vinskem sektorju in spremembi Delegirane
uredbe (EU) 2016/1149 (UL L št. 415 z dne
22. 11. 2021,
str. 4), (v nadaljnjem besedilu:
Delegirana uredba 2016/1149/EU);
3.     
Izvedbene uredbe Komisije (EU) 2016/1150 z dne 15. aprila 2016 o
določitvi pravil za uporabo Uredbe (EU) št. 1308/2013 Evropskega
parlamenta in Sveta glede nacionalnih podpornih programov v vinskem sektorju
(UL L št. 190 z dne 15. 7. 2016, str. 23),
zadnjič spremenjene z Izvedbeno uredbo Komisije (EU) 2021/725 z dne 4. maja 2021 o odstopanju glede leta 2021 od
izvedbenih uredb (EU) št. 809/2014, (EU)
št. 180/2014, (EU) št. 181/2014, (EU) 2017/892, (EU) 2016/1150, (EU)
2018/274, (EU) št. 615/2014 in (EU)
2015/1368 v zvezi z nekaterimi upravnimi pregledi in pregledi na kraju samem,
ki se uporabljajo na področju skupne kmetijske politike (UL L št. 155 z dne 5. 5. 2021, str. 8),
(v nadaljnjem besedilu: Izvedbena uredba
2016/1150/EU);
4.     
Delegirane uredbe Komisije (EU) 2020/419 z dne 30. januarja 2020 o
odstopanju od Delegirane uredbe (EU) 2016/1149 o dopolnitvi Uredbe (EU) št. 1308/2013 Evropskega parlamenta in Sveta glede
nacionalnih podpornih programov v vinskem sektorju (UL L št. 84 z dne 20. 3. 2020, str. 1;
v nadaljnjem besedilu: Delegirana uredba 2020/419/EU);
5.     
Delegirane uredbe Komisije (EU) 2020/592 z dne 30. aprila 2020 o
začasnih izjemnih ukrepih, ki odstopajo od nekaterih določb Uredbe (EU) št. 1308/2013 Evropskega parlamenta in Sveta, za
odpravo motenj na trgu v sektorju sadja in zelenjave ter vinskem sektorju
zaradi pandemije COVID-19 in ukrepov v zvezi z njo (UL L št. 140 z dne 4. 5.
2020, str. 6), zadnjič spremenjene z
Delegirano uredbo Komisije (EU) 2021/2026 z dne 13. septembra
2021 o spremembi Delegirane uredbe (EU) 2020/592 glede nekaterih začasnih
odstopanj od Uredbe (EU) št. 1308/2013
Evropskega parlamenta in Sveta za odpravo motenj na trgu v vinskem sektorju
zaradi pandemije COVID-19 in obdobja njihove uporabe (UL L št. 415 z dne 22. 11.
2021, str. 1), (v nadaljnjem besedilu:
Delegirana uredba 2020/592/EU) in
6.     
Delegirane uredbe Komisije (EU) 2020/884 z dne 4. maja 2020 o
odstopanju od Delegirane uredbe (EU) 2017/891 glede sektorja sadja in zelenjave
in Delegirane uredbe (EU) 2016/1149 glede vinskega sektorja za leto 2020 v
zvezi s pandemijo COVID-19 (UL L št. 205
z dne 29. 6. 2020,
str. 1), zadnjič spremenjene z Delegirano
uredbo Komisije (EU) 2021/2027 z dne 13. septembra 2021 o spremembi Delegirane uredbe
(EU) 2020/884 glede odstopanj od Delegirane uredbe (EU) 2016/1149 za odpravo
krize zaradi pandemije COVID-19 v vinskem sektorju in spremembi Delegirane
uredbe (EU) 2016/1149 (UL L št. 415 z dne
22. 11. 2021,
str. 4), (v nadaljnjem besedilu:
Delegirana uredba 2020/884/EU).
2. člen
(splošne določbe)
(1) Za izvajanje te uredbe se uporabljajo podatki, ki se
vodijo v registru pridelovalcev grozdja in vina (v nadaljnjem besedilu:
register) in registru kmetijskih gospodarstev.
(2) Za pridobitev sredstev po tej uredbi ni treba
vložiti zbirne vloge v skladu s predpisom, ki ureja izvedbo ukrepov kmetijske
politike.
(3) Upravičenec mora imeti najpozneje en dan pred oddajo
vlog za podporo na podlagi te uredbe urejeno stanje v registru kmetijskih
gospodarstev, če je zavezan vpisu vanj.
3. člen
(financiranje ukrepov za ureditev trga)
(1) Ukrepi iz te uredbe se izvajajo na podlagi
petletnega podpornega programa v vinskem sektorju, ki ga ministrstvo, pristojno
za kmetijstvo (v nadaljnjem besedilu: ministrstvo), predloži Komisiji v skladu
z 41. členom Uredbe 1308/2013/EU, in se v celoti financirajo iz sredstev
Evropskega kmetijskega jamstvenega sklada, dodeljenih Republiki Sloveniji v
skladu s prilogo VI Uredbe 1308/2013/EU. Sredstva za ukrepe po tej uredbi se
dodelijo na podlagi te uredbe in se v posameznem proračunskem letu izplačajo do
15. oktobra.
(2) Višina sredstev, ki je v posameznem letu na razpolago
za posamezen ukrep iz te uredbe, je določena v podpornem programu iz prejšnjega
odstavka.
(3) Ne glede na prejšnji odstavek se v posameznem letu
višina sredstev za prestrukturiranje in preusmeritev vinogradov določi tako, da
se sredstva, ki v zadevnem letu niso porabljena za podporo za promocijo,
prištejejo k sredstvom, ki so v podpornem programu na razpolago za
prestrukturiranje in preusmeritev vinogradov.
II. PODPORA ZA PRESTRUKTURIRANJE IN PREUSMERITEV
VINOGRADOV
4. člen
(pogoji)
(1) Pridelovalci vinskega grozdja oziroma vina (v
nadaljnjem besedilu: pridelovalec), ki so vpisani v register, lahko v skladu s
46. členom Uredbe 1308/2013/EU uveljavljajo podporo za prestrukturiranje
in preusmeritev vinogradov (v nadaljnjem besedilu: prestrukturiranje), kar
vključuje:
-       
zamenjavo sort, spremembo lokacije vinogradov ali izboljšavo tehnologije
upravljanja in obdelovanja vinogradov, pri čemer mora biti vinograd starejši od
deset let, ali
-       
zamenjavo sort s precepljanjem, če je to izvedeno v vinogradu ali
njegovem delu, ki ni mlajši od pet in starejši od 20 let, na strnjeni površini
iz druge alineje četrtega odstavka tega člena in s cepiči sort vinske trte, ki
so v skladu s predpisom, ki ureja pridelovalna območja, in izpolnjujejo zahteve
predpisov, ki urejajo semenski material kmetijskih rastlin in zdravstveno
varstvo rastlin.
(2) Prestrukturiranje lahko vključuje enega ali več
naslednjih ukrepov:
-       
pripravo zemljišča,
-       
ureditev nasada v terasah,
-       
postavitev opore,
-       
posaditev cepljenk,
-       
navoz zemlje na pridelovalnem območju Kras,
-       
postavitev latnikov na pridelovalnem območju Kras,
-       
napravo ozkih teras,
-       
precepljanje.
(3) Podpora za prestrukturiranje se pridelovalcu dodeli
za delež priznanih stroškov prestrukturiranja in priznano vrednost izpada
dohodka v času, ko posajen vinograd še ne rodi. Stroški prestrukturiranja in
vrednost izpada dohodka iz tega odstavka se izračunajo v skladu z
10. členom te uredbe.
(4) Podporo za prestrukturiranje lahko uveljavljajo
pridelovalci, ki so nosilci kmetijskih gospodarstev v skladu z zakonom, ki
ureja kmetijstvo, in ki:
-       
skupaj s površino, za katero vlagajo zahtevo za podporo, obdelujejo
najmanj 0,5 ha vinogradov,
-       
vlagajo vlogo za podporo za prestrukturiranje strnjene površine, velike
najmanj 0,1 ha, določene v skladu s prvim odstavkom 44. člena Izvedbene uredbe 2016/1150/EU, in
-       
prestrukturirajo vinograd, za katerega je bilo izdano dovoljenje za
ponovno zasaditev vinske trte ali dovoljenje za zasaditev vinske trte na
podlagi pretvorbe pravice za obnovo vinograda v skladu z 68. členom Uredbe
1308/2013/EU, razen pri zamenjavi sort s precepljanjem.
(5) Ne glede na določbo prve alineje prejšnjega odstavka
lahko podporo za prestrukturiranje uveljavljajo tudi pridelovalci, ki skupaj s
površino, za katero vlagajo zahtevo za podporo, obdelujejo najmanj 0,3 ha in
prestrukturirajo vinograd v vinorodnem okolišu Dolenjska, Bela krajina,
Prekmurje, vinorodnem podokolišu Haloze ali Šmarje – Virštanj.
(6) Če podporo za prestrukturiranje uveljavlja
pridelovalec, ki je v preteklih petih letih izkrčil del ali vse vinograde zaradi
odrejenega uničenja trt zaradi ugotovljene navzočnosti škodljivega organizma v
skladu s predpisi, ki urejajo zdravstveno varstvo rastlin, se pri ugotavljanju
izpolnjevanja pogoja iz prve alineje četrtega odstavka tega člena ali iz
prejšnjega odstavka upošteva površina vinogradov, vpisana v register pred
izkrčitvijo.
(7) Za namen prvega odstavka tega člena se starost vinograda
določi na podlagi podatkov iz registra o letu sajenja posameznih trt, zasajenih
v vinogradu pred izvedenim prestrukturiranjem. Če so bile posamezne trte sajene
v različnih letih, se starost določi na podlagi povprečja let.
5. člen
(vloga)
(1) Pridelovalec, ki želi uveljavljati podporo za
prestrukturiranje, med 1. aprilom in 15. junijem pred tržnim letom iz
točke (d) 6. člena Uredbe 1308/2013/EU (v nadaljnjem besedilu: vinsko
leto), v katerem se začne izvajati prestrukturiranje, vloži v elektronski
obliki na Agencijo Republike Slovenije za kmetijske trge in razvoj podeželja (v
nadaljnjem besedilu: agencija) vlogo za podporo za prestrukturiranje.
(2) Vloga za podporo za prestrukturiranje mora
vsebovati: 
-       
podatke o pridelovalcu (osebno ime ali firma, naslov ali sedež in
KMG-MID),
-       
podatke o površini, ki se prestrukturira (lokacija in velikost), in o
sorti vinske trte,
-       
številko dovoljenja za zasaditev vinske trte,
-       
navedbo ukrepov iz drugega odstavka prejšnjega člena, ki bodo izvedeni
za prestrukturiranje vinograda, pri čemer je treba pri ukrepu ureditev nasada v
terasah navesti tudi podatek o nameravani izdelavi ali razgradnji teras, in
-       
podatek o nameravanem uveljavljanju podpore za postavitev opore iz
sedmega odstavka tega člena.
(3) Sestavni del vloge iz prejšnjega odstavka so tudi
izjave pridelovalca iz priloge 3, ki je sestavni del te uredbe, in naslednje
izjave:
-       
o uveljavljanju izpada dohodka,
-       
da dovoli ogled zasajene površine agenciji in drugim nadzornim organom,
-       
da je seznanjen, da mora pred prestrukturiranjem vinograda pridobiti
odločbo o uvedbi agromelioracije v skladu z zakonom, ki ureja kmetijska
zemljišča, če se s prestrukturiranjem vinograda izvaja zahtevna
agromelioracija,
-       
(črtana),
-       
da bo še tri leta po prejemu podpore upošteval pravila o navzkrižni
skladnosti in vložil zbirno vlogo v skladu s predpisom, ki ureja izvedbo
ukrepov kmetijske politike.
(4) Če se v vinogradu hkrati obnavljata ločena dela, za
katera sta bili podani ločeni vlogi za izdajo dovoljenja za zasaditev vinske
trte, se za vsak del vinograda vloži ločena vloga za podporo za
prestrukturiranje.
(5) Če se zamenjava sort s precepljanjem izvaja le na
delu vinograda, je sestavni del vloge za podporo za prestrukturiranje tudi
skica z grafičnim prikazom vinograda z ustrezno označeno površino, na kateri se
izvaja precepljanje, in navedbo števila trsov po sortah in letu sajenja, na
katerih se izvaja precepljanje. Če se zamenjava sort s precepljanjem izvaja na
ločenih strnjenih površinah istega vinograda, se za vsak del vinograda vloži
ločena vloga za podporo za prestrukturiranje.
(6) Pridelovalec lahko uveljavlja podporo za postavitev
opore skupaj s podporo za preostale izvedene ukrepe iz drugega odstavka
prejšnjega člena ali pa v naslednjih dveh vinskih letih po sajenju vinograda.
Določba tega odstavka se ne uporablja pri zamenjavi sort s precepljanjem.
(7) Vlogo za podporo za prestrukturiranje iz tega člena
upravičenec ali njegov pooblaščenec izpolni elektronsko in jo vloži v
elektronski obliki, podpisano s kvalificiranim elektronskim podpisom. Za
elektronsko izpolnjevanje in elektronsko vložitev vlog agencija vzpostavi
vstopno spletno mesto na naslovu http://e-kmetija.gov.si, na katerem se
upravičenec ali njegov pooblaščenec za elektronsko vložitev prijavi v
informacijski sistem agencije, ima dostop do vseh podatkov, potrebnih za
izpolnitev vlog, izvede elektronski vnos, vlogo podpiše s kvalificiranim
elektronskim podpisom in jo vloži v informacijski sistem agencije, ki ga
obvesti o uspešni vložitvi vloge. Če jo vlaga pooblaščenec za elektronsko
vložitev, se mora pred elektronsko vložitvijo vloge registrirati pri agenciji.
Pooblaščenec za elektronsko vložitev pri vnosu vloge izpolni tudi izjavo o
obstoju in sprejemu pooblastila v skladu z zakonom, ki ureja kmetijstvo. S
podpisom na vlogi upravičenec ali njegov pooblaščenec potrdi pravilnost vnosa
podatkov.
6. člen
(vrednosti)
Vlada vsako leto do 15. junija predpiše vrednosti,
potrebne za ovrednotenje priznanih stroškov prestrukturiranja in izpada
dohodka, za vloge za podporo za prestrukturiranje, vložene v naslednjem vinskem
letu, in sicer:
-       
tabelo za izračun stroškov prestrukturiranja na podlagi povprečja
dejanskih kalkulativnih stroškov, pripravljenih v okviru strokovnih nalog v
rastlinski proizvodnji,
-       
višino priznane vrednosti izpada dohodka glede na način predelave
grozdja, določeno na podlagi statističnih podatkov o pridelavi grozdja in
povprečni ceni odkupljenega grozdja za predelavo (povprečje zadnjih treh let),
z upoštevanjem stroškov za kmetijska zemljišča in večkratnika za vino, kot jih
določa zakon, ki ureja katastrski dohodek.
7. člen
(izjava)
(1) Pridelovalec, ki je vložil vlogo za podporo za
prestrukturiranje, vloži v elektronski obliki na agencijo na način iz sedmega
odstavka 5. člena te uredbe tudi izjavo o uveljavljanju podpore za
prestrukturiranje. Izjavo o uveljavljanju podpore za prestrukturiranje se vloži
v naslednjih dveh letih po vložitvi vloge, in sicer med 1. aprilom in
15. junijem. Za izjave, vložene pred 1. aprilom zadevnega leta, se
šteje, da so vložene 1. aprila.
(2) Pridelovalec mora v izjavi iz prejšnjega odstavka
navesti: 
-       
podatke o pridelovalcu (osebno ime ali firmo, naslov ali sedež in KMG-MID),
-       
podatke o vinogradu, ki se prestrukturira (številka GERK vinograda,
prijavljenega v register kmetijskih gospodarstev, če so trsne cepljenke že
posajene), 
-       
podatek o prestrukturirani površini, določeni v skladu s 44. členom
Izvedbene uredbe 2016/1150/EU, za katero se
uveljavlja podpora, 
-       
podatek o zaključenem prestrukturiranju (ali je prestrukturiranje
zaključeno ali pa ga je začel izvajati in bo na poziv agencije položil
varščino), 
-       
podatek o uveljavljanju podpore za postavitev opore iz šestega odstavka
5. člena te uredbe in 
-       
podatek o morebitnem prejemu sredstev Republike Slovenije ali Evropske
unije za namen prestrukturiranja zadevnega vinograda.
(3) Če so ob oddaji izjave o uveljavljanju podpore za
prestrukturiranje trsne cepljenke v vinogradu posajene, mora pridelovalec
podatke o dejanskem stanju vinograda prijaviti v register kmetijskih
gospodarstev v skladu s predpisom, ki ureja register kmetijskih gospodarstev.
(4) Če prestrukturiranje ob oddaji izjave o
uveljavljanju podpore za prestrukturiranje še ni zaključeno, pridelovalec zanj
prejme podporo za prestrukturiranje v obliki predplačila, prestrukturiranje pa
mora zaključiti do izteka veljavnosti dovoljenja za zasaditev vinske trte. V
tem primeru mora v 30 dneh po zaključku prestrukturiranja agenciji še enkrat
predložiti izjavo o uveljavljanju podpore za prestrukturiranje iz prvega
odstavka tega člena.
(5) Ne glede na določbo prejšnjega odstavka se lahko
postavitev opore izvede še v naslednjih dveh vinskih letih po sajenju
vinograda.
(6) Če pridelovalec v vlogi za podporo za
prestrukturiranje navede, da bo podporo za postavitev opore uveljavljal v
naslednjih dveh vinskih letih po sajenju vinograda, mora do 31. julija v
vinskem letu postavitve opore agenciji še enkrat predložiti izjavo o uveljavljanju
podpore za prestrukturiranje iz prvega odstavka tega člena.
(7) Če je prestrukturiranje ob oddaji izjave o
uveljavljanju podpore za prestrukturiranje zaključeno, razen v delu, ki se
nanaša na postavitev opore, in pridelovalec izjavi, da bo podporo za postavitev
opore uveljavljal skupaj s podporo za preostale izvedene ukrepe, za ta del
podpore položi varščino v višini 80 % podpore, ki ustreza postavitvi
opore.
(8) Ne glede na določbo prejšnjega odstavka se varščina
v primeru opore za latnik položi le v višini 80 % podpore, ki ustreza
dodatku za oporo za latnik, če je osnovna opora že postavljena.
(9) Agencija pred odločitvijo o vlogah za podporo za
prestrukturiranje k pologu varščine pozove vse pridelovalce, ki ob oddaji
izjave o uveljavljanju podpore za prestrukturiranje prestrukturiranja še niso
zaključili. V pozivu določi znesek in rok za plačilo varščine, ki je pogoj za
dodelitev podpore za prestrukturiranje v obliki predplačila. V teh primerih
agencija dodeli podporo v skladu s 26. členom Izvedbene
uredbe 2016/1150/EU, pridelovalec pa položi varščino v višini 80 %
podpore, z veljavnostjo najmanj tri mesece po izteku roka za izvedbo
prestrukturiranja iz četrtega odstavka 26. člena Izvedbene
uredbe 2016/1150/EU.
(10) Varščina iz drugega, sedmega in osmega odstavka
tega člena, namenjena zagotovitvi izvedbe prestrukturiranja, se vrne
pridelovalcu po prejeti izjavi o uveljavljanju podpore za prestrukturiranje in
po zaključenem prestrukturiranju, kar ugotovi agencija z ogledom na kraju samem
iz 8. člena te uredbe. Pri vračilu varščine se upoštevajo določbe četrtega
odstavka 54. člena Delegirane uredbe 2016/1149/EU.
Del varščine, ki se nanaša na neizvedeni ukrep oziroma površino, agencija
zaseže.
(11) Če agencija pri ogledu po zaključenem
prestrukturiranju iz prejšnjega odstavka ugotovi, da je prestrukturiranje
izvedeno na manj kot 30 % površine iz izjave o uveljavljanju podpore za
prestrukturiranje, na podlagi katere je agencija dodelila predplačilo, poleg
zasega dela varščine iz prejšnjega odstavka naloži pridelovalcu upravno kazen v
višini zakonitih obresti od zneska neupravičenega predplačila od dneva prejema
predplačila do prejema izjave o uveljavljanju podpore za prestrukturiranje
oziroma do izteka roka za zaključitev prestrukturiranja.
(12) Če pridelovalec prestrukturira vinograd s
cepljenkami kategorije bazni material, agencija preveri, ali je pridelovalec
vložil prijavo o nameri sajenja matičnega nasada v skladu s predpisom, ki ureja
trženje materiala za vegetativno razmnoževanje vinske trte.
(13) Če se po vložitvi vloge za podporo za prestrukturiranje
spremenijo dejavnosti, ki jih namerava pridelovalec izvesti s
prestrukturiranjem, in se nanašajo na lokacijo, ureditev nasada (terasa ali
vertikala) ali sorto vinske trte, mora pridelovalec o spremembi obvestiti
agencijo do oddaje izjave o uveljavljanju podpore za prestrukturiranje. O
ustreznosti spremembe odloči agencija z odločbo o vlogi iz 9. člena te uredbe.
Ne glede na prvi stavek tega odstavka se za obvestilo pridelovalca o spremembi
lokacije šteje podatek, ki ga agencija pridobi iz registra kmetijskih
gospodarstev.
7.a člen
(ogledi na kraju samem)
(1) Za namen tretjega odstavka 42. člena Izvedbene uredbe 2016/1150/EU agencija izvaja oglede na kraju
samem. 
(2) Pridelovalec mora agenciji v času, ki ga ta določi,
omogočiti oglede iz prejšnjega odstavka. Ob ogledu površine mora biti navzoč
tudi pridelovalec, ki lahko za navzočnost pri ogledu pooblasti tudi drugo
osebo. 
(3) Ogled na kraju samem opravi agencija na podlagi
vloge za podporo za prestrukturiranje iz 5. člena te uredbe najpozneje do
1. oktobra leta vložitve vloge in o ogledu sestavi zapisnik. Ogled se
izvede v vinogradu ali delu vinograda, ki ga namerava pridelovalec izkrčiti na
podlagi dovoljenja za ponovno zasaditev, izdanega v skladu s predpisom o
sistemu dovoljenj za zasaditev vinske trte. Za namen izključitve običajne
obnove vinograda iz tretjega odstavka 42. člena Izvedbene
uredbe 2016/1150/EU agencija ob ogledu določi tudi povprečne sadilne
razdalje. 
(4) Pridelovalec, ki uveljavlja podporo za
prestrukturiranje vinograda, izkrči vinograd po izvedenem ogledu iz prejšnjega
odstavka. Če je vinograd izkrčen pred ogledom, pridelovalec ni upravičen do
podpore za prestrukturiranje vinograda. 
(5) Če izkrčitev ni v celoti izvedena na lokaciji, kjer
je bila opravljena izmera površine iz tretjega odstavka tega člena, se vrednost
izpada dohodka prizna le za tisti del izkrčene površine, na katerem je bila
opravljena izmera.
8. člen
(ogled po izvedenem prestrukturiranju)
(1) Agencija po prejemu izjave o uveljavljanju podpore za
prestrukturiranje iz 7. člena te uredbe opravi ogled na kraju samem, pri
katerem v skladu s prvim odstavkom 44. člena Izvedbene
uredbe 2016/1150/EU ugotovi prestrukturirano površino, preveri, ali je
bilo prestrukturiranje izvedeno v skladu z izjavo o uveljavljanju podpore za
prestrukturiranje, in o ogledu sestavi zapisnik. 
(2) V primeru iz četrtega odstavka 7. člena te uredbe
agencija opravi ogled šele po prejemu ponovne izjave o uveljavljanju podpore za
prestrukturiranje, iz katere izhaja, da je prestrukturiranje zaključeno.
(3) Pri zamenjavi sort s precepljanjem je sestavni del
ogleda na kraju samem tudi preveritev etikete in potnega lista za kupljene
cepiče, oziroma, če se uporabijo lastni cepiči, zapisnika o pregledu vinograda,
ki ga v skladu s predpisi, ki urejajo trženje materiala za vegetativno
razmnoževanje trte, opravi:
-       
organ za potrjevanje, ki ima javno pooblastilo za vodenje postopka
uradne potrditve materiala za vegetativno razmnoževanje trte na podlagi zakona,
ki ureja semenski material kmetijskih rastlin (za certificirane cepiče), ali
-       
inšpektor, ki je v skladu z zakonom, ki ureja semenski material
kmetijskih rastlin, pristojen za uradne preglede standardnega materiala trte
(za standardne cepiče).
(4) Pri prestrukturiranju vinograda s cepljenkami
kategorije bazni material je sestavni del ogleda na kraju samem tudi preveritev
etikete za bazni material, izdane v skladu s predpisom, ki ureja trženje
materiala za vegetativno razmnoževanje trte.
(5) Pri prestrukturiranju vinograda, ki vključuje le
zamenjavo sort, je sestavni del ogleda na kraju samem tudi preveritev dokazil,
iz katerih je razvidna zasajena sorta kupljenih cepljenk, oziroma če se
uporabijo lastne cepljenke, zapisnik o pregledu sadilnega materiala, ki ga v
skladu s predpisi, ki urejajo trženje materiala za vegetativno razmnoževanje
trte, opravi organ za potrjevanje ali inšpektor iz tretjega odstavka tega
člena. 
(6) Če pridelovalec nima dokazil iz tretjega in petega
odstavka tega člena, ni upravičen do podpore za prestrukturiranje vinograda. 
(7) Če izkrčitev vinograda iz prejšnjega člena ni
izvedena na lokaciji, kjer je opravljena zasaditev po izvedenem
prestrukturiranju, agencija ob ogledu po izvedenem prestrukturiranju iz tega
člena preveri, ali je bil vinograd izkrčen. 
(8) V primerih iz drugega odstavka 10. člena te
uredbe agencija opravi ogled, pri katerem preveri, ali je bil vinograd izkrčen,
po prijavi izkrčitve v register kmetijskih gospodarstev oziroma najpozneje v
treh letih po izplačilu podpore.
9. člen
(odločitev o podpori)
(1) Agencija upravičencem dodeli podporo za
prestrukturiranje na podlagi prejetih izjav o uveljavljanju podpore za
prestrukturiranje iz 7. člena te uredbe. Agencija vsako leto odloči o
vlogah za podporo za prestrukturiranje tako, da določi dokončno višino podpor
glede na skupno višino sredstev za ta ukrep, priznane celotne stroške
prestrukturiranja in dovoljen delež sofinanciranja v skladu s šestim odstavkom
46. člena Uredbe 1308/2013/EU. Priznani celotni stroški prestrukturiranja se
določijo kot vsota priznanih stroškov prestrukturiranja za površino, določeno v
zapisniku agencije iz prvega odstavka prejšnjega člena, in vrednosti izpada
dohodka za površino, določeno v zapisniku agencije iz tretjega odstavka
7.a člena te uredbe.
(2) Ne glede na določbo prejšnjega odstavka se v
primeru, da je glede na razpoložljiva sredstva dokončna višina podpor v
posameznem letu nižja od 35 % priznanih celotnih stroškov prestrukturiranja,
dokončna višina podpore določi kot 35 % priznanih celotnih stroškov prestrukturiranja.
V tem primeru se izplačilo podpore vsakemu upravičencu izvede sorazmerno v dveh
delih: prvi del do skupne višine sredstev, namenjenih za ta ukrep v tekočem
letu, do 15. oktobra, preostanek pa iz sredstev, namenjenih za ta ukrep v
naslednjem letu, pri čemer se za ta sredstva zniža skupna višina sredstev za ta
ukrep v naslednjem letu.
(3) Za ugotavljanje razlike iz tretjega do šestega
pododstavka četrtega odstavka 54. člena Delegirane
uredbe 2016/1149/EU se
uporabita površina iz izjave o uveljavljanju podpore za prestrukturiranje in
prestrukturirana površina, ugotovljena z ogledom iz prejšnjega člena, pri čemer
se ugotovljena razlika zaokroži na cel odstotek. Če je prestrukturirana
površina večja od površine iz izjave o uveljavljanju podpore za
prestrukturiranje, se podpora dodeli le za površino, navedeno v izjavi.
(4) Ne glede na določbo trinajstega
odstavka 7. člena te uredbe je brez predhodne odobritve agencije dovoljena
sprememba sorte vinske trte, če se vinograd zasadi s sorto, ki je v skladu s
predpisom, ki ureja pridelovalna območja Republike Slovenije, in se s
prestrukturiranjem izvaja sprememba lokacije vinograda ali izboljšava
tehnologije upravljanja in obdelovanja vinogradov.
(5) Če je prestrukturiranje vinograda zaključeno, vendar
niso izvedeni vsi ukrepi, navedeni v vlogi za podporo za prestrukturiranje,
agencija pri odločanju o podpori upošteva stroške dejansko izvedenih ukrepov v
skladu z 10. členom te uredbe, določene za vinsko leto vložitve vloge za
podporo.
(6) (črtan).
10. člen
(stroški prestrukturiranja in vrednost izpada dohodka)
(1) Višina priznanih stroškov prestrukturiranja iz
prvega odstavka prejšnjega člena se določi kot višina stroškov na hektar
prestrukturiranega vinograda, z upoštevanjem tabele za izračun stroškov prestrukturiranja
iz prve alineje 6. člena te uredbe in nagiba površine, ki je predmet
prestrukturiranja, dobljenega na podlagi podatkov digitalnega modela reliefa
pred izvedenim prestrukturiranjem. Izračuna se kot seštevek vrednosti iz
navedene tabele, dobljenih na podlagi podatkov o dejansko izvedenih ukrepih iz
zapisnika v skladu z 8. členom te uredbe.
(2) Če pridelovalec namesto vrednosti izpada dohodka
uveljavlja sočasni obstoj novih in starih vinskih trt iz točke (a) petega
odstavka 46. člena Uredbe 1308/2013/EU, mora stare vinske trte izkrčiti
najpozneje v treh letih od dneva zasaditve novih vinskih trt.
(3) Vrednost izpada dohodka, ko vinograd ne rodi, iz
prvega odstavka prejšnjega člena se določi z upoštevanjem predvidenega dohodka
v treh letih po posaditvi oziroma v dveh letih po precepljanju in z
upoštevanjem načina predelave grozdja (lastna predelava ali prodaja za
nadaljnjo predelavo). Izračuna se kot zmnožek priznane vrednosti izpada dohodka
iz druge alineje 6. člena te uredbe in površine, za katero se uveljavlja
izpad dohodka.
(4) Vrednost izpada dohodka, ko vinograd ne rodi, iz
prejšnjega odstavka se pridelovalcu prizna, če je zadnja tri leta pred
odločitvijo o podpori za prestrukturiranje v register redno prijavljal letni
pridelek grozdja.
(5) Način predelave grozdja se za posameznega
pridelovalca določi glede na v register prijavljen pridelek zadnjega letnika
pred odločitvijo o podpori za prestrukturiranje, in sicer šteje kot:
-       
lastna predelava, če je pridelovalec predelal v vino najmanj 50 % količine
pridelanega grozdja, in
-       
prodaja za nadaljnjo predelavo, če je pridelovalec najmanj 50 % količine
pridelanega grozdja prodal za nadaljnjo predelavo.
(6) Površina, ki se upošteva pri izračunu vrednosti
izpada dohodka, je enaka:
-       
površini dejansko izkrčenega vinograda, ugotovljeni ob ogledu na kraju
samem iz tretjega odstavka 7.a člena te uredbe, za katero je bilo izdano dovoljenje
za zasaditev iz tretje alineje četrtega odstavka 4. člena te uredbe, ali
-       
na novo zasajeni površini, upravičeni do podpore, če je ta manjša od
površine izkrčenega vinograda.
(7) Pri zamenjavi sort s precepljanjem je površina, ki
se upošteva pri izračunu vrednosti izpada dohodka, enaka površini, na kateri se
izvaja precepljanje.
III. PODPORA ZA PROMOCIJO VINA
11. člen
(ukrepi)
(1) V skladu s 45. členom Uredbe 1308/2013/EU se za
povečanje konkurenčnosti vina s poreklom iz Evropske unije in obveščanje
potrošnikov o vinih Evropske unije uvede podpora za promocijo vina, ki zajema:
-       
promocijo vina na trgih tretjih držav in
-       
obveščanje potrošnikov v državah članicah o odgovornem uživanju vina ter
sistemih Evropske unije za označbe porekla in geografske označbe.
(2) Podpora iz prejšnjega odstavka se dodeli za
povrnitev upravičenih stroškov v zvezi z zasnovo, izvedbo in objavo posamezne dejavnosti
iz 15. ali 19. člena te uredbe.
(3) Višina podpore znaša 50 % upravičenih stroškov.
(4) Upravičenec ni upravičen do podpore za posamezno
dejavnost iz prvega odstavka 15. člena ali prvega odstavka 19. člena
te uredbe, če znašajo upravičeni stroški na podlagi njegovih vloženih vlog za
podporo za to dejavnost manj kot 60 % višine sredstev, odobrene za to dejavnost
z odločbo o odobritvi programa iz 13. člena te uredbe. Določba prejšnjega
stavka se ne uporablja v primeru morebitnega vračila sredstev po naknadnem
nadzoru.
12. člen
(vloga za odobritev programa)
(1) Za namen uveljavljanja podpore za promocijo vina
zainteresirani upravičenci iz 16. in 20. člena te uredbe vložijo vloge za
odobritev programov.
(2) Vloga iz prejšnjega odstavka mora vsebovati najmanj:
-       
podatke o vlagatelju (osebno ime ali firmo, naslov ali sedež in KMG-MID,
če je vlagatelj zavezan vpisu v register kmetijskih gospodarstev),
-       
cilje, ciljno skupino in glavna sporočila programa,
-       
podroben opis posameznih dejavnosti iz 15. ali 19. člena te uredbe,
vključno s časovnim razporedom posameznih dejavnosti,
-       
predviden učinek programa,
-       
finančno konstrukcijo programa s predvideno dinamiko izstavitve vlog za
podporo.
(3) Sestavni del vloge so tudi izjave vlagatelja iz
priloge 3 te uredbe in naslednje izjave: 
-       
da se dejavnosti, ki so predmet programa, nanašajo le na upravičene
dejavnosti v skladu s to uredbo, Uredbo 1308/2013/EU, Delegirano
uredbo 2016/1149/EU in Izvedbeno uredbo
2016/1150/EU, 
-       
da razpolaga z zadostnimi finančnimi sredstvi za izvedbo dejavnosti,
predvidenih v vlogi, in bo prispeval finančna sredstva za lastno udeležbo
financiranja izvedbe dejavnosti, 
-       
da bodo dejavnosti izvedene v skladu z zakonodajo države, na katero se
nanašajo, in 
-       
da bo za program, za katerega je prejel podporo, vso dokumentacijo iz
drugega odstavka 23. člena te uredbe hranil še najmanj pet let po
izplačilu zadnjega zneska iz odločbe o odobritvi programa.
13. člen
(odobritev programov)
(1) Agencija prispele vloge za odobritev programov za
promocijo vina pregleda in ob upoštevanju meril za upravičenost programov iz
priloge 4, ki je sestavni del te uredbe, odobri tiste programe, za katere
upravičeni stroški znašajo najmanj 7.000 eurov.
(2) Če se dejavnosti iz odobrenega programa spremenijo, mora
upravičenec o tem obvestiti agencijo pred
vložitvijo vloge za povrnitev upravičenih stroškov za izvedene dejavnosti.
Sprememba dejavnosti ne sme vplivati na višino sredstev, dodeljenih z navedeno
odločbo. O ustreznosti spremembe programa odloči agencija.
(3) Ne glede na prejšnji odstavek odobritev agencije ni
potrebna za naslednje manjše spremembe dejavnosti, če upravičenec obvestilo o
spremembi predloži v roku iz prejšnjega odstavka:
-       
finančni transfer med posameznimi dejavnostmi iz 15. ali 19. člena te
uredbe, ki ne presega 20 % prvotno odobrenih zneskov za vsako dejavnost, pod
pogojem, da skupni znesek iz odobrenega programa ni presežen;
-       
sprememba lokacije dejavnosti, če je primerljiva z odobreno in se izvaja
na istem trgu;
-       
spremembe prostora, stojnice, udeležencev, reklamnega gradiva, medijev
in drugih vsebin, ki se štejejo za upravičene stroške iz priloge 1 in priloge 2
te uredbe, če te ne vplivajo na skupni znesek in splošne cilje odobrenega
programa; oziroma
-       
v skladu s 3. členom Delegirane uredbe 2020/419/EU tudi spremembe ciljnega
trga.
14. člen
(upravičeni stroški)
(1) Upravičeni stroški za izvedene dejavnosti iz
15. člena te uredbe so navedeni v prilogi 1, ki je sestavni del te uredbe,
upravičeni stroški za dejavnosti iz 19. člena te uredbe pa so navedeni v
prilogi 2, ki je sestavni del te uredbe.
(2) Upravičeni stroški so stroški, ki se nanašajo na
dejavnosti iz programa, izvedene v obdobju iz 17. ali 21. člena te uredbe,
in ki so dejansko nastali v tem obdobju.
(3) Ne glede na prejšnji odstavek so upravičeni stroški
tudi stroški, ki so sicer nastali pred obdobjem, na katero se nanaša program,
vendar po predložitvi programa in le, če upravičenec vnaprej plača del ali
celotne stroške za dejavnosti iz točke c) priloge 1 te uredbe in iz točke c)
priloge 2 te uredbe, ki bodo izvedene v obdobju, na katero se nanaša program.
(4) Če upravičenci iz 16. ali 20. člena te uredbe
sodelujejo na istem dogodku, se lahko eden ali več istih stroškov iz prve,
druge, tretje, pete in šeste alineje točke c) priloge 1 te uredbe in iz druge,
tretje, četrte, pete in šeste alineje točke c) priloge 2 te uredbe nanašajo na
več upravičencev, pri čemer lahko:
-       
eden izmed upravičencev zahteva plačilo pomoči za celotni skupni strošek
ali
-       
vsak izmed upravičencev zahteva plačilo pomoči za svoj del stroškov.
(5) Če upravičenec, na katerega se glasi račun za
celotni skupni strošek iz prejšnjega odstavka, izda račune posameznim upravičencem
za plačilo njihovega dela stroška, lahko vsak upravičenec vloži zahtevek le za
svoj del stroškov, vsota teh stroškov iz njihovih vlog za podporo pa ne sme
presegati zneska na računu za celotni upravičeni skupni strošek. Če ga presega,
se upravičeni strošek vsakemu upravičencu sorazmerno zniža, tako da skupna
vsota tako znižanih stroškov ne presega zneska na računu za celotni upravičeni
skupni strošek.
1. Podpora za promocijo vina na trgih tretjih držav
15. člen
(dejavnosti)
(1) Podpora za promocijo vina na trgih tretjih držav se
uvede za naslednje dejavnosti:
-       
objavo oglasov v medijih (tiskani, televizijski, radijski, spletni),
-       
izdelavo reklamnega gradiva za prodor na trge tretjih držav,
-       
udeležbo na mednarodnih sejmih in drugih mednarodnih dogodkih,
-       
izdelavo raziskav trga tretjih držav,
-       
organizacijo seminarjev za novinarje, uvoznike, strokovno javnost in
potrošnike tretjih držav.
(2) Promocija vina na trgih tretjih držav se mora
nanašati na vino z zaščiteno označbo porekla ali zaščiteno geografsko označbo,
pridelano v Republiki Sloveniji, na prikaz značilnosti vinorodnih območij
Republike Slovenije in sort grozdja, pridelanega v Republiki Sloveniji, ter na
povezave tega vina s kulinariko, vinsko arhitekturo ali vinskim turizmom.
Oznaka porekla vina, ki obsega vsaj geografsko označbo v skladu s pravilnikom,
ki ureja seznam geografskih označb, mora biti uporabljena v okviru promocijskih
dejavnosti ter navedena v vseh oglasih in reklamnem gradivu, ki se uveljavljajo
kot upravičeni strošek. Promocijsko gradivo mora biti v jeziku države, v kateri
se izvaja promocija oziroma katere udeležencem je ta namenjena, ali pa v
angleškem ali francoskem jeziku.
16. člen
(upravičenci)
(1) Upravičenci do podpore za promocijo vina na trgih tretjih
držav so: 
-       
pridelovalci, vpisani v register, ki letno pridelajo najmanj 30.000
litrov vina, pri pridelovalcih, ki pridelujejo vino iz ekološko pridelanega
grozdja, pa mora letna pridelava znašati najmanj 15.000 litrov, 
-       
združenja najmanj dveh pridelovalcev, vpisanih v register, s skupno
letno pridelavo najmanj 75.000 litrov vina, 
-       
organizacije proizvajalcev vina, združenja organizacij proizvajalcev
vina ali medpanožne organizacije, ustanovljene v skladu z Uredbo 1308/2013/EU,
ali 
-       
strokovne vinogradniško-vinarske organizacije iz drugega odstavka 20.
člena te uredbe.
(2) Če program, ki se nanaša na določeno tretjo državo,
odda združenje pridelovalcev, pri čemer je eden od ustanoviteljev pridelovalec
vina, ki v istem letu odda program za isto tretjo državo, se ta pridelovalec in
njegova količina vina ne upoštevata pri pogojih upravičenosti iz druge alineje
prejšnjega odstavka.
17. člen
(odobritev programov za promocijo vina na trgih tretjih
držav)
(1) Upravičenci iz prejšnjega člena za uveljavljanje
podpore za promocijo vina na trgih tretjih držav vložijo vloge za odobritev
programov pri agenciji najpozneje do 1. marca v letu začetka izvajanja
programa. Programi se lahko nanašajo na dejavnosti, ki bodo izvedene v obdobju
med 1. junijem leta vložitve vloge iz tega odstavka in 31. majem
naslednjega leta.
(2) Vloga iz prejšnjega odstavka mora poleg podatkov iz
drugega odstavka 12. člena te uredbe vsebovati tudi:
-       
državo, na katero se nanaša program,
-       
analizo rezultatov dosedanje promocije (vključno z referencami dosedanje
promocije) in pričakovano prodajo,
-       
opis situacije na zadevnem tretjem trgu in povpraševanja.
(3) Agencija v posameznem letu odobri največ pet
programov za promocijo vina na trgih tretjih držav istega upravičenca, pri
čemer imajo prednost programi z višjimi upravičenimi stroški.
(4) O ustreznosti programa in višini sredstev za
odobreni program odloči agencija najpozneje do 31. maja v letu vložitve
programa.
(5) Če vsota upravičenih stroškov ustreznih programov za
promocijo vina na trgih tretjih držav presega razpoložljiva sredstva za ukrep
promocije vina na trgih tretjih držav, agencija odobri programe do porabe
razpoložljivih sredstev v skladu s prednostnimi kriteriji iz priloge 5, ki je
sestavni del te uredbe.
(6) Če je upravičenec v posameznem obdobju izvajanja
podpornega programa v vinskem sektorju iz 41. člena Uredbe 1308/2013/EU že
tri leta prejemal podporo za promocijo vina na trgu določene tretje države in
je predložil nov predlog programa za isto tretjo državo, mora kot sestavni del
predloga programa predložiti tudi analizo rezultatov že izvedenih dejavnosti,
za katere mu je bila dodeljena podpora na podlagi odobrenih programov za
promocijo vina v tej tretji državi, in podatke o prodaji. Iz podatkov analize
in predloženih dokazil mora za odobritev programa izhajati, da se je v obdobju
izvajanja programov prodajna cena ali količina vina na posameznem trgu povečala
za najmanj 2 %.
(7) Za namen prvega odstavka 4. člena Delegirane uredbe 2016/1149/EU se za nov trg tretje države šteje druga regija v isti
tretji državi ali pa druga ciljna skupina na istem trgu.
18. člen
(dodelitev podpore)
(1) Upravičenec uveljavlja podporo za promocijo vina na
trgih tretjih držav na podlagi vlog za povrnitev upravičenih stroškov za
izvedene dejavnosti iz programa, ki jih vloži na agencijo v naslednjih rokih:
-       
do 31. januarja tekočega leta za dejavnosti, izvedene med
1. junijem in 31. decembrom preteklega leta, in
-       
do 20. junija za dejavnosti, izvedene med 1. januarjem in
31. majem tekočega leta.
(2) Vloga iz prejšnjega odstavka mora vsebovati: 
-       
podatke o vlagatelju (osebno ime ali firmo, naslov ali sedež in KMG-MID,
če je vlagatelj zavezan vpisu v register kmetijskih gospodarstev),
-       
številko odločbe o ustreznosti odobrenega programa iz četrtega odstavka
prejšnjega člena,
-       
višino zahtevane podpore po posameznih izvedenih dejavnostih za
promocijo vina v obdobju, na katero se nanaša vloga, 
-       
poročilo in dokazilo o izvedbi posameznih dejavnosti, na katere se
nanašajo stroški v vlogi, vključno s specifikacijo računov in preostalih
stroškov po posameznih izvedenih dejavnostih,
-       
originalne izvode računov za upravičene stroške, ki se glasijo na
upravičenca in na katere se nanaša vloga, skupaj z dokazili o plačilu računov
(položnica oziroma blagajniški prejemek, bančni izpisek o prometu na računu, iz
katerega je razvidno izvršeno plačilo, potrjen kompenzacijski nalog, pobotna
izjava ali asignacijska pogodba).
2. Podpora za obveščanje v državah članicah
19. člen
(dejavnosti)
(1) Podpora za obveščanje potrošnikov v državah članicah
o odgovornem uživanju vina in sistemih Evropske unije za označbe porekla ter
geografske označbe (v nadaljnjem besedilu: podpora za obveščanje v državah
članicah) se uvede za naslednje dejavnosti:
-       
informacijske kampanje (objava oglasov in člankov v medijih, izdelava
informacijskega gradiva),
-       
organizacijo obveščanja potrošnikov v okviru prireditev, sejmov in
razstav, ki so nacionalnega pomena ali pomembni na ravni Evropske unije.
(2) Obveščanje v državah članicah mora temeljiti na
dejanski kakovosti in lastnostih vina z zaščiteno označbo porekla ali zaščiteno
geografsko označbo, ki ni usmerjeno k določeni blagovni znamki in ne spodbuja
uživanja vina. Dejavnosti obveščanja v državah članicah morajo biti izvedene v
jeziku države članice, v kateri se izvajajo.
(3) Dejavnosti obveščanja iz prvega odstavka tega člena
morajo vsebovati informacije o: 
-       
odgovornem uživanju vina in tveganju, povezanem s škodljivim uživanjem
alkohola, 
-       
sistemih označb porekla ter kakovosti ali 
-       
odgovornem uživanju vina in tveganju, povezanem s škodljivim uživanjem
alkohola, ter sistemih označb porekla ter kakovosti.
20. člen
(upravičenci)
(1) Upravičenci do podpore za obveščanje v državah članicah
so: 
-       
združenja najmanj dveh pridelovalcev, vpisanih v register, 
-       
organizacije proizvajalcev vina, združenja organizacij proizvajalcev
vina ali medpanožne organizacije, ustanovljene v skladu z Uredbo 1308/2013/EU, 
-       
strokovne vinogradniško-vinarske organizacije ali 
-       
osebe javnega prava, ustanovljene v skladu z zakonom, ki ureja
kmetijsko-gozdarsko zbornico, katere člani so pridelovalci.
(2) Strokovna vinogradniško-vinarska organizacija iz
prejšnjega odstavka je gospodarsko interesno združenje ali zbornica, ustanovljena
v skladu s predpisi, ki urejajo gospodarske zbornice, njeni člani pa so
pridelovalci. Strokovna vinogradniško-vinarska organizacija mora delovati že
vsaj dve leti pred oddajo programa.
(3) Upravičenec iz tega člena mora imeti med svojimi
člani zastopane pridelovalce, ki pridelujejo vino na območju vsaj treh
vinorodnih okolišev v Republiki Sloveniji.
21. člen
(odobritev programov za obveščanje v državah članicah)
(1) Upravičenci iz prejšnjega člena za uveljavljanje podpore
za obveščanje v državah članicah vložijo vloge za odobritev programov pri
agenciji vsako leto najpozneje do 1. aprila. Programi se lahko nanašajo na
dejavnosti, ki bodo izvedene v obdobju največ enega koledarskega leta in se
začnejo izvajati vsaj dva meseca po vložitvi vloge za odobritev programov.
(2) Vloga iz prejšnjega odstavka mora poleg podatkov iz
drugega odstavka 12. člena te uredbe vsebovati tudi:
-       
državo ali države, na katere se nanaša program,
-       
reference dosedanjih dejavnosti, povezanih z obveščanjem potrošnikov,
-       
opis situacije v zadevni državi z vidika informiranosti potrošnika o
vinih.
(3) Dejavnosti iz druge alineje prvega odstavka
19. člena te uredbe morajo biti v časovnem razporedu iz tretje alineje
drugega odstavka 12. člena te uredbe napovedane s točnim datumom. Če
napovedani datum ob oddaji vloge ni znan ali se po oddaji vloge spremeni, mora
upravičenec obvestiti agencijo o spremembi najmanj deset delovnih dni pred
izvedbo dejavnosti.
(4) O ustreznosti programa in predvideni višini sredstev
za odobreni program odloči agencija najpozneje v dveh mesecih od vložitve
popolne vloge iz prvega odstavka tega člena. Če vsota upravičenih stroškov
ustreznih programov za obveščanje v državah članicah presega razpoložljiva
sredstva za ukrep obveščanja v državah članicah, agencija odobri programe do
porabe razpoložljivih sredstev v skladu s prednostnimi kriteriji iz priloge 5
te uredbe.
(5) Če dejavnosti obveščanja v državah članicah
vsebujejo tudi informacije v zvezi z učinki uživanja vina na zdravje in
vedenje, se agencija o ustreznosti teh informacij pred odločitvijo o
ustreznosti programa ali o podpori posvetuje z ministrstvom, pristojnim za
zdravje.
22. člen
(dodelitev podpore)
(1) Upravičenec uveljavlja podporo za obveščanje v
državah članicah na podlagi vloge za povrnitev upravičenih stroškov za izvedene
dejavnosti, ki jo vloži na agencijo največ dvakrat letno, in sicer do
31. maja in 30. novembra za dejavnosti, izvedene pred tema datumoma.
(2) Vloga iz prejšnjega odstavka mora vsebovati:
-       
podatke o vlagatelju (firma, sedež),
-       
številko odločbe o ustreznosti odobrenega programa iz prejšnjega člena,
-       
višino zahtevane podpore po posameznih izvedenih dejavnostih,
-       
poročilo in dokazilo o izvedbi posameznih dejavnosti, na katere se
nanašajo stroški v vlogi, vključno s specifikacijo računov in preostalih
stroškov po posameznih izvedenih dejavnostih,
-       
originalne izvode računov za upravičene stroške, ki se glasijo na
upravičenca in na katere se nanaša vloga, skupaj z dokazili o plačilu računov
(položnica oziroma blagajniški prejemek, bančni izpisek o prometu na računu, iz
katerega je razvidno izvršeno plačilo, potrjen kompenzacijski nalog, pobotna
izjava ali asignacijska pogodba).
(3) (črtan).
3. Skupna pravila za izvajanje ukrepov za promocijo
vina
23. člen
(nadzor in dokumentacija)
(1) Nadzor nad izvajanjem ukrepov za promocijo vina iz
tega poglavja opravlja agencija v skladu z 29. do 35. členom Izvedbene uredbe 2016/1150/EU tako, da preveri skladnost
izvedbe programa z odobrenim programom, skladnost vloge za podporo s programom in
listine, priložene vlogi za podporo. Nadzor lahko agencija opravi tudi na kraju
samem in pri osebah, pri katerih je upravičenec naročil storitev oziroma
material, na katerega se nanaša vloga (v nadaljnjem besedilu: podizvajalec).
(2) Upravičenci, ki pridobijo sredstva za promocijo
vina, morajo vso dokumentacijo, ki je bila podlaga za izplačilo sredstev, in
dokumentacijo, ki izkazuje nastanek, naravo, obseg oziroma izvedbo poslovnega
dogodka, hraniti še najmanj pet let od datuma izplačila zadnjega zneska iz
odločbe o odobritvi programa.
(3) Upravičenci morajo zagotoviti, da se nadzor iz
prvega odstavka tega člena lahko opravi tudi pri podizvajalcih in da zahtevo iz
prejšnjega odstavka upošteva tudi podizvajalec.
24. člen
(računi za upravičene stroške)
(1) Če so računi za upravičene stroške za dejavnosti
promocije vina izdani v tuji valuti, se morajo zneski preračunati v euro v
skladu s 40. členom Delegirane uredbe Komisije (EU) št. 907/2014 z
dne 11. marca 2014 o dopolnitvi Uredbe (EU) št. 1306/2013 Evropskega
parlamenta in Sveta v zvezi s plačilnimi agencijami in ostalimi organi,
finančnim upravljanjem, potrditvijo obračunov, varščinami in uporabo eura (UL L
št. 255 z dne 28. 8. 2014, str. 18), zadnjič spremenjene z Delegirano
Uredbo Komisije (EU) 2015/160 z dne 28. novembra 2014 o spremembi
Delegirane uredbe Komisije (EU) št. 907/2014 o dopolnitvi Uredbe (EU)
št. 1306/2013 Evropskega parlamenta in Sveta v zvezi s plačilnimi
agencijami in ostalimi organi, finančnim upravljanjem, potrditvijo obračunov,
varščinami in uporabo eura (UL L št. 27 z dne 3. 2. 2015, str. 7).
(2) Če na računu ni naveden zaračunan prometni davek
(npr. davek na dodano vrednost), ni navedeno, da je dobavitelj izvzet iz
obveznosti obračunavanja tega davka, ali ni navedeno, da je dobava oproščena
tega davka, se strošek ne odobri.
(3) Če je račun izdan v tujem jeziku, je obvezna priloga
tudi sodni prevod računa, razen za račune, izdane v angleškem, nemškem,
francoskem, hrvaškem in srbskem (latinica) jeziku.
(4) Upravičeni stroški za dejavnosti promocije vina, za
katere je kot dokazilo treba priložiti račune, se v primeru, da je zadevni
račun plačan z gotovino, priznajo le, če je tako plačilo v skladu z zakonom, ki
ureja davčni postopek.
(5) Če se račun nanaša na stroške dejavnosti promocije
vina, ki jih je za izvajalca opravil podizvajalec, je obvezna priloga tudi
račun podizvajalca, ki je dejansko izvedel dejavnost promocije. Strošek
posredovanja izvajalca se v teh primerih prizna največ do višine 10 % zadevnega
upravičenega stroška dejavnosti promocije vina.
(6) Iz računov izvajalcev in podizvajalcev morajo biti
razvidne posamezne dejavnosti in njihov stroškovnik oziroma elementi
upravičenih stroškov. Če se račun nanaša tudi na stroške, ki niso upravičeni za
dejavnosti promocije vina, mora upravičenec te postavke na računu označiti. Če
neupravičeni stroški na računu niso označeni, se podpora zniža za dvakratnik neupravičenih
stroškov.
(7) Agencija po odločitvi o podpori vrne originalne
izvode računov za upravičene stroške, če to zahteva upravičenec.
(8) Če se račun nanaša na stroške, ki so nastali z izvedbo
posameznih dejavnosti promocije vina, vendar so na istem dogodku potekale tudi
dejavnosti, ki do podpore niso upravičene, se strošek prizna le do višine, ki
je sorazmeren deležu izvajanja dejavnosti promocije vina. Delež upravičenega
stroška se določi na podlagi dokazil, ki jih predloži upravičenec. 
(9) K vlogi za dodelitev podpore iz drugega odstavka
18. člena in drugega odstavka 22. člena te uredbe ni treba prilagati
računov in dokazil o plačilu, ki se nanašajo na režijske stroške iz točke f)
priloge 1 te uredbe, upravičenec pa jih je dolžan hraniti v skladu s prejšnjim
členom in na zahtevo agencije predložiti v postopku nadzora iz prejšnjega
člena.
25. člen
(stroški dela)
Zaradi kontrole upravičenosti izplačil za dejavnosti, za
katere se kot upravičeni stroški priznajo tudi stroški dela, agencija v skladu
z zakonom, ki ureja kmetijstvo, od davčnega organa pridobi podatke o dohodkih
iz delovnega razmerja iz individualnega obračuna davčnega odtegljaja (iREK) za zaposlenega,
za katerega se ti stroški uveljavljajo. 
III.a ZELENA TRGATEV V LETU 2020
25.a člen
(obdobje izvajanja ukrepa)
Za izvedbo 47. člena Uredbe 1308/2013/EU se v letu 2020
izvaja ukrep zelena trgatev.
25.b člen
(upravičenci)
Podporo za zeleno trgatev lahko uveljavlja nosilec
kmetijskega gospodarstva, ki izpolnjuje naslednje pogoje:
-       
izvaja zeleno trgatev na vsaj 10 % površin vinogradov, ki jih obdeluje;
-       
13. marca 2020 je imel v register prijavljenih vsaj 5.000 kg
grozdja letnika 2019 in prijavljene zaloge vina za leto 2019, če je v letu 2019
pridelal vino.
25.c člen
(pogoji za pridobitev podpore)
(1) Zelena trgatev mora
biti izvedena na celotni površini vinograda, ki je kot posamezni GERK vpisan v
register kmetijskih gospodarstev.
(2) Najmanjša strnjena
površina, določena v skladu s prvim odstavkom 44. člena Izvedbene uredbe
2016/1150/EU, na kateri se lahko uveljavlja podpora za zeleno trgatev, znaša
0,1 ha in ne sme biti na več kot 10 % površine zasajena s trsi, mlajšimi od
štirih let.
(3) Vinogradi, na katerih
se uveljavlja podpora za zeleno trgatev, morajo biti tudi v letu uveljavljanja
podpore ustrezno vzdrževani v skladu z zakonom, ki ureja kmetijska zemljišča.
Ob izvedbi zelene trgatve s kemičnimi sredstvi se lahko uporabljajo le
sredstva, registrirana za ta namen v skladu z zakonom, ki ureja
fitofarmacevtska sredstva. Uporaba teh sredstev ne sme negativno vplivati na
okolje, kar pridelovalec dokazuje z evidenco o uporabi fitofarmacevtskih
sredstev, ki se vodi v skladu z zakonom, ki ureja fitofarmacevtska sredstva.
(4) Zelena trgatev mora
biti v celoti izvedena do 10. avgusta
2020.
25.č člen
(višina podpore)
(1) Višina podpore za
zeleno trgatev znaša 50 % vsote neposrednih stroškov in izgube dohodka zaradi
odstranitve grozdov.
(2) Neposredni stroški
zaradi ročne odstranitve grozdov znašajo 780 eurov na hektar.
(3) Neposredni stroški
zaradi kemične odstranitve grozdov se priznajo na podlagi računa za kemično
sredstvo in stroškov tretiranja s tem sredstvom, ki znašajo 59 eurov na hektar.
(4) Neposredni stroški
zaradi mehanske odstranitve grozdov se priznajo na podlagi računa za mehansko
(strojno) odstranjevanje grozdja v tem vinogradu.
(5) Izguba dohodka
zaradi odstranitve grozdov znaša 3.215 eurov na hektar.
(6) Največja višina
podpore za zeleno trgatev, ki jo lahko prejme upravičenec, znaša 50.000 eurov.
25.d člen
(postopek za pridobitev sredstev)
(1) Upravičenec pošlje vlogo za dodelitev podpore po
pošti priporočeno na naslov: Agencija Republike Slovenije za kmetijske trge in
razvoj podeželja, Dunajska cesta 160, 1000 Ljubljana, s pripisom »zelena
trgatev«, ga odda v sprejemni pisarni agencije ali pošlje elektronsko na
elektronski poštni predal aktrp@gov.si s skeniranim podpisom do 30. junija
2020.
(2) Vloga iz prejšnjega
odstavka mora vsebovati naslednje podatke:
-       
podatke o nosilcu kmetijskega gospodarstva (osebno ime ali firma, davčna
številka, naslov ali sedež in KMG-MID);
-       
podatke o vinogradu, v katerem se izvaja zelena trgatev (GERK-PID);
-       
podatke o uporabljeni metodi odstranitve grozdov (ročna, kemična ali
mehanska).
(3) Sestavni del vloge iz prejšnjega odstavka so tudi
naslednje izjave:
-       
da bo vinograd v letu uveljavljanja podpore ustrezno vzdrževan,
-       
da upravičenec v primeru odobritve vloge ne bo uveljavljal odškodnine na
podlagi zavarovanja pridelka,
-       
da bo v letu po prejemu podpore za zeleno trgatev upošteval pravila o
navzkrižni skladnosti in vložil zbirno vlogo v skladu s predpisom, ki ureja
izvedbo ukrepov kmetijske politike.
(4) Če upravičenec
kemično ali mehansko odstrani grozdje, mora najpozneje do 15. avgusta 2020
agenciji predložiti račun za kemično sredstvo ali mehansko odstranjevanje.
25.e člen
(odločitev)
(1) Agencija opravi
kontrolo na kraju samem po izvedeni zeleni trgatvi, pri kateri preveri ustrezno
vzdrževanost vinograda iz 25.c člena te uredbe, ali je zelena trgatev izvedena
na celotni površini vinograda, in izmeri površino, upravičeno do podpore,
določeno v skladu s prvim odstavkom 44. člena Izvedbene uredbe 2016/1150/EU.
(2) O izpolnjevanju
pogojev se odloči najpozneje do 30. septembra 2020.
25.f člen
(finančne določbe)
Če vsota upravičenih zahtevkov iz 25.d člena te uredbe
presega razpoložljiva sredstva za ukrep zelene trgatve, se višina podpore iz
25.č člena sorazmerno zniža.
III.b ZELENA TRGATEV V LETU 2021
25.g člen
(obdobje izvajanja ukrepa)
Za izvedbo 47. člena Uredbe 1308/2013/EU se v letu 2021
izvaja ukrep zelena trgatev.
25.h člen
(upravičenci)
Podporo za zeleno trgatev lahko uveljavlja nosilec
kmetijskega gospodarstva, ki izpolnjuje naslednje pogoje:
-       
izvaja zeleno trgatev na vsaj 10 % površin vinogradov, ki jih obdeluje;
-       
1. marca 2021 je imel v registru prijavljenih vsaj 5.300 kg
grozdja letnika 2020 in prijavljene zaloge vina za leto 2020, če je v letu 2019
pridelal vino.
25.i člen
(pogoji za pridobitev podpore)
(1) Zelena trgatev mora
biti izvedena na celotni površini vinograda, ki je kot posamezni GERK vpisan v
register kmetijskih gospodarstev.
(2) Najmanjša strnjena
površina, določena v skladu s prvim odstavkom 44. člena Izvedbene uredbe
2016/1150/EU, na kateri se lahko uveljavlja podpora za zeleno trgatev, znaša
0,1 ha in ne sme biti na več kot 10 % površine zasajena s trsi, mlajšimi od
štirih let.
(3) Vinogradi, na
katerih se uveljavlja podpora za zeleno trgatev, morajo biti tudi v letu
uveljavljanja podpore ustrezno vzdrževani v skladu z zakonom, ki ureja
kmetijska zemljišča. Ob izvedbi zelene trgatve s kemičnimi sredstvi se lahko
uporabljajo le sredstva, registrirana za ta namen v skladu z zakonom, ki ureja
fitofarmacevtska sredstva. Uporaba teh sredstev ne sme negativno vplivati na
okolje, kar pridelovalec dokazuje z evidenco o uporabi fitofarmacevtskih
sredstev, ki se vodi v skladu z zakonom, ki ureja fitofarmacevtska sredstva.
(4) Zelena trgatev mora
biti v celoti izvedena do 1. avgusta
2021.
25.j člen
(višina podpore)
(1) Višina podpore za
zeleno trgatev znaša 50 % vsote neposrednih stroškov in izgube prihodka zaradi
odstranitve grozdov.
(2) Neposredni stroški
ročne odstranitve grozdov znašajo 815 eurov na hektar.
(3) Neposredni stroški
kemične odstranitve grozdov se priznajo na podlagi računa za kemično sredstvo
in stroškov tretiranja s tem sredstvom, ki znašajo 63 eurov na hektar.
(4) Neposredni stroški
mehanske odstranitve grozdov se priznajo na podlagi računa za mehansko
(strojno) odstranjevanje grozdja v tem vinogradu.
(5) Izguba prihodka
zaradi odstranitve grozdov znaša 3.160 eurov na hektar.
(6) Največja višina
podpore za zeleno trgatev, ki jo lahko prejme upravičenec, znaša 50.000 eurov.
25.k člen
(postopek za pridobitev sredstev)
(1) Upravičenec pošlje
vlogo za dodelitev podpore po pošti priporočeno na naslov: Agencija Republike
Slovenije za kmetijske trge in razvoj podeželja, Dunajska cesta 160,
1000 Ljubljana, s pripisom »zelena trgatev«, jo odda v sprejemni pisarni
agencije ali pošlje elektronsko na elektronski poštni predal aktrp@gov.si s
kvalificiranim elektronskim podpisom do 20. maja
2021.
(2) Vloga iz prejšnjega
odstavka mora vsebovati naslednje podatke:
-       
o nosilcu kmetijskega gospodarstva (osebno ime ali firma, davčna
številka, naslov ali sedež in KMG-MID);
-       
o vinogradu, v katerem se izvaja zelena trgatev (GERK-PID);
-       
o uporabljeni metodi odstranitve grozdov (ročna, kemična ali mehanska).
(3) Sestavni del vloge
iz prejšnjega odstavka so tudi naslednje izjave:
-       
da bo vinograd v letu uveljavljanja podpore ustrezno vzdrževan;
-       
da upravičenec v primeru odobritve vloge ne bo uveljavljal odškodnine na
podlagi zavarovanja pridelka;
-       
da bo upravičenec v letu po prejemu podpore za zeleno trgatev upošteval
pravila o navzkrižni skladnosti in vložil zbirno vlogo v skladu s predpisom, ki
ureja izvedbo ukrepov kmetijske politike.
(4) Če upravičenec
kemično ali mehansko odstrani grozdje, mora najpozneje do 1. avgusta 2021 agenciji predložiti račun za
kemično sredstvo ali mehansko odstranjevanje.
25.l člen
(odločitev)
(1) Agencija opravi
kontrolo na kraju samem po izvedeni zeleni trgatvi, pri kateri preveri ustrezno
vzdrževanost vinograda iz tretjega odstavka 25.i člena te uredbe, ali je zelena
trgatev izvedena na celotni površini vinograda, in izmeri površino, upravičeno
do podpore, določeno v skladu s prvim odstavkom 44. člena Izvedbene uredbe
2016/1150/EU.
(2) O izpolnjevanju
pogojev se odloči najpozneje do 20. septembra 2021.
25.m člen
(finančne določbe)
Če vsota upravičenih zahtevkov iz 25.k člena te uredbe
presega razpoložljiva sredstva za ukrep zelene trgatve, se višina podpore iz
25.j člena te uredbe sorazmerno zniža.
IV. SKUPNE DOLOČBE
26. člen
(odločitev o vlogah)
(1) Agencija o vlogah za podporo za prestrukturiranje iz
II. poglavja te uredbe odloči najpozneje do 30. septembra v letu prejema
izjave o uveljavljanju podpore za prestrukturiranje iz 7. člena te uredbe, o
vlogah za podporo za promocijo vina iz III. poglavja te uredbe pa najpozneje do
30. septembra v letu vložitve vloge.
(2) Ne glede na določbo prejšnjega odstavka agencija o
vlogah iz prvega odstavka 5. člena te uredbe in o vlogah iz prvega odstavka
22. člena te uredbe, vloženih do 30. novembra, odloči v naslednjem
letu.
27. člen
(vzorci za izdelavo programov in vlog)
Agencija na svoji spletni strani objavi vzorce (npr. vzorec
programa in vlog, navodila), ki jih vlagatelji lahko uporabijo za izdelavo
programov za promocijo vina in vlog za uveljavljanje podpor na podlagi te
uredbe.
28. člen
(pridobitev sredstev)
(1) Upravičenci lahko samo enkrat pridobijo sredstva za
isti strošek. Do sredstev ni upravičen tisti, ki je za stroške, ki jih navaja v
vlogi za pridobitev podpore po tej uredbi, že prejel sredstva Republike
Slovenije ali Evropske unije.
(2) (črtan).
(3) (črtan).
29. člen
(letna pridelava vina)
(1) Če je v letu pred odločitvijo o podpori za
prestrukturiranje pridelovalec utrpel škodo zaradi naravne nesreče, ki je
vplivala na količino pridelka grozdja, se za način predelave grozdja iz petega
odstavka 10. člena te uredbe upošteva v register prijavljen pridelek letnika
pred nastalo škodo.
(2) Pri ugotavljanju količine vina iz 16. in
20. člena te uredbe se upošteva povprečje v register prijavljene količine
vina v zadnjih treh letih pred oddajo predloga programa promocije. Če je
upravičenec kupil vino od drugega upravičenca, se ta količina upošteva le pri
kupcu. Pri ugotavljanju količine vina se upošteva le vino slovenskega izvora.
(3) Za določitev povprečne letne v register prijavljene
količine vina iz 16. in 20. člena te uredbe se ne upošteva leto, v katerem
je pridelovalec utrpel škodo zaradi naravne nesreče, če je ta vplivala na
količino pridelka grozdja in vina. Pridelovalec, ki je utrpel škodo zaradi
naravne nesreče, mora ob oddaji programa promocije priložiti oceno škode
pristojne komisije Uprave Republike Slovenije za zaščito in reševanje, izdelano
v skladu s predpisi, ki urejajo ocenjevanje škode zaradi naravne nesreče, ali
uradni dokument zavarovalnice, iz katerega je razvidna ocena škode.
(4) Če je bil pridelovalec vpisan v register manj kot
tri leta pred uveljavljanjem podpor iz te uredbe, vendar ima prijavljen
pridelek v letu pred uveljavljanjem podpore, se za določitev količine povprečne
letne v register prijavljene količine vina iz 16. in 20. člena ter
vrednosti izpada dohodka iz 10. člena te uredbe upošteva le povprečje let,
ko je pridelovalec vpisan v register.
30. člen
(posredovanje podatkov)
Agencija grafične podatke o ugotovljeni prestrukturirani
površini iz prvega odstavka 8. člena te uredbe, vključno z umestitvijo v
prostor s koordinatami točk v državnem koordinatnem sistemu, v elektronski
obliki posreduje ministrstvu do 31. januarja leta, ki sledi letu, v
katerem so bile ugotovitve opravljene.

Priloga
1: Upravičeni stroški po posameznih dejavnostih iz prvega odstavka 15. člena te
uredbe
Priloga
2: Upravičeni stroški po posameznih dejavnostih iz prvega odstavka 19. člena te
uredbe
Priloga
3: Izjave vlagatelja
Priloga
4: Merila za upravičenost programov
Priloga
5: Prednostni kriteriji za odločitev o vlogah za podporo za promocijo vina

Uredba o izvajanju podpornega programa v
vinskem sektorju (Uradni list RS, št. 38/16) vsebuje naslednje prehodne in
končne določbe:
»V. PREHODNE IN KONČNE DOLOČBE
31. člen
(vloge za podporo za
prestrukturiranje)
Vloge za podporo za prestrukturiranje, vložene na podlagi
Uredbe o ureditvi trga z vinom (Uradni list RS, št. 6/12, 38/12, 24/13 in
66/14), se obravnavajo v skladu z Uredbo o ureditvi trga z vinom (Uradni list
RS, št. 6/12, 38/12, 24/13 in 66/14).
32. člen
(programi za promocijo vina
na trgih tretjih držav in vloge za podporo)
(1) Ne glede na določbo 17. člena te uredbe se v
letu 2016 programi za promocijo vina na trgih tretjih držav vložijo na agencijo
najpozneje do 13. junija 2016 in se nanašajo na dejavnosti, ki bodo
izvedene v obdobju med 1. avgustom 2016 in 31. majem 2017.
(2) Upravičenci, ki imajo odobrene programe za promocijo
vina na trgih tretjih držav na podlagi Uredbe o ureditvi trga z vinom (6/12,
38/12, 24/13 in 66/14), za uveljavitev podpore za promocijo vina v letu 2016
vložijo vloge v skladu z Uredbo o ureditvi trga z vinom (Uradni list RS,
št. 6/12, 38/12, 24/13 in 66/14). Pri obravnavi teh vlog se upošteva
menjalni tečaj v skladu s prvim odstavkom 24. člena te uredbe.
33. člen
(prenehanje veljavnosti)
Z dnem uveljavitve te uredbe prenehajo veljati 3. do
14. člen in priloge 1 do 4 Uredbe o ureditvi trga z vinom (Uradni list RS,
št. 6/12, 38/12, 24/13 in 66/14), uporabljajo pa se za dokončanje
postopkov, ki so se začeli na podlagi Uredbe o ureditvi trga z vinom (Uradni
list RS, št. 6/12, 38/12, 24/13 in 66/14).
34. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembah in dopolnitvah Uredbe o
izvajanju podpornega programa v vinskem sektorju (Uradni list RS, št. 23/17) vsebuje naslednji prehodni in
končni določbi:
»PREHODNI IN KONČNI DOLOČBI
10. člen
Vloge za podporo za prestrukturiranje vinogradov, vložene v
letu 2016 v skladu z Uredbo o izvajanju podpornega programa v vinskem sektorju
(Uradni list RS, št. 38/16), se obravnavajo v skladu s spremenjeno uredbo.
Določbe drugega, tretjega in četrtega odstavka novega 7.a
člena uredbe se uporabljajo za vloge za podporo za prestrukturiranje
vinogradov, za katere je bilo po uveljavitvi te uredbe izdano dovoljenje za
ponovno zasaditev vinske trte v skladu s predpisom, ki ureja sistem dovoljenj
za zasaditev vinske trte. 
11. člen
Z dnem uveljavitve te uredbe preneha veljati drugi odstavek
12. člena Uredbe o sistemu dovoljenj za zasaditev vinske trte (Uradni list RS,
št. 4/16). 
12. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju podpornega programa v vinskem sektorju (Uradni list RS, št. 76/17) vsebuje naslednje prehodne in
končno določbo:
»PREHODNE IN KONČNA DOLOČBA
16. člen
Vloge za podporo za prestrukturiranje vinogradov, vložene v
letu 2017 v skladu z Uredbo o izvajanju podpornega programa v vinskem sektorju
(Uradni list RS, št. 38/16 in 23/17), se obravnavajo v skladu z Uredbo o
izvajanju podpornega programa v vinskem sektorju (Uradni list RS,
št. 38/16 in 23/17). 
17. člen
Ne glede na rok iz spremenjenega šestega odstavka
5. člena uredbe se v letu 2017 vloge za podporo za prestrukturiranje iz
tega odstavka vložijo do 15. januarja 2018. 
Ne glede na spremenjeni šesti odstavek 5. člena uredbe se
določba šestega odstavka 5. člena Uredbe o izvajanju podpornega programa v
vinskem sektorju (Uradni list RS, št. 38/16 in 23/17) uporablja še za vloge za
podporo za prestrukturiranje vinogradov, izvedeno v vinskem letu 2017/2018. 
Pridelovalci, ki nameravajo v letu 2018 na podlagi določbe
šestega odstavka 5. člena Uredbe o izvajanju podpornega programa v vinskem
sektorju (Uradni list RS, št. 38/16 in 23/17) vložiti vlogo za podporo za
prestrukturiranje na podlagi dovoljenja za ponovno zasaditev, izdanega po
20. maju 2017, morajo na agencijo vložiti zahtevo za ogled na kraju samem
iz tretjega odstavka 7.a člena uredbe najpozneje do 15. januarja 2018. 
18. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi Uredbe o spremembah in
dopolnitvah Uredbe o izvajanju podpornega programa v vinskem sektorju (Uradni
list RS, št. 35/18) spreminja 17. člen Uredbe o
spremembah in dopolnitvah Uredbe o izvajanju podpornega programa v vinskem
sektorju (Uradni list RS, št. 76/17) tako, da se glasi:
»17. člen
Ne glede na rok iz spremenjenega šestega odstavka
5. člena uredbe se v letu 2017 vloge za podporo za prestrukturiranje iz tega
odstavka vložijo do 15. januarja 2018. 
Ne glede na spremenjeni šesti odstavek 5. člena uredbe se
določba šestega odstavka 5. člena Uredbe o izvajanju podpornega programa v
vinskem sektorju (Uradni list RS, št. 38/16 in 23/17) uporablja še za vloge za
podporo za prestrukturiranje vinogradov, za katerega je ukrep posaditev
cepljenk izveden v vinskem letu 2017/2018. 
Pridelovalci, ki nameravajo v letu 2018 na podlagi določbe
šestega odstavka 5. člena Uredbe o izvajanju podpornega programa v vinskem
sektorju (Uradni list RS, št. 38/16 in 23/17) vložiti vlogo za podporo za
prestrukturiranje na podlagi dovoljenja za ponovno zasaditev, izdanega po
20. maju 2017, morajo na agencijo vložiti zahtevo za ogled na kraju samem
iz tretjega odstavka 7.a člena uredbe najpozneje do 15. januarja 2018.«;
ter vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju podpornega programa v vinskem sektorju (Uradni list RS, št. 50/19) vsebuje naslednje prehodne in
končni določbi:
»PREHODNE IN KONČNI DOLOČBI
20. člen
(vloge za podporo za
prestrukturiranje vinogradov, vložene v letu 2018)
(1) Vloge za podporo za prestrukturiranje vinogradov,
vložene v letu 2018 v skladu z Uredbo o izvajanju podpornega programa v vinskem
sektorju (Uradni list RS, št. 38/16, 23/17, 76/17 in 35/18), se
obravnavajo v skladu z Uredbo o izvajanju podpornega programa v vinskem
sektorju (Uradni list RS, št. 38/16, 23/17, 76/17 in 35/18). 
(2) Ne glede na določbo prejšnjega odstavka se za vloge
za podporo za prestrukturiranje vinogradov, vložene v letu 2018, uporabljajo
določbe spremenjenega šestega odstavka 7. člena, novih sedmega in osmega
odstavka 8. člena, spremenjenih tretjega in četrtega odstavka
9. člena ter spremenjenih drugega in šestega odstavka 10. člena
uredbe. 
21. člen
(vloge za podporo za
prestrukturiranje vinogradov, vložene v letu 2019)
(1) Vloge za podporo za prestrukturiranje vinogradov,
vložene v letu 2019 v skladu z Uredbo o izvajanju podpornega programa v vinskem
sektorju (Uradni list RS, št. 38/16, 23/17, 76/17 in 35/18), se
obravnavajo v skladu s to uredbo. 
(2) Ne glede na določbo prejšnjega odstavka se za vloge
za podporo za prestrukturiranje vinogradov, vložene v letu 2019, uporabljajo
določbe prve alineje prvega odstavka in druge alineje petega odstavka
4. člena, osmega in devetega odstavka 5. člena, trinajstega odstavka
7. člena, četrtega odstavka 10. člena in drugega odstavka
28. člena Uredbe o izvajanju podpornega programa v vinskem sektorju
(Uradni list RS, št. 38/16, 23/17, 76/17 in 35/18). 
22. člen
(vloge za podporo za
promocijo vina)
(1) Vloge za podporo za promocijo vina, vložene v skladu
z Uredbo o izvajanju podpornega programa v vinskem sektorju (Uradni list RS,
št. 38/16, 23/17, 76/17 in 35/18), se obravnavajo v skladu s to uredbo. 
(2) Ne glede na določbo prejšnjega odstavka se za vloge
za podporo za promocijo vina, vložene v skladu z Uredbo o izvajanju podpornega
programa v vinskem sektorju (Uradni list RS, št. 38/16, 23/17, 76/17 in
35/18), uporabljajo določbe drugega odstavka 29. člena in prve alineje
točke e) Priloge 1 Uredbe o izvajanju podpornega programa v vinskem sektorju
(Uradni list RS, št. 38/16, 23/17, 76/17 in 35/18). 
23. člen
(uporaba)
Spremenjeni prvi in novi sedmi odstavek 5. člena ter
spremenjeni prvi odstavek 7. člena uredbe se začnejo uporabljati
1. januarja 2020. 
24. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju podpornega programa v vinskem sektorju (Uradni list RS, št. 90/20) vsebuje naslednje prehodne in
končno določbo:
»PREHODNE IN KONČNA DOLOČBA
9. člen
(prehodna določba za
sredstva)
Ne glede na določbo tretjega odstavka 3. člena uredbe se
sredstva, ki v letu 2020 niso porabljena za podporo za promocijo vina in
podporo za zeleno trgatev, namenijo za ukrep krizne destilacije vina v skladu z
Delegirano uredbo 2020/592/EU.
10. člen
(prehodni določbi za ukrep
promocije vina)
(1) Ne glede na tretji
odstavek 11. člena uredbe in za izvedbo 2. člena Izvedbene uredbe 2020/132/EU
znaša višina podpore za programe za promocijo vina na trgih tretjih držav,
odobrene do 3. februarja 2021, 60 % upravičenih stroškov.
(2) Četrti odstavek 11.
člena uredbe se ne uporablja za vloge, vložene v letih 2020 in 2021.
11. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba
o spremembah in dopolnitvah Uredbe o izvajanju podpornega programa v vinskem
sektorju (Uradni list RS, št. 70/21)
vsebuje naslednje prehodne in končno določbo:
»PREHODNE IN KONČNA DOLOČBA
7. člen
(prehodna določba za
sredstva)
Ne glede na določbo tretjega odstavka 3. člena uredbe se
sredstva, ki v letu 2021 niso porabljena za podporo za promocijo vina in
podporo za zeleno trgatev, namenijo za ukrep krizne destilacije vina v skladu z
Delegirano uredbo 2020/592/EU.
8. člen
(prehodne določbe za ukrep
promocije vina)
(1) Ne glede na tretji
odstavek 11. člena uredbe in za izvedbo 5.a člena Delegirane uredbe 2020/592/EU
znaša višina podpore za programe za promocijo vina, odobrene do
15. oktobra 2021, 70 % upravičenih stroškov.
(2) Četrti odstavek 11.
člena uredbe se ne uporablja za vloge, vložene v letu 2022.
(3) Drugi stavek
šestega odstavka 17. člena uredbe se ne uporablja za vloge, vložene v letih
2021 in 2022.
9. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba
o spremembah in dopolnitvi Uredbe o izvajanju podpornega programa v vinskem
sektorju (Uradni list RS, št. 10/22)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
(podpora za promocijo vina
v letih 2022 in 2023)
(1) Ne glede na tretji
odstavek 11. člena uredbe in za izvajanje
5.a člena Delegirane uredbe 2020/592/EU znaša višina podpore za programe za
promocijo vina, odobrene do 15. oktobra
2022, 70 % upravičenih stroškov.
(2) Četrti odstavek 11. člena uredbe se ne uporablja za vloge za
podporo za promocijo vina, vložene v letih 2022 in 2023.
(3) Ne glede na drugi
odstavek 13. člena uredbe odobritev
agencije ni potrebna v primerih iz tretjega odstavka 2. člena Delegirane
uredbe 2020/884/EU.
5. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.