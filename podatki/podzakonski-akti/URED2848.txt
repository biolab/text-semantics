I. SPLOŠNE DOLOČBE
1. člen
Ta uredba določa način delovanja
znanstvenih odborov na področju ravnanja z gensko spremenjenimi organizmi (v
nadaljnjem besedilu: GSO), način in obliko dajanja strokovnih mnenj odborov,
način in obliko poročanja odborov in postopke za zagotavljanje izključenosti
interesov in varovanja zaupnih podatkov pri delu odborov.
Znanstvena odbora iz prejšnjega odstavka
sta Znanstveni odbor za delo z GSO v zaprtem sistemu (v nadaljnjem besedilu:
odbor za zaprte sisteme) in Znanstveni odbor za namerno sproščanje GSO v okolje
in dajanje izdelkov na trg (v nadaljnjem besedilu: odbor za sproščanje GSO), ki
ju ustanovi Vlada Republike Slovenije (v nadaljnjem besedilu: vlada) skladno z
zakonom, ki ureja ravnanje z GSO.
2. člen
Odbor za zaprte sisteme in odbor za
sproščanje GSO vsak na svojem področju opravljata naloge, določene s predpisi,
ki urejajo ravnanje z GSO.
Odbor za zaprte sisteme in odbor za
sproščanje GSO opravljata tudi naloge v zvezi z drugimi zadevami, ki se
nanašajo na GSO, če tako določajo predpisi z drugih področij.
3. člen
Odbor za zaprte sisteme in odbor za
sproščanje GSO delata in odločata na sejah.
Seje odbora za zaprte sisteme se lahko
udeležuje predstavnik ministrstva, pristojnega za varstvo okolja (v nadaljnjem
besedilu: ministrstvo). Seje odbora za sproščanje GSO se poleg ministrstva
udeležujejo tudi predstavniki ministrstva, pristojnega za kmetijstvo,
gozdarstvo in prehrano, in ministrstva, pristojnega za zdravje, pri čemer se
jih o seji predhodno obvesti.
4. člen
Sedež odbora za zaprte sisteme in odbora za
sproščanje GSO (v nadaljnjem besedilu: odbora) je pri ministrstvu.
Posamezni odbor ima generalnega tajnika, ki je odgovoren za pripravo gradiva, organizacijo in
tehnično izvedbo sej odbora ter pravočasno predložitev strokovnega mnenja
odbora ministrstvu.
5. člen
Funkcija člana odbora (v nadaljnjem
besedilu: član) in njegovega namestnika (v nadaljnjem besedilu: namestnik) ni
poklicna.
Člani in namestniki so za sodelovanje na
seji odbora upravičeni do povračila stroškov skladno s predpisom, ki ureja
način in merila za določitev višine stroškov, ki nastanejo med upravnim
postopkom pri ravnanju z gensko spremenjenimi organizmi.
Do povračila stroškov iz prejšnjega
odstavka so upravičeni tudi zunanji strokovnjaki, če jih odbor povabi k
razpravi o strokovnem mnenju.
6. člen
Članu ali namestniku mandat preneha, če to
sam zahteva.
Član ali namestnik je predčasno razrešen,
če:
-      
iz neupravičenih razlogov ne sodeluje pri delu
odbora,
-      
se ugotovi, da ne varuje podatkov, ki so
določeni kot zaupni, skladno s to uredbo, ali
-      
se ugotovi, da je povezan s prijaviteljem, o
katerega prijavi odbor daje strokovno mnenje, pa ne ravna skladno s to uredbo.
V primeru iz prvega odstavka tega člena
član ali namestnik o svoji zahtevi pisno obvesti predsednika odbora in
ministrstvo, pristojno za znanost, da vladi predlaga njegovo razrešitev in
imenovanje novega člana ali namestnika skladno z zakonom.
V primeru iz drugega odstavka tega člena
lahko ministrstvu, pristojnemu za znanost, predčasno razrešitev člana ali namestnika
predlaga predsednik odbora v imenu odbora ali ministrstvo. Razlogi za predčasno
razrešitev morajo biti v predlogu obrazloženi. Če je predlog utemeljen,
ministrstvo, pristojno za znanost, predlaga vladi njegovo razrešitev in
imenovanje novega člana ali namestnika skladno z zakonom.
Mandat člana ali namestnika, imenovanega
skladno s tretjim ali četrtim odstavkom tega člena, traja do izteka mandata
razrešenega člana ali namestnika.
II. NAČIN DELOVANJA ODBOROV
7. člen
Odbor zaseda načeloma vsakokrat, ko mora
skladno z zakonom pripraviti strokovno mnenje in ga v predpisanem roku
predložiti pristojnemu organu, sicer pa vsaj enkrat letno.
Seja odbora, na kateri se razpravlja in
odloča o strokovnem mnenju, ni javna.
Seja odbora je sklepčna, če je skupaj s predsednikom
prisotnih sedem članov ali namestnikov, ki imajo zaradi odsotnosti člana
pravico do glasovanja v odboru za zaprte sisteme, oziroma enajst članov ali
namestnikov, ki imajo zaradi odsotnosti člana pravico do glasovanja v odboru za
sproščanje GSO.
Če sta na seji odbora zaradi utemeljenih razlogov (npr.
bolezni) odsotna član in njegov namestnik, člana pri razpravi in glasovanju o
strokovnem mnenju nadomesti namestnik enega od drugih članov odbora.
Priprava, način sklicevanja in vodenja seje
odbora, način razprave in glasovanja ter priprave strokovnega mnenja in drugih
mnenj ter predlogov odbora se določi v poslovniku, ki ga sprejmeta odbora
in začne veljati, ko da k njemu soglasje vlada.
III. STROKOVNO MNENJE
8. člen
Strokovno mnenje, ki ga odbor pisno
posreduje ministrstvu in ministrstvu, pristojnemu za kmetijstvo,
gozdarstvo in prehrano, mora vsebovati:
-      
osnovne podatke o seji odbora, na kateri je
bilo strokovno mnenje sprejeto (datum in kraj seje, zasedbo odbora, v kateri je
bila odločitev sprejeta, izid glasovanja),
-      
osnovne podatke o prijavi, ki je predmet
strokovnega mnenja,
-      
osnovne podatke o ravnanju z GSO iz prijave in
predvsem iz ocene tveganja,
-      
oceno o tem, ali obseg in vsebina prijave
zadoščata za sprejem strokovnega mnenja,
-      
strokovno mnenje o ravnanju z GSO, ki je
predmet prijave, in
-      
utemeljitev mnenja iz prejšnje alinee.
V strokovnem mnenju ne smejo biti navedeni
podatki iz prijave, ki se skladno z zakonom v postopku za izdajo dovoljenja
varujejo kot zaupni.
9. člen
Iz strokovnega mnenja mora biti razvidno,
da ravnanje z GSO, ki je predmet prijave:
-      
izpolnjuje pogoje za izdajo potrdila ali
dovoljenja, ker po mnenju odbora ob upoštevanju stanja znanosti in tehnike ter
zagotovitvi varnostnih ukrepov ne predstavlja tveganja za zdravje ljudi in okolje,
ali
-      
ne izpolnjuje pogojev za izdajo potrdila ali
dovoljenja, ker po mnenju odbora predstavlja tveganje za zdravje ljudi in
okolje.
10. člen
V utemeljitvi strokovnega mnenja se navede
značilnosti ravnanja z GSO in elemente iz ocene tveganja, ki so bistveni za
opredelitev strokovnega mnenja. Ovrednoti se tveganje za zdravje in okolje in
primernost varstvenih in drugih ukrepov, ki so predvideni v zvezi z ravnanjem z
GSO, ki je predmet prijave.
Utemeljitev vsebuje navedbo razlogov, ki so
vplivali na mnenje odbora o tem, da ravnanje z GSO izpolnjuje ali ne izpolnjuje
pogojev za izdajo potrdila ali dovoljenja.
V primeru, da po mnenju odbora ravnanje z
GSO izpolnjuje pogoje za izdajo potrdila ali dovoljenja, se lahko v utemeljitvi
predlagajo tudi dodatni pogoji, ki morajo biti izpolnjeni glede varstvenih ali
drugih ukrepov, če se ravnanje z GSO dovoli.
Utemeljitev strokovnega mnenja vsebuje tudi
morebitno ločeno mnenje člana ali namestnika, ki se ne strinja z večinsko
odločitvijo o strokovnem mnenju ali njegovi utemeljitvi in to zahteva.
IV. POROČILO O DELU ODBORA
11. člen
Letno poročilo o delu pripravita in
sprejmeta odbora v prvem trimesečju tekočega leta. Ministrstvo letna poročila
objavi na svoji spletni strani.
Letno poročilo je zbirno poročilo o delu
odbora v preteklem koledarskem letu, ki vsebuje zlasti podatke o:
-      
številu sej odbora in udeležbi na sejah,
-      
prijavah, ki jih je odbor na zahtevo pristojnih
ministrstev obravnaval,
-      
strokovnih mnenjih, ki jih je odbor pripravil v
preteklem letu,
-      
mnenjih in predlogih odbora pri pripravi
predpisov o ravnanju z GSO, če so jih obravnavali,
-      
mnenjih in predlogih odbora v drugih zadevah v
zvezi z ravnanjem z GSO,
-      
oblikah in vsebini sodelovanja s sorodnimi
institucijami.
Letno poročilo se izdela v obliki, primerni
za javno objavo.
V. POSTOPKI ZA ZAGOTAVLJANJE IZKLJUČENOSTI INTERESOV
12. člen
Pri razpravi o prijavi, o kateri mora odbor
dati svoje strokovno mnenje, in pri odločanju o tem strokovnem mnenju lahko
odbor izloči člana ali namestnika, če je sorodstveno, poslovno ali finančno
povezan s prijaviteljem, o katerega prijavi odbor sprejema strokovno mnenje.
Član ali namestnik iz prejšnjega odstavka
ne sme razpravljati in odločati, če je:
-      
s prijaviteljem kot fizično osebo ali, če gre
za pravno osebo, z lastnikom ali zaposlenim pri prijavitelju v krvnem sorodstvu
v ravni vrsti ali v zakonski zvezi ali v svaštvu,
-      
je sam zaposlen pri prijavitelju, ali ima pri prijavitelju
lastniški delež, če gre za pravno osebo, ali
-      
opravlja za prijavitelja ali skupaj z njim
delo, povezano z ravnanjem z GSO.
13. člen
Če član ali namestnik ugotovi, da bo odbor
razpravljal in odločal o strokovnem mnenju o prijavi, ki je razlog za njegovo
izločitev skladno z določbami prejšnjega člena, mora o tem obvestiti
predsednika odbora.
Izločitev člana ali namestnika zaradi
razlogov iz prejšnjega člena lahko predlagajo tudi drugi člani ali namestniki
najpozneje do začetka seje odbora, na kateri se obravnava strokovno mnenje o
zadevni prijavi. Predlog za izločitev mora biti pisno obrazložen.
Če izve za razloge iz prejšnjega člena,
lahko do začetka seje odbora, na kateri se obravnava strokovno mnenje o zadevni
prijavi, izločitev člana ali namestnika predlaga tudi ministrstvo.
14. člen
Izločenega člana pri razpravi in odločanju
o strokovnem mnenju nadomesti njegov namestnik.
V primeru, da se izločita pri obravnavi
iste prijave tako član kot njegov namestnik, člana pri razpravi in glasovanju o
strokovnem mnenju nadomesti namestnik enega od drugih članov odbora.
VI. POSTOPKI ZA ZAGOTAVLJANJE VAROVANJA ZAUPNIH PODATKOV
15. člen
Pri vseh postopkih, ki jih opravlja odbor v
zvezi s pripravo in dajanjem strokovnega mnenja, je treba zagotoviti, da imajo
dostop do podatkov iz prijave o ravnanju z GSO, ki je predmet obravnave, ki so
določeni kot zaupni (v nadaljnjem besedilu: zaupni podatki), samo člani in
namestniki, generalni tajnik odbora, predstavniki
ministrstev iz drugega odstavka 3. člena te uredbe in tisti strokovnjaki, ki so
povabljeni k razpravi o strokovnem mnenju.
16. člen
Če gradivo za sejo odbora vsebuje zaupne
podatke, mora biti gradivo dostavljeno članom in namestnikom ter vabljenim na
sejo tako, da ga prejmejo le osebe, ki so do tega upravičene. Takšno gradivo se
ne sme pošiljati po nezaščitenih komunikacijskih poteh.
Oseba iz prejšnjega člena mora po prejemu
gradivo, ki vsebuje zaupne podatke, skrbno hraniti in zagotoviti varovanje vseh
dokumentov z zaupnimi podatki in nosilcev ali medijev, na katerih so zaupni
podatki zapisani ali posneti, tako da se prepreči dostop, obdelava, uporaba,
uničenje, spreminjanje ali posredovanje teh podatkov vsem nepooblaščenim
osebam.
Oseba iz prejšnjega člena gradiva z
zaupnimi podatki ne sme posredovati drugim osebam, prav tako pa mora ohraniti
zase vse, s čimer se je seznanila v povezavi z zaupnimi podatki, in varovati
njihovo tajnost pred neupravičenimi osebami in javnostjo.
Oseba iz prejšnjega člena, ki se je
seznanila z zaupnimi podatki, teh ne sme uporabljati za druge namene kot za
opravljanje nalog odbora.
17. člen
Če oseba iz 15. člena te uredbe ugotovi, da
je prišlo do razkritja zaupnih podatkov, mora o tem nemudoma obvestiti
predsednika odbora, ta pa ministrstvo, da se prepreči nepooblaščeno razkrivanje
in posredovanje teh podatkov ter možne škodljive posledice.
18. člen
Po končani razpravi o prijavi in
oblikovanju strokovnega mnenja odbora morajo osebe iz 15. člena te uredbe, ki
so prejele gradivo z zaupnimi podatki, to gradivo vrniti generalnemu tajniku odbora, ki mora poskrbeti za njegovo uničenje na način, ki
onemogoča branje vseh zaupnih podatkov.
Oseba iz 15. člena te uredbe je dolžna vse
zapise in pisanja, ki jih je opravila v zvezi z delovanjem v odboru in
vsebujejo zaupne podatke, zbrisati ali uničiti na način, da obnovitev brisanih
zaupnih podatkov ni možna.
19. člen
Člani in namestniki ter vabljeni na sejo
odbora javnosti ne smejo sporočati podatkov, ki so povezani s konkretnim
primerom ravnanja z GSO, ki je predmet obravnave in priprave strokovnega
mnenja, dokler odbor ne zaključi zadeve in preda strokovno mnenje ministrstvu
in ministrstvu, pristojnemu za kmetijstvo, gozdarstvo in prehrano.
Osebe iz prejšnjega odstavka javnosti ne
smejo sporočati zaupnih podatkov niti po tem, ko je odbor ministrstvu že dal
strokovno mnenje.

Uredba o načinu delovanja znanstvenih odborov
na področju ravnanja z gensko spremenjenimi organizmi (Uradni list RS, št. 66/03)
vsebuje naslednjo končno določbo:
»VII. KONČNA DOLOČBA
20. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu delovanja znanstvenih odborov na področju ravnanja z gensko spremenjenimi
organizmi (Uradni list RS, št. 59/11) vsebuje naslednjo končno določbo:
»11. člen
Ta uredba začne veljati naslednji dan po objavi v Uradnem listu Republike Slovenije.«.