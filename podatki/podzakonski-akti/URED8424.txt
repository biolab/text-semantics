I. SPLOŠNE DOLOČBE
1. člen
(vsebina)
(1) Ta uredba določa cestninske ceste v Republiki Sloveniji,
cestninske razrede za plačilo cestnine, prodajno ceno elektronskih vinjet,
izdajatelja elektronskih vinjet in ureja druga vprašanja, povezana s
cestninjenjem z elektronskimi vinjetami.
(2) Ta uredba določa tudi način in postopek namestitve in
odstranitve tehnične naprave, ki preprečuje nadaljnjo uporabo cestninske ceste,
ter višino stroškov njene namestitve, odstranitve ali poškodovanja.
2. člen
(pomen izrazov)
(1) Posamezni izrazi, uporabljeni v tej uredbi, pomenijo:
-       
bivalno vozilo je motorno vozilo, katerega največja dovoljena masa ne
presega 3.500 kg, s posebno nadgradnjo in stalno opremo, ki omogoča prevoz in
prebivanje oseb, s priklopnim vozilom ali brez njega;
-       
prevozna razdalja je s to uredbo določena dolžina cestninske ceste ali
njenega odseka, za katerega se plačuje cestnina;
-       
višina vozila nad prvo osjo je razdalja med podlago in najvišjo točko
vozila v ravnini, ki poteka pravokotno skozi simetralo osi prednjih koles.
(2) Drugi izrazi, uporabljeni v tej uredbi, pomenijo enako
kot izrazi, opredeljeni v predpisih, ki urejajo ceste, vozila in cestninjenje.
3. člen
(cestninske ceste)
(1) Obvezne in izbirne cestninske ceste, za katere se plačuje
cestnina glede na prevoženo razdaljo po cestninski cesti, so določene v
Prilogi, ki je sestavni del te uredbe, pri čemer so za vsako cesto določeni
odseki in njihove prevozne razdalje.
(2) Cestninske ceste, za katere se plačuje cestnina glede na
določen čas uporabe cestninske ceste, so vse avtoceste in hitre ceste, ki so v
upravljanju Družbe za avtoceste v Republiki Sloveniji in so v ta namen posebej
označene s predpisano prometno signalizacijo.
(3) Pobiranje cestnine na javni cesti, ki ni določena kot
cestninska cesta, je prepovedano.
4. člen
(upravljavec cestninskih cest, ki izvaja nadzor nad
plačevanjem cestnine)
Upravljavec cestninskih cest, ki na podlagi javnega
pooblastila, določenega v zakonu, ki ureja cestninjenje, izvaja nadzor nad
plačevanjem cestnine, je Družba za avtoceste v Republiki Sloveniji.
II. CESTNINJENJE GLEDE NA PREVOŽENO RAZDALJO
5. člen
(cestninski razredi)
Vozila, za katera se plačuje cestnina glede na prevoženo
razdaljo po cestninski cesti, se glede na vrsto vozila, njegovo največjo
dovoljeno maso in število osi na njem razvrščajo v naslednje cestninske
razrede:
-       
prvi cestninski razred: motorna vozila z dvema osema, katerih največja
dovoljena masa presega 3.500 kg;
-       
drugi cestninski razred: motorna vozila s tremi osmi, katerih največja
dovoljena masa presega 3.500 kg, in skupine vozil s tremi osmi, katerih
največja dovoljena masa vlečnega vozila presega 3.500 kg;
-       
tretji cestninski razred: motorna vozila z več kakor tremi osmi, katerih
največja dovoljena masa presega 3.500 kg, in skupine vozil z več kakor tremi
osmi, katerih največja dovoljena masa vlečnega vozila presega 3.500 kg.
6. člen
(plačevanje cestnine)
(1) Cestnina se pri cestninjenju glede na prevoženo razdaljo
plačuje z dobroimetjem na OBU napravi (predplačilo) ali s poznejšim plačilom na
podlagi računa (poplačilo).
(2) Pri predplačilu je treba zagotoviti zadostno višino
dobroimetja na OBU napravi. Dobroimetje se lahko na OBU napravo naloži:
-       
na cestninskih uporabniških točkah z gotovino ali plačilnimi karticami,
ki jih določi upravljavec cestninskih cest,
-       
prek spletnega portala upravljavca cestninskih cest s plačilnimi
karticami, ki jih določi upravljavec cestninskih cest,
-       
z nakazilom na transakcijski račun upravljavca cestninskih cest na
podlagi predhodno izdelane ponudbe na spletnem portalu upravljavca cestninskih
cest.
(3) Pri poplačilu lahko uporabnik elektronskega cestninjenja
na cestninski uporabniški točki OBU napravo veže na plačilne kartice, ki jih
določi upravljavec cestninskih cest, ali pa neposredno z upravljavcem
cestninskih cest sklene pogodbo o odloženem plačevanju cestnine.
(4) Cenik cestnine omogoča proračunskim uporabnikom, ki
cestnino plačujejo brezgotovinsko, plačevanje cestnine v rokih, ki jih določata
zakon, ki ureja javne finance, in zakon, ki ureja izvrševanje proračuna Republike
Slovenije.
7. člen
(uporaba OBU naprave na vozilu s preskusnimi tablicami)
(1) Če se na vozilu uporabljajo trajne preskusne tablice, se
OBU naprava nanaša na registrsko številko trajnih preskusnih tablic in
emisijski razred vozila EURO 0. V tem primeru se lahko OBU naprava prenaša med
vozili skupaj s trajnimi preskusnimi tablicami iste registrske številke.
(2) Če se na vozilu uporabljajo preskusne tablice, ki
omogočajo uporabniku začasno uporabo neregistriranega vozila (v nadaljnjem
besedilu: začasne preskusne tablice), mora biti za vožnjo po cestninski cesti
vozilo opremljeno z OBU napravo, ki se nanaša na registrsko številko začasnih
preskusnih tablic in ustrezen emisijski razred vozila EURO. Ko so za tako
vozilo pridobljene druge registrske tablice, je treba na cestninski uporabniški
točki spremeniti registrsko številko vozila, ki je zapisana na OBU napravi.
III. CESTNINJENJE GLEDE NA DOLOČEN ČAS UPORABE CESTNINSKE
CESTE
8. člen
(cestninski razredi)
Vozila, za katera se plačuje cestnina glede na dolžino
časovnega obdobja, v katerem se cestninska cesta uporablja, se razvrščajo v tri
cestninske razrede, in sicer:
-       
prvi cestninski razred: enosledna vozila s priklopnim vozilom ali brez
njega;
-       
drugi cestninski razred A: bivalna vozila in dvosledna vozila z višino
vozila nad prvo osjo do 1,30 m, katerih največja dovoljena masa ne presega
3.500 kg, s priklopnim vozilom ali brez njega;
-       
drugi cestninski razred B: dvosledna vozila z višino vozila nad prvo
osjo 1,30 m ali več, katerih največja dovoljena masa ne presega 3.500 kg, s
priklopnim vozilom ali brez njega.
9. člen
(prodajna cena elektronskih vinjet)
(1) Prodajne cene elektronskih vinjet, ki vključujejo davek
na dodano vrednost, znašajo:
-       
letna elektronska vinjeta za prvi cestninski razred 58,70 eura, za drugi
cestninski razred A 117,50 eura in za drugi cestninski razred B 235 eurov;
-       
polletna elektronska vinjeta za prvi cestninski razred 32 eurov;
-       
mesečna elektronska vinjeta za drugi cestninski razred A 32 eurov in za
drugi cestninski razred B 64,10 eura;
-       
tedenska elektronska vinjeta za prvi cestninski razred 8 eurov, za drugi
cestninski razred A 16 eurov in za drugi cestninski razred B 32 eurov.
(2) Proračunski uporabniki plačujejo elektronske vinjete v
rokih, ki jih določata zakon, ki ureja javne finance, in zakon, ki ureja
izvrševanje proračuna Republike Slovenije.
10. člen
(izdajatelj elektronskih vinjet)
Upravljavec cestninskih cest, ki na podlagi javnega
pooblastila, določenega v zakonu, ki ureja cestninjenje, izdaja elektronske
vinjete, je Družba za avtoceste v Republiki Sloveniji.
11. člen
(postopek in način namestitve tehnične naprave na vozilo)
(1) Namestitev in odstranitev tehnične naprave, ki preprečuje
nadaljnjo uporabo cestninske ceste (v nadaljnjem besedilu: lisice), izvaja
cestninski nadzornik.
(2) Lisice se lahko namestijo le na vozilo, ki je ustavljeno
tako, da ne ovira ali ogroža drugih udeležencev v cestnem prometu, ter če je le
mogoče, na sprednje levo kolo vozila in v skladu z navodili proizvajalca lisic.
(3) Vozila, na katero so nameščene lisice, cestninski
zavezanec ne sme odpeljati ali premikati, dokler niso odstranjene.
(4) Cestninski nadzornik vsako vozilo, na katero se namestijo
lisice, fotografira in napiše zapisnik o stanju vozila.
(5) Če je zaradi namestitve ali odstranitve lisic vozilo
poškodovano, upravljavec cestninskih cest iz 4. člena te uredbe lastniku vozila
poravna nastalo škodo.
(6) Stroški namestitve in odstranitve lisic se plačajo
upravljavcu cestninskih cest iz 4. člena te uredbe.
(7) Cestninski nadzornik odstrani z vozila lisice takoj ali
najpozneje v dveh urah po predložitvi dokazila o plačilu cestnine ali nakupu
elektronske vinjete ter plačilu stroškov njihove namestitve in odstranitve.
(8) Za namerno poškodovanje, uničenje ali odtujitev lisic se
zaračuna odškodnina v višini njihove dvakratne nabavne vrednosti, ki jo
upravljavec cestninskih cest iz 4. člena te uredbe objavi na svoji spletni
strani. Odškodnino plača lastnik ali imetnik pravice uporabe vozila, na katero
so bile nameščene lisice.
(9) Višina stroškov namestitve in odstranitve lisic znaša 50
eurov.
12. člen
(preusmeritev prometa na cestninsko cesto)
(1) Če je zaradi izvajanja vzdrževalnih del v javno korist
ali investicijskih vzdrževalnih del ali drugih razlogov (npr. javna prireditev,
izredni dogodek, naravna nesreča) delno ali popolnoma zaprta vzporedna cesta in
je promet, ki ga ni mogoče preusmeriti na necestninsko cesto, s soglasjem
upravljavca cestninskih cest preusmerjen na cestninsko cesto, na odseku, ki
velja kot obvoz, ni treba uporabljati elektronske vinjete.
(2) Ne glede na prejšnji odstavek se lahko promet s soglasjem
upravljavca preusmeri na cestninsko cesto tudi v primeru, ko se na vzporedni
cesti omeji promet motornih vozil, ki lahko uporabljajo cestninsko cesto,
zaradi doseganja ciljev, ki so določeni v državnih razvojnih aktih, če prometa
ni mogoče preusmeriti na drugo necestninsko cesto ali druga necestninska
vzporedna cesta iz upravičenih razlogov (npr. iz razlogov prometne varnosti,
pretočnosti prometa, varstva bivalnega okolja ob necestninski cesti) ne more
prevzeti dodatnega prometa. Na odseku, ki velja kot obvoz, ni treba uporabljati
elektronske vinjete.
(3) Razloge za omejitev prometa motornih vozil na vzporedni
cesti in upravičene razloge iz prejšnjega odstavka mora v vlogi za izdajo
soglasja izkazati upravljavec ceste, s katere se preusmerja promet. Če razlogi
iz prejšnjega stavka ne izkazujejo potrebe po preusmeritvi prometa na
cestninsko cesto, upravljavec cestninskih cest soglasja ne izda.
(4) Upravljavec cestninskih cest na svoji spletni strani
objavi odseke cestninskih cest, ki veljajo kot obvoz in na katerih ni treba
uporabljati elektronske vinjete.
(5) Vozila, ki uporabljajo cestninsko cesto zaradi obvoza in
nimajo elektronske vinjete, to cesto zapustijo na prvem odprtem izvozu oziroma
izvozu, ki ga določi upravljavec cestninskih cest.
IV. NADZOR IN KAZENSKE DOLOČBE
13. člen
(nadzor)
(1) Nadzor nad izvajanjem te uredbe opravljajo cestninski
nadzorniki.
(2) Nadzor v zvezi z uporabo elektronskih vinjet opravljata
tudi policija in Finančna uprava Republike Slovenije.
14. člen
(prekrški)
(1) Z globo 5.000 eurov se kaznuje pravna oseba, ki pobira
cestnino na javni cesti, ki ni določena kot cestninska cesta (tretji odstavek
3. člena).
(2) Z globo 3.000 eurov se za prekršek iz prejšnjega odstavka
kaznuje samostojni podjetnik posameznik ali posameznik, ki samostojno opravlja
dejavnost.
(3) Z globo 500 eurov se za prekršek iz prvega odstavka tega
člena kaznuje odgovorna oseba pravne osebe, odgovorna oseba samostojnega
podjetnika posameznika ali odgovorna oseba posameznika, ki samostojno opravlja
dejavnost.
(4) Z globo 500 eurov se za prekršek iz prvega odstavka tega
člena kaznuje posameznik.
(5) Z globo 1.000 eurov se za prekršek kaznuje pravna oseba,
samostojni podjetnik posameznik ali posameznik, ki samostojno opravlja
dejavnost, ki odpelje ali premakne vozilo, na katero so nameščene lisice
(tretji odstavek 11. člena).
(6) Z globo 300 eurov se za prekršek iz prejšnjega odstavka
kaznuje odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost.
(7) Z globo 300 eurov se za prekršek iz petega odstavka tega
člena kaznuje posameznik.

Priloga:
Obvezne cestninske ceste in njihovi odseki ter prevozne razdalje in Izbirne
cestninske ceste in njihovi odseki ter prevozne razdalje

Uredba o cestninskih cestah in cestnini
(Uradni list RS, št. 178/21) vsebuje naslednji končni določbi:
»V. KONČNI DOLOČBI
15. člen
(prenehanje veljavnosti in
podaljšanje uporabe)
(1) Z dnem uveljavitve te uredbe preneha veljati Uredba o
cestninskih cestah in cestnini (Uradni list RS, št. 77/16, 63/17, 14/18, 74/18,
78/19 in 105/20).
(2) Ne glede na prejšnji odstavek se Uredba o cestninskih
cestah in cestnini (Uradni list RS, št. 77/16, 63/17, 14/18, 74/18, 78/19 in
105/20) v delu, ki se nanaša na vinjete, izdane v obliki nalepke, uporablja do
poteka njihove veljavnosti.
16. člen
(začetek veljavnosti)
Ta uredba začne veljati 1. decembra 2021.«.

Uredba o spremembi Uredbe o cestninskih cestah
in cestnini (Uradni list RS, št. 58/23) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(uporaba)
Za elektronske vinjete, katerih začetek veljavnosti je
določen pred 15. junijem 2023, veljajo prodajne cene iz Uredbe o cestninskih
cestah in cestnini (Uradni list RS, št. 178/21), za elektronske vinjete,
katerih začetek veljavnosti je določen vključno od 15. junija 2023, pa velja
prodajna cena iz spremenjenega prvega odstavka 9. člena uredbe.
3. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.