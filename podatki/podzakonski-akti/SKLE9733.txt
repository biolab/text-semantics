I. UVODNI DOLOČBI
1. člen
(1) S tem sklepom se uredijo
delovanje, pristojnosti in obveznosti javnega zavoda Akademska in raziskovalna
mreža Slovenije, katerega namen ustanovitve je razvoj, organizacija in vodenje
enotnega izobraževalnega in raziskovalnega omrežja elektronskih komunikacij ter
informacijske storitvene infrastrukture v Republiki Sloveniji ter mednarodno
zastopanje Republike Slovenije za zagotavljanje strokovnega in tehničnega
povezovanja s sorodnimi omrežji v tujini.
(2) Javni zavod Akademska in
raziskovalna mreža Slovenije (v nadaljnjem besedilu: javni zavod) je bil
ustanovljen z Odlokom o ustanovitvi javnega zavoda Akademska in raziskovalna
mreža Slovenije (Uradni list RS, št. 23/92), vpisan v sodni register pri
Temeljnem sodišču v Ljubljani s sklepom srg. 6104/92 na registrskem vložku št.
1/18578/00.
(3) Ustanovitelj javnega zavoda je
Republika Slovenija, ustanoviteljske pravice in obveznosti izvršuje Vlada
Republike Slovenije.
2. člen
(1) V tem sklepu uporabljen izraz
zaprto omrežje elektronskih komunikacij pomeni elektronsko komunikacijsko
omrežje, ki je namenjeno zaprti skupini uporabnikov.
(2) Ostali izrazi, uporabljeni v tem
sklepu, imajo enak pomen, kot je določen z zakoni, ki urejajo elektronske komunikacije
in elektronsko poslovanje.
II. IME IN SEDEŽ JAVNEGA ZAVODA
3. člen
(1) Ime javnega zavoda je: Akademska
in raziskovalna mreža Slovenije.
(2) Skrajšano ime je: Arnes.
(3) V mednarodnem poslovanju se
uporablja tudi ime: Academic and Research Network of Slovenia.
(4) Sedež javnega zavoda je v
Ljubljani.
III. DEJAVNOSTI JAVNEGA ZAVODA
4. člen
(1) Dejavnosti javnega zavoda v skladu
z Uredbo o standardni klasifikaciji dejavnosti (Uradni list RS, št. 69/07 in
17/08) se glasijo:
-       
18.200      Razmnoževanje posnetih nosilcev zapisa
-       
58.110      Izdajanje knjig
-       
58.140      Izdajanje revij in druge periodike
-       
58.190      Drugo založništvo
-       
58.290      Drugo izdajanje programja
-       
61.100      Telekomunikacijske dejavnosti po vodih
-       
61.200      Brezžične telekomunikacijske dejavnosti
-       
61.300      Satelitske telekomunikacijske dejavnosti
-       
61.900      Druge telekomunikacijske dejavnosti
-       
62.010      Računalniško programiranje
-       
62.020      Svetovanje o računalniških napravah in programih
-       
62.030      Upravljanje računalniških naprav in sistemov
-       
62.090      Druge z informacijsko tehnologijo in računalniškimi
storitvami povezane dejavnosti
-       
63.110      Obdelava podatkov in s tem povezane dejavnosti
-       
63.120      Obratovanje spletnih portalov
-       
71.129      Druge inženirske dejavnosti in tehnično svetovanje
-       
72.190      Raziskovalna in razvojna dejavnost na drugih področjih
naravoslovja in tehnologije
-       
74.900      Druge nerazvrščene strokovne in tehnične dejavnosti
-       
82.200      Dejavnosti klicnih centrov
-       
85.590      Drugje nerazvrščeno izobraževanje, izpopolnjevanje in
usposabljanje
-       
94.120      Dejavnost strokovnih združenj
-       
95.110      Popravila in vzdrževanje računalnikov in perifernih enot.
(2) Javni zavod v okviru registrirane
dejavnosti opravlja naslednje naloge: 
1.     
načrtuje, organizira, vzpostavlja in upravlja zaprto enotno omrežje
elektronskih komunikacij ter povezave za raziskovalno, izobraževalno in
kulturno področje in druge upravičene organizacije, ki so uporabniki storitev
javnega zavoda, ter povezave z drugimi omrežji v Republiki Sloveniji in tujini;
2.     
razvija, organizira, vzpostavlja in opravlja storitve, ki so del
informacijske infrastrukture za raziskovalno, izobraževalno in kulturno
področje in druge upravičene organizacije, vključno z nabavo ali najemom za to
potrebne programske, strojne in komunikacijske opreme, ter v skladu s
strateškimi usmeritvami ministrstva, pristojnega za izobraževanje, o uvajanju
informacijske tehnologije v vzgojno-izobraževalne zavode izvaja programe
informatizacije (kot na primer nabava IKT-odjemalcev, vzpostavitev brezžičnih
omrežij, razvoj e-storitev, e-vsebin) in z njimi povezane javne razpise; 
3.     
upravlja nacionalno infrastrukturo za zmogljivo omrežno računalništvo; 
4.     
organizira in opravlja podporne, izobraževalne in svetovalne dejavnosti
na strokovnih področjih delovanja; 
5.     
v skladu z vlogo v sistemu kibernetske varnosti v državi opravlja naloge
nacionalnega odzivnega centra za omrežne incidente (SI-CERT): koordinira
postopke razreševanja omrežnih incidentov, tehnično svetuje ob vdorih in
zlorabah, upravitelje omrežij in javnost opozarja na trenutne grožnje na
elektronskih omrežjih ter sodeluje pri programih ozaveščanja s področja
varnosti omrežij in informacij; 
6.     
izvaja aplikativno raziskovanje in razvoj v okviru nacionalnega
programa, ki ureja raziskovalno in razvojno dejavnost; 
7.     
zagotavlja članstvo in sodelovanje v mednarodnih organizacijah in
projektih na strokovnih področjih delovanja; 
8.     
opravlja funkcijo nacionalnega registra za vrhnjo domeno.si; 
9.     
upravlja vrhnje internetno vozlišče SIX; 
10.  
opravlja druge naloge iz letnega programa dela.
(3) Naloge iz 1., 2., 3., 4., in 6. točke
prejšnjega odstavka spadajo v pristojnost ministrstva, pristojnega za
izobraževanje in znanost, naloge iz 5., 8. in 9. točke prejšnjega odstavka pa v
pristojnost ministrstva, pristojnega za informacijsko družbo. Pristojnost glede
7. in 10. točke prejšnjega odstavka se določi v letnem programu dela glede na
vsebino naloge.
5. člen
(1) Uporabniki storitev iz 1., 2. in
3. točke drugega odstavka prejšnjega člena so:
1.     
pravne in fizične osebe iz raziskovalne in visokošolske sfere;
2.     
pravne in fizične osebe iz predšolske in šolske sfere;
3.     
pravne in fizične osebe iz športne in kulturne sfere;
4.     
državni organi, povezani prek skupnega zaprtega omrežja elektronskih
komunikacij;
5.     
organizacije, ki se pretežno financirajo iz javnih sredstev;
6.     
humanitarne in druge nepridobitne organizacije;
7.     
druge organizacije, določene s splošnim pravnim aktom o podrobnejših
kriterijih upravičenosti in pogojev uporabe storitev.
(2) Podrobnejše kriterije za
ugotavljanje upravičenosti in pogoje uporabe storitev sprejme svet zavoda s
soglasjem ministrstva, pristojnega za izobraževanje in znanost.
6. člen
(1) Javni zavod opravlja storitve iz
1. do 7. točke ter iz 9. in 10. točke drugega odstavka 4. člena tega
sklepa na način in pod pogoji, ki veljajo za javno službo.
(2) Javni zavod opravlja kot tržno
dejavnost:
1.     
storitve iz 4. točke drugega odstavka 4. člena tega sklepa, kadar se
opravljajo za uporabnike, ki niso navedeni v 5. členu;
2.     
storitve iz 7. točke drugega odstavka 4. člena tega sklepa, kadar se
opravljajo na področju dejavnosti iz 8. točke drugega odstavka 4. člena tega
sklepa;
3.     
storitve 8. točke drugega odstavka 4. člena tega sklepa;
4.     
druge storitve, ki so kot tržna dejavnost opredeljene v letnem programu
dela.
IV. ORGANI JAVNEGA ZAVODA
7. člen
Organiziranost javnega zavoda se določi s
statutom.
8. člen
(1) Organ upravljanja javnega zavoda
je svet zavoda.
(2) Svet zavoda ima pet članov. Tri
člane imenuje Vlada Republike Slovenije, in sicer enega člana na predlog
ministrstva, pristojnega za znanost, enega člana na predlog ministrstva,
pristojnega za informacijsko družbo, ter enega člana na predlog ministrstva,
pristojnega za izobraževanje. Enega člana imenuje strokovni svet javnega zavoda
in enega člana izvolijo izmed sebe delavci, zaposleni v javnem zavodu.
(3) Mandat članov sveta zavoda je
štiri leta.
(4) Svet zavoda ima predsednika, ki ga
izmed sebe izvolijo člani sveta zavoda.
(5) Način dela sveta zavoda se določi
s statutom.
9. člen
(1) Svet zavoda:
1.     
sprejema statut javnega zavoda;
2.     
sprejema letni program dela s finančnim načrtom javnega zavoda ter
spremlja njegovo izvajanje;
3.     
obravnava in sprejema poročilo o izvajanju programa dela s finančnim
načrtom javnega zavoda;
4.     
imenuje in razrešuje direktorja javnega zavoda;
5.     
imenuje in razrešuje delovna telesa sveta zavoda;
6.     
predlaga ustanovitelju spremembe ali razširitve dejavnosti javnega
zavoda;
7.     
daje ustanovitelju in direktorju predloge in mnenja o posameznih
vprašanjih;
8.     
opravlja druge naloge, določene z zakonom, s tem sklepom in statutom.
(2) Svet zavoda s soglasjem
ustanovitelja sprejema statut in imenuje ter razrešuje direktorja javnega
zavoda.
(3) K programu dela in finančnemu načrtu
javnega zavoda daje soglasje ministrstvo, pristojno za izobraževanje in
znanost. K programu dela in finančnemu načrtu, ki se nanaša na naloge iz 5., 8.
in 9. točke, ter iz 7. in 10. točke drugega odstavka 4. člena tega sklepa, če
gre za nalogo, ki jo financira ministrstvo, pristojno za informacijsko družbo,
daje soglasje tudi ministrstvo, pristojno za informacijsko družbo.
10. člen
(1) Delo in poslovanje javnega zavoda
vodi direktor.
(2) Direktor javnega zavoda je
imenovan na podlagi javnega razpisa, ki ga izvede svet zavoda.
(3) Poleg splošnih pogojev, določenih
z zakonom, mora biti kandidat za direktorja strokovnjak na področju elektronskih
komunikacij in informacijskih tehnologij ter mora imeti:
1.     
najmanj izobrazbo, pridobljeno po študijskih programih za pridobitev
izobrazbe druge stopnje ali raven izobrazbe, pridobljene po študijskih
programih, ki v skladu z zakonom ustrezajo izobrazbi druge stopnje;
2.     
vodstvene in organizacijske sposobnosti.
(4) Mandat direktorja je pet let. Po
preteku mandata je lahko ponovno imenovan.
11. člen
(1) Za obravnavanje vprašanj s
področja uporabniškega, strokovnega, programskega in razvojnega dela ima javni
zavod strokovni svet, ki ga sestavljajo predstavniki uporabnikov.
(2) Strokovni svet imenuje svet zavoda
na predlog direktorja.
(3) Pristojnosti strokovnega sveta: 
-       
daje mnenja o odprtih strokovnih vprašanjih glede razvoja in delovanja
javnega zavoda; 
-       
sprejema stališča o predlogu programa dela javnega zavoda; 
-       
sprejema stališča o ravni kakovosti storitev javnega zavoda; 
-       
opravlja druge naloge, določene s predpisi ali statutom zavoda.
(4) Podrobnejše naloge, način izvolitve in
delovanje članov strokovnega sveta se določijo s statutom. Povračila stroškov
in drugi prejemki se članom strokovnega sveta izplačujejo pod pogoji in v
višini, kot je določeno za svet zavoda.
V. DELOVNA RAZMERJA
12. člen
(1) Za urejanje pravic in obveznosti
iz delovnih razmerij zaposlenih se uporabljajo predpisi, ki urejajo položaj in
plače zaposlenih v javnem sektorju ter določbe kolektivne pogodbe za
raziskovalno dejavnost.
(2) Direktor sklepa pogodbe o
zaposlitvi in opravlja druge pristojnosti delodajalca. Pogodbo o zaposlitvi z
direktorjem sklene predsednik sveta zavoda.
VI. VIRI, NAČIN IN POGOJI PRIDOBIVANJA SREDSTEV ZA DELO
JAVNEGA ZAVODA
13. člen
(1) Dejavnosti javnega zavoda se
financirajo:
1.     
iz državnega proračuna za opravljanje javne službe;
2.     
s plačili storitev javne službe s strani uporabnikov;
3.     
s plačili storitev za trg s strani naročnikov;
4.     
iz drugih virov.
(2) Za izvajanje nalog iz prvega
odstavka 6. člena tega sklepa se javnemu zavodu zagotovijo sredstva iz
proračuna Republike Slovenije na podlagi pogodbe o financiranju izvedbe letnega
programa dela (v nadaljnjem besedilu: pogodba), ki jo sklene z ministrstvom,
pristojnim za izobraževanje in znanost, in sicer za naloge iz 1., 2., 3., 4. in
6. točke drugega odstavka 4. člena tega sklepa ter na podlagi pogodbe, ki jo
sklene z ministrstvom, pristojnim za informacijsko družbo, in sicer za naloge
iz 5. in 9. točke drugega odstavka 4. člena tega sklepa. Sredstva za izvajanje
nalog iz 7. in 10. točke drugega odstavka 4. člena tega sklepa se zagotavljajo
na podlagi pogodbe, ki se sklene z ministrstvom, pristojnim glede na vsebino
naloge iz letnega programa dela.
(3) Javni zavod lahko za opravljanje nalog,
določenih z letnim programom dela, pridobi tudi druga proračunska sredstva ali
sredstva iz drugih virov in o tem sklene ustrezno pogodbo.
VII. RAZPOLAGANJE S PRESEŽKOM PRIHODKOV NAD ODHODKI IN NAČIN
POKRIVANJA PRESEŽKA ODHODKOV NAD PRIHODKI
14. člen
O načinu razpolaganja s presežkom prihodkov
nad odhodki v skladu s predpisi odloča, na predlog direktorja, svet zavoda v
soglasju z ustanoviteljem.
15. člen
(1) O načinu kritja presežka odhodkov
nad prihodki v skladu s predpisi odloča, na predlog direktorja, svet zavoda v
soglasju z ustanoviteljem. 
(2) Ustanovitelj ne krije pri
opravljanju tržne dejavnosti nastalega presežka odhodkov nad prihodki.
VIII. PRAVICE, OBVEZNOSTI IN ODGOVORNOSTI V PRAVNEM PROMETU
16. člen
Javni zavod nastopa v pravnem prometu v
okviru registriranih dejavnosti samostojno z vsemi pravicami in obveznostmi
brez omejitev.
17. člen
(1) Ustanovitelj prevzema odgovornost
za obveznosti javnega zavoda iz naslova opravljanja dejavnosti, ki je javna
služba, do višine vrednosti premoženja, s katerim javni zavod upravlja.
(2) Za obveznosti javnega zavoda iz
tržne dejavnosti jamči javni zavod s prihodki iz tržne dejavnosti.
IX. OSTALE DOLOČBE
18. člen
Za pisarniško poslovanje se vzpostavi
sistem pisarniškega poslovanja, ki je primeren za delo javnega zavoda.

Sklep o ustanovitvi javnega zavoda Akademska
in raziskovalna mreža Slovenije (Uradni list RS, št. 24/14) vsebuje naslednje prehodne in
končni določbi:
»X. PREHODNE IN KONČNI DOLOČBI
19. člen
(1) Direktor in strokovni svet javnega
zavoda nadaljujeta delo do izteka mandata, za katerega sta bila imenovana.
(2) Svet zavoda nadaljuje delo do
imenovanja vseh članov sveta zavoda v skladu s tem sklepom. Novi člani so
imenovani v 60 dneh po uveljavitvi tega sklepa.
20. člen
Javni zavod v 90 dneh po uveljavitvi tega
sklepa uskladi statut s tem sklepom.
21. člen
Z dnem uveljavitve tega sklepa preneha
veljati Sklep o ustanovitvi javnega zavoda Akademska in raziskovalna mreža
Slovenije (Uradni list RS, št. 38/02, 61/05).
22. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ustanovitvi javnega
zavoda Akademska in raziskovalna mreža Slovenije (Uradni list RS, št. 61/16) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Akademska in raziskovalna mreža Slovenije (Uradni
list RS, št. 4/17) vsebuje naslednjo prehodno in končno
določbo:
»Prehodna in končna določba
9. člen
Javni zavod uskladi splošne akte z
določbami tega sklepa v dveh mesecih od njegove uveljavitve. 
10. člen
Ta sklep začne veljati naslednji dan po
objavi v Uradnem listu Republike Slovenije.«.