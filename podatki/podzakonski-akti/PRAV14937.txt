1. člen
S tem pravilnikom se določa oblika in vsebina službene
izkaznice nadzorne osebe – državnega nadzornika za varstvo osebnih podatkov (v
nadaljnjem besedilu: izkaznica), postopek za njeno izdajo in veljavnost.
2. člen
(1) Nadzorna oseba –
državni nadzornik za varstvo osebnih podatkov z izkaznico izkazuje pooblastilo
za opravljanje nadzora po tem in drugih zakonih. Izkaznica vsebuje fotografijo
nadzorne osebe – državnega nadzornika za varstvo osebnih podatkov, osebno ime,
naziv, strokovni ali znanstveni naslov, navedbo organa in pooblastilo za
izvajanje nadzora, datum izdaje in podpis predstojnika nadzornega organa.
(2) Izkaznica se izdaja nadzorni osebi – državnemu
nadzorniku za varstvo osebnih podatkov in se z njo izkazuje pooblaščenost za
neposredno izvajanje nalog nadzora in pooblastil v skladu z zakonom, ki ureja
varstvo osebnih podatkov in Uredbe (EU) 2016/679 Evropskega parlamenta in Sveta
z dne 27. aprila 2016 o varstvu posameznikov pri obdelavi osebnih podatkov
in o prostem pretoku takih podatkov ter o razveljavitvi Direktive 95/46/ES
(Splošna uredba o varstvu podatkov).
3. člen
(1) Izkaznica je
izdelana iz polikarbonata v velikosti 85,6 x
54 mm in debeline 0,76 mm.
(2) Na sprednji strani izkaznice je zgoraj grb Republike
Slovenije in poleg njega napis »REPUBLIKA SLOVENIJA INFORMACIJSKI
POOBLAŠČENEC«. Na spodnji levi strani je fotografija nadzorne osebe – državnega
nadzornika za varstvo osebnih podatkov, na desni strani pa ime in priimek,
naziv, strokovni ali znanstveni naslov, podpis nadzorne osebe – državnega
nadzornika za varstvo osebnih podatkov, registrska številka izkaznice, datum
izdaje in podpis informacijskega pooblaščenca.
(3) Na hrbtni strani
izkaznice je:
-       
grb Republike Slovenije in poleg njega napis »REPUBLIKA SLOVENIJA
INFORMACIJSKI POOBLAŠČENEC«,
-       
pod nazivom je prostor za besedilo pooblastila, ki se glasi: »Ta
službena izkaznica je dokazilo, da je njena imetnica oziroma imetnik pooblaščen
za opravljanje nalog nadzora v skladu z zakonom, ki ureja varstvo osebnih
podatkov.«
(4) Obrazec izkaznice
je določen v prilogi, ki je sestavni del tega pravilnika.
4. člen
(1) Izkaznico izda
Informacijski pooblaščenec.
(2) Informacijski
pooblaščenec vodi register izdanih kartic s podatki o:
1.     
osebnem imenu nadzorne osebe – državnega nadzornika za varstvo osebnih
podatkov;
2.     
datumu izdaje izkaznice;
3.     
registrski številki izkaznice;
4.     
datumu prenehanja veljavnosti ali zamenjave izkaznice;
5.     
razlogu za prenehanje veljavnosti oziroma zamenjavo izkaznice;
6.     
izkaznicah, ki se hranijo na podlagi 7. člena
tega pravilnika;
7.     
uničenih izkaznicah na podlagi 8. člena
tega pravilnika.
5. člen
Nova izkaznica se izda na novo ali se zamenja, če jo nadzorna
oseba – državni nadzornik za varstvo osebnih podatkov izgubi, spremeni osebno
ime, je poškodovana ali ukradena. Nadzorna oseba – državni nadzornik za varstvo
osebnih podatkov staro izkaznico ob zamenjavi vrne Informacijskemu
pooblaščencu.
6. člen
(1) Veljavnost izkaznice preneha z dnem: 
1.     
prenehanja delovnega razmerja imetnika izkaznice pri Informacijskem
pooblaščencu, 
2.     
premestitve imetnika izkaznice na delovno mesto, za katero niso
predpisana inšpektorska pooblastila, 
3.     
premestitve imetnika izkaznice v drug državni organ.
(2) V primerih iz
prejšnjega odstavka imetnik izkaznice takoj vrne izkaznico Informacijskemu
pooblaščencu.
7. člen
Izkaznica se imetniku odvzame za čas prepovedi opravljanja
dela za primere ugotavljanja odgovornosti nadzorne osebe – državnega
nadzornika, za kršenje pogodbene ali druge obveznosti iz delovnega razmerja.
8. člen
(1) Vrnjene izkaznice
se komisijsko uničijo. Komisijo za uničenje izkaznic določi informacijski
pooblaščenec.
(2) Za uničenje se šteje večkratno preluknjanje izkaznice.
Komisija o uničenju izkaznic sestavi zapisnik.
9. člen
Izkaznice, ki jih v skladu s Pravilnikom o službeni izkaznici
državnega nadzornika za varstvo osebnih podatkov (Uradni list RS, št. 12/06) uporabljajo državni nadzorniki za
varstvo osebnih podatkov, z dnem uveljavitve tega pravilnika ne veljajo več.
10. člen
Z dnem uveljavitve tega pravilnika preneha veljati Pravilnik
o službeni izkaznici državnega nadzornika za varstvo osebnih podatkov (Uradni
list RS, št. 35/13).
11. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 020-3/2023
Ljubljana, dne 23. januarja 2023
Mojca Prelesnik
informacijska pooblaščenka

Priloga:
Obrazec izkaznice