1. člen
(vsebina)
Ta odlok določa izjemno izravnalno pomoč za sektor mleka in
mlečnih proizvodov (v nadaljnjem besedilu: pomoč), upravičence, pogoje in
postopek za dodelitev pomoči za izvajanje:
-       
Uredbe (EU) št. 1308/2013 Evropskega parlamenta in Sveta z dne 17.
decembra 2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES) št.
1037/2001 in (ES) št. 1234/2007 (UL L št. 347 z dne 20. 12. 2013, str. 671),
zadnjič spremenjene z Uredbo (EU) št. 2021/2117 Evropskega parlamenta in Sveta
z dne 2. decembra 2021 o spremembi uredb (EU) št. 1308/2013 o vzpostavitvi
skupne ureditve trgov kmetijskih proizvodov, (EU) št. 1151/2012 o shemah
kakovosti kmetijskih proizvodov in živil, (EU) št. 251/2014 o opredelitvi,
opisu, predstavitvi, označevanju in zaščiti geografskih označb aromatiziranih
vinskih proizvodov in (EU) št. 228/2013 o posebnih ukrepih za kmetijstvo v
najbolj oddaljenih regijah Unije (UL L št. 435 z dne 6. 12. 2021, str. 262);
-       
Delegirane uredbe Komisije (EU) 2022/467 z dne 23. marca 2022 o
zagotavljanju izjemne izravnalne pomoči proizvajalcem v kmetijskih sektorjih
(UL L št. 96 z dne 24. 3. 2022, str. 4; v nadaljnjem besedilu: Delegirana
uredba 2022/467/EU).
2. člen
(izraz)
Izraz krava molznica, uporabljen v tem odloku, pomeni žensko
govedo, ki je do vključno 30. junija 2022 vsaj enkrat telila in je vpisana v
Centralni register govedi (v nadaljnjem besedilu: CRG), ter je označena,
registrirana in vodena v skladu s predpisi, ki urejajo identifikacijo in
registracijo goved.
3. člen
(predmet pomoči)
Predmet pomoči po tem odloku je dodelitev nepovratnih
sredstev nosilcu kmetijskega gospodarstva, ki redi krave molznice in izpolnjuje
pogoje iz tega odloka.
4. člen
(upravičenec)
Upravičenec pomoči po tem odloku je nosilec kmetijskega
gospodarstva, ki se ukvarja s prirejo mleka in:
-       
je upravičen do pomoči na podlagi vključenosti v program meritve
proizvodnih in drugih lastnosti živali v skladu s 5. členom tega odloka ali
-       
je upravičen do pomoči na podlagi oddaje mleka v skladu s 6. členom tega
odloka.
5. člen
(pridobitev pomoči na podlagi vključenosti v program meritve
proizvodnih in drugih lastnosti živali)
Nosilec kmetijskega gospodarstva je upravičen do pomoči za
krave molznice, ki so vključene v kontrolo kakovosti in količine prireje mleka,
v obdobju od 1. aprila 2022 do vključno 30. junija 2022, in vpisane v Centralno
podatkovno zbirko Govedo na podlagi 160. člena Zakona o kmetijstvu (Uradni list
RS, št. 45/08, 57/12, 90/12 – ZdZPVHVVR, 26/14, 32/15, 27/17, 22/18, 86/21 –
odl. US, 123/21 in 44/22; v nadaljnjem besedilu: ZKme-1) ob izpolnjevanju
naslednjih pogojev:
1.     
nosilec kmetijskega gospodarstva mora biti na dan vložitve zahtevka za
ukrep po tem odloku vpisan v register kmetijskih gospodarstev skladno z ZKme-1,
2.     
nosilec kmetijskega gospodarstva ima na dan oddaje zahtevka poravnane
obvezne dajatve in druge denarne nedavčne obveznosti v skladu z zakonom, ki
ureja finančno upravo, v višini, ki presega 50 eurov,
3.     
nosilec kmetijskega gospodarstva ima za nakazilo dodeljenih sredstev
odprt transakcijski račun v skladu z ZKme-1,
4.     
na kmetijskem gospodarstvu na dan 30. junij 2022 redi najmanj dve kravi
molznici,
5.     
če je krava molznica na več kmetijskih gospodarstvih, se šteje k tistemu
kmetijskemu gospodarstvu, na katerem je nazadnje prisotna.
6. člen
(pridobitev pomoči na podlagi oddaje mleka)
(1) Nosilec kmetijskega gospodarstva, ki ne izpolnjuje
pogojev iz prejšnjega člena, je upravičen do pomoči za krave molznice, če je imel
najmanj eno oddajo mleka v obdobju od 1. aprila 2022 do vključno 30. junija
2022, ob izpolnjevanju naslednjih pogojev:
1.     
na kmetijskem gospodarstvu na dan 30. junij 2022 redi najmanj dve kravi
molznici. Prihod živali na kmetijsko gospodarstvo pred 30. junijem 2022 mora
biti sporočen v CRG. Če je krava molznica na dan 30. junij 2022 prisotna na
planini, pašniku, sejmu ali razstavi, se prišteje kmetijskemu gospodarstvu, iz
katerega je prišla. Premiki živali kmetijskega gospodarstva od 1. aprila 2022
do 30. junija 2022 morajo biti sporočeni v CRG v predpisanem roku iz
pravilnika, ki ureja identifikacijo in registracijo goveda;
2.     
kmetijsko gospodarstvo oziroma nosilec kmetijskega gospodarstva je
vključen v najmanj enega od naslednjih ukrepov:
a)   
ukrep dobrobit živali, operacija DŽ – govedo, v skladu z Uredbo o ukrepu
dobrobit živali iz Programa razvoja podeželja Republike Slovenije za obdobje
2014–2020 v letu 2022 (Uradni list RS, št. 203/21);
b)   
je v letu 2022 obvezan izvajati ukrep Kmetijsko-okoljska-podnebna plačila
v skladu z Uredbo o ukrepih kmetijsko-okoljska-podnebna plačila, ekološko
kmetovanje in plačila območjem z naravnimi ali drugimi posebnimi omejitvami iz
Programa razvoja podeželja Republike Slovenije za obdobje 2014–2020 (Uradni
list RS, št. 16/16, 51/16, 84/16, 15/17, 63/17, 68/17, 5/18, 65/18, 81/18,
10/19, 76/19, 7/20, 61/20, 78/20, 26/21, 197/21 in 20/22);
c)   
je v letu 2022 obvezan izvajati kmetijske prakse (zelena komponenta), ki
ugodno vplivajo na podnebje in okolje iz Uredbe (EU) št. 1307/2013 Evropskega
parlamenta in Sveta z dne 17. december 2013 o pravilih za neposredna plačila
kmetom na podlagi shem podpore v okviru skupne kmetijske politike ter
razveljavitvi Uredbe Sveta (ES) št. 637/2008 in Uredbe Sveta (ES) št. 73/2009
(UL L št. 347 z dne 20. 12. 2013, str. 608), zadnjič spremenjene z Delegirano
uredbo Komisije (EU) 2022/42 z dne 8. novembra 2021 o spremembi prilog II in
III k Uredbi (EU) št. 1307/2013 Evropskega parlamenta in Sveta glede
nacionalnih in neto zgornjih mej za neposredna plačila za nekatere države
članice za koledarsko leto 2022 (UL L št. 9 z dne 14. 1. 2022, str. 3), (v
nadaljnjem besedilu: Uredba 1307/2013/EU), in sicer na način:
-   
da je zavezan k izpolnjevanju prvega in drugega odstavka 44. člena
Uredbe 1307/2013/EU in hkrati ni predmet tretjega odstavka 44. člena Uredbe
1307/2013/EU oziroma
-   
da je zavezan k izpolnjevanju prvega odstavka 45. člena Uredbe
1307/2013/EU oziroma
-   
da je zavezan k izpolnjevanju prvega, drugega in tretjega odstavka 46.
člena Uredbe 1307/2013/EU ter 22. člena Uredbe o shemah neposrednih plačil
(Uradni list RS, št. 2/15, 13/15, 30/15, 103/15, 36/16, 84/16, 23/17, 5/18,
10/19, 7/20, 78/20, 3/21, 67/21, 197/21 in 53/22) in hkrati ni predmet četrtega
odstavka 46. člena Uredbe 1307/2013/EU.
(2) Nosilec kmetijskega gospodarstva mora biti na dan
vložitve zahtevka za ukrep po tej uredbi vpisan v register kmetijskih
gospodarstev skladno z ZKme-1.
(3) Nosilec kmetijskega gospodarstva ima na dan oddaje
zahtevka poravnane obvezne dajatve in druge denarne nedavčne obveznosti v
skladu z zakonom, ki ureja finančno upravo, v višini, ki presega 50 eurov.
(4) Nosilec kmetijskega gospodarstva ima za nakazilo
dodeljenih sredstev odprt transakcijski račun v skladu z ZKme-1.
7. člen
(finančne določbe)
(1) Za pomoč se zagotovijo sredstva v višini 1.746.390 eurov
iz naslova Evropske unije in do 3.492.780 eurov iz proračuna Republike
Slovenije.
(2) Število krav molznic iz 5. člena tega odloka se prevzame
iz Centralne podatkovne zbirke Govedo, ki jo vodi Kmetijski inštitut Slovenije.
(3) Najvišje upravičeno število krav molznic iz 6. člena tega
odloka se določi tako, da se seštevek oddaje mleka na kmetijskem gospodarstvu
za obdobje od 1. aprila 2022 do vključno 30. junija 2022 deli s povprečno
trimesečno mlečnostjo v višini 1.590 kg in se nad 0,5000000 krave molznice
zaokroži navzgor na celo število. Če je izračun števila živali na kmetijskem
gospodarstvu višji, kot jo izkazuje evidenca CRG na dan 30. junija 2022, se
najvišje število upravičenih krav molznic določi na podlagi evidence CRG na dan
30. junij 2022.
(4) Višina pomoči na kravo molznico se izračuna tako, da se
znesek iz prvega odstavka tega člena deli z vsoto upravičenih krav molznic vseh
kmetijskih gospodarstev iz drugega in tretjega odstavka tega člena. Višina
pomoči se zaokroži navzdol na eno decimalko natančno.
(5) Višina pomoči ne sme presegati 100 eurov na upravičeno
kravo molznico.
8. člen
(postopek za pridobitev sredstev)
(1) Nosilec kmetijskega gospodarstva ali njegov pooblaščenec
odda zahtevek za pomoč v elektronski obliki na Agencijo Republike Slovenije za
kmetijske trge in razvoj podeželja (v nadaljnjem besedilu: agencija).
(2) Zahtevek iz prejšnjega odstavka nosilec kmetijskega
gospodarstva ali njegov pooblaščenec izpolni elektronsko in ga vloži v
elektronski obliki, podpisanega s kvalificiranim elektronskim podpisom. Za
elektronsko izpolnjevanje in elektronsko vložitev zahtevka agencija vzpostavi
vstopno spletno mesto na naslovu http://e-kmetija.gov.si,
na katerem se upravičenec ali njegov pooblaščenec za elektronsko vložitev
prijavi v informacijski sistem agencije, ima dostop do vseh podatkov, potrebnih
za izpolnitev zahtevka, izvede elektronski vnos, zahtevek podpiše s
kvalificiranim elektronskim podpisom in ga vloži v informacijski sistem
agencije. Pooblaščenec za elektronsko vložitev pri vnosu zahtevka izpolni tudi
izjavo o obstoju in sprejemu pooblastila v skladu z zakonom, ki ureja
kmetijstvo. S podpisom na zahtevku upravičenec ali njegov pooblaščenec potrdi
pravilnost vnosa podatkov.
(3) Rok za oddajo zahtevka iz prvega odstavka tega člena je
od 11. julija 2022 do vključno 25. julija 2022.
(4) Oddane količine mleka se izkazujejo s podatki iz evidence
mleka. Če prvi kupec mleka ali nosilec kmetijskega gospodarstva ne sporoča
oddanih količin mleka v evidenco mleka, se oddaja mleka proizvajalca mleka
prvemu kupcu mleka lahko izkazuje z originalnimi podpisanimi listinami o oddaji
mleka, ki jih odda ob zahtevku za pomoč.
9. člen
(podrobnejši postopek za pridobitev sredstev)
(1) Agencija izda odločbo o odobritvi sredstev najpozneje do
vključno 30. septembra 2022 in izplača sredstva v skladu s 1. členom Delegirane
uredbe (EU) 2022/467.
(2) Agencija podatke o oddaji mleka kmetijskega gospodarstva
za obdobje od 1. aprila 2022 do vključno 30. junija 2022 prevzame iz evidence
mleka.
(3) Agencija podatke o nosilcih kmetijskih gospodarstev,
vključenih v kontrolo kakovosti in količine prireje mleka, pridobi iz Centralne
podatkovne zbirke Govedo.
(4) Agencija podatke o kravah molznicah iz 1. točke prvega
odstavka 6. člena tega odloka prevzame iz CRG po 27. juliju 2022.
10. člen
(upravni pregledi in pregledi na kraju samem)
(1) Za ukrep iz tega odloka agencija izvaja upravne preglede
in preglede na kraju samem pred izplačilom sredstev.
(2) Pregled na kraju samem iz prejšnjega odstavka se izvede v
skladu z Izvedbeno uredbo Komisije (EU) št. 809/2014 z dne 17. julija 2014 o
pravilih za uporabo Uredbe (EU) št. 1306/2013 Evropskega parlamenta in Sveta v
zvezi z integriranim administrativnim in kontrolnim sistemom, ukrepi za razvoj
podeželja in navzkrižno skladnostjo (UL L št. 227 z dne 31. 7. 2014, str. 69),
zadnjič spremenjeno z Izvedbeno uredbo Komisije (EU) 2021/725 z dne 4. maja
2021 o odstopanju glede leta 2021 od izvedbenih uredb (EU) št. 809/2014, (EU)
št. 180/2014, (EU) št. 181/2014, (EU) 2017/892, (EU) 2016/1150, (EU) 2018/274,
(EU) št. 615/2014 in (EU) 2015/1368 v zvezi z nekaterimi upravnimi pregledi in
pregledi na kraju samem, ki se uporabljajo na področju skupne kmetijske
politike (UL L št. 155 z dne 5. 5. 2021, str. 8) pri najmanj petih odstotkih
upravičencev iz 4. člena tega odloka.
11. člen
(obveščanje Komisije)
Ministrstvo za kmetijstvo, gozdarstvo in prehrano obvesti
Komisijo v skladu s točkama (a) in (b) 3. člena Uredbe 2022/467/EU.
KONČNA DOLOČBA
12. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00704-231/2022
Ljubljana, dne 1. julija 2022
EVA 2022-2330-0056
Vlada Republike Slovenije
dr. Robert Golob
predsednik