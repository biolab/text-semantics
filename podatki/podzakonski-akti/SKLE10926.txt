1. člen
(vsebina sklepa)
(1) Ta sklep določa podrobnejša merila za določitev
pomembne borznoposredniške družbe v zvezi z uveljavljanjem naslednjih zahtev,
ki jih za pomembne borznoposredniške družbe določata Zakon o trgu finančnih
instrumentov (Uradni list RS, št. 108/10 – UPB3, 78/11, 55/12, 105/12 –
ZBan-1J, 63/13 – ZS-K, 30/16 in 44/16 – ZRPPB; v nadaljevanju: ZTFI) in Uredba
(EU) št. 575/2013 Evropskega parlamenta in Sveta z dne 26. junija 2013 o
bonitetnih zahtevah za kreditne institucije in investicijska podjetja ter o
spremembi Uredbe (EU) št. 648/2012 (UL L št. 176 z dne 27. junija 2013,
str. 1; v nadaljevanju: Uredba 575/2013/EU):
(a)   
v zvezi s pogoji za člane upravljalnega organa pomembne
borznoposredniške družbe, ki istočasno opravljajo več direktorskih funkcij
(tretji odstavek 36. člena Zakona o bančništvu (Uradni list RS, št. 25/15 in
44/16 – ZRPPB; v nadaljevanju: ZBan-2) v zvezi s 157. členom ZTFI),
(b)   
v zvezi z imenovanjem komisije za prejemke in komisije za imenovanja
nadzornega sveta pomembne borznoposredniške družbe (četrti odstavek 49. člena
ZBan-2 v zvezi s 157. členom ZTFI),
(c)   
glede vzpostavitve službe skladnosti poslovanja (prvi odstavek 146.
člena ZBan-2 v zvezi s 193. členom ZTFI),
(d)   
glede razkritij na posamični ali na subkonsolidirani podlagi za pomembne
podrejene borznoposredniške družbe (drugi pododstavek prvega in drugega
odstavka 13. člena Uredbe 575/2013/EU),
(e)   
glede javne objave kvantitativnih informacij v zvezi s prejemki na ravni
članov upravljalnega organa borznoposredniške družbe, ki izstopa zaradi svoje
velikosti, notranje organizacije in narave, področja in zapletenosti svojih
dejavnosti (drugi odstavek 450. člena Uredbe 575/2013/EU).
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitev pojmov)
(1) »Finančni sektor« za potrebe tega sklepa
sestavljajo:
-       
banke,
-       
borznoposredniške družbe in
-       
družbe za upravljanje, ki jim je Agencija za trg vrednostnih papirjev (v
nadaljevanju: Agencija) izdala dovoljenje za opravljanje storitve gospodarjenja
s finančnimi storitvami oziroma pomožnih storitev.
(2) Ostali pojmi, uporabljeni v tem sklepu, imajo enak
pomen kot v določbah ZTFI in Uredbe 575/2013/EU ter v predpisih, izdanih na
njuni podlagi.
3. člen
(merila za določitev pomembne borznoposredniške družbe)
(1) Merila za določitev pomembne borznoposredniške
družbe so opredeljena na podlagi dejavnikov iz dvanajstega odstavka 5. člena
ZTFI, in sicer:
-       
velikosti in notranje organiziranosti borznoposredniške družbe,
-       
narave, obsega in zapletenosti dejavnosti, ki jih borznoposredniška
družba opravlja in
-       
sistemske pomembnosti borznoposredniške družbe.
(2) Borznoposredniška družba je izvzeta iz uporabe
metodologije, ki jo določajo Smernice Evropskega bančnega organa o merilih za
določitev pogojev uporabe člena 131(3) Direktive 2013/36/EU (CRD) v zvezi z
oceno drugih sistemsko pomembnih institucij (DSPI). Ne glede na navedeno
Agencija v zvezi z določitvijo pomembnosti borznoposredniške družbe v zvezi z
dejavniki iz prvega odstavka tega člena upošteva zlasti naslednja kvantitativna
in kvalitativna merila:
(a)   
v zvezi z velikostjo in notranjo organiziranostjo borznoposredniške
družbe:
- 
tržni delež, ki ga borznoposredniška družba predstavlja v okviru
finančnega sektorja, merjen po bilančni vsoti, je enak ali višji od 5 %,
- 
tržni delež, ki ga borznoposredniška družba predstavlja v okviru
finančnega sektorja, merjen po številu strank, je enak ali višji od 5 %,
- 
tržni delež, ki ga borznoposredniška družba predstavlja v okviru
finančnega sektorja, merjen po obsegu skupne izpostavljenosti tveganjem, je
enak ali višji od 5 %,
- 
število vseh podrejenih družb borznoposredniške družbe, 
- 
število zaposlenih,
- 
način izvajanja politik in praks prejemkov.
(b)   
v zvezi z naravo, obsegom in zapletenostjo dejavnosti, ki jih
borznoposredniška družba opravlja:
- 
vrste storitev/poslov, ki jih opravlja in njihova nadomestljivost,
- 
vrste strank,
- 
poslovni model borznoposredniške družbe,
- 
geografska struktura poslovanja,
- 
uporaba naprednih metod za izračun kapitalskih zahtev ali modelov za
izračun interne ocene kapitalskih potreb,
- 
obseg trgovalne knjige,
- 
obseg poslovanja z izvedenimi finančnimi instrumenti.
(c)   
v zvezi s pomenom borznoposredniške družbe za lokalni trg:
- 
znaten vpliv prenehanja ali opustitve dejavnosti borznoposredniške
družbe na sistemsko likvidnost ter na plačilne, klirinške in poravnalne
sisteme.
(3) Agencija opredeli borznoposredniško družbo kot
pomembno, če izpolnjuje vsaj tri izmed meril iz prve do tretje alineje točke
(a) in hkrati prve alineje točke (c) drugega odstavka tega člena.
(4) Borznoposredniško družbo, ki ni opredeljena kot
pomembna na podlagi tretjega odstavka tega člena, Agencija opredeli kot
pomembno, kadar lahko borznoposredniška družba zaradi svojih značilnosti,
opredeljenih z merili iz drugega odstavka tega člena, ob znatnem poslabšanju
njenega poslovanja ali prenehanju oziroma opustitvi dejavnosti pomembno vpliva
na finančni sistem Republike Slovenije.
(5) Podrejeno borznoposredniško družbo iz 13. člena
Uredbe 575/2013/EU, ki ni opredeljena kot pomembna borznoposredniška družba na
podlagi tretjega ali četrtega odstavka tega člena, Agencija opredeli kot
pomembno za namen izpolnjevanja zahteve iz točke (d) prvega odstavka 1. člena
tega sklepa, kadar je razkritje informacij na posamični ali subkonsolidirani
podlagi pomembno za celovito informiranje udeležencev trga v zvezi s profilom
tveganosti borznoposredniške družbe.
4. člen
(odločba o določitvi pomembne borznoposredniške družbe)
(1) Agencija z odločbo ugotovi izpolnjevanje meril iz
drugega odstavka 3. člena tega sklepa in borznoposredniško družbo opredeli kot
pomembno. Agencija z odločbo opredeli borznoposredniško družbo kot pomembno
tudi v primerih iz četrtega in petega odstavka 3. člena tega sklepa.
(2) Borznoposredniška družba, ki je z odločbo
opredeljena kot pomembna na podlagi tretjega ali četrtega odstavka 3. člena
tega sklepa, mora izpolnjevati vse zahteve za pomembne borznoposredniške družbe
iz prvega odstavka 1. člena tega sklepa, razen zahtev iz točke (d), če gre
za borznoposredniško družbo, ki ni podrejena borznoposredniška družba iz 13.
člena Uredbe 575/2013/EU.
(3) Agencija lahko borznoposredniško družbo iz drugega
odstavka tega člena oprosti izpolnjevanja zahteve glede imenovanja komisije za
prejemke iz četrtega odstavka 49. člena ZBan-2 v zvezi s 157. členom ZTFI,
če je izpolnjen vsaj eden izmed naslednjih pogojev:
(a)   
borznoposredniška družba je podrejena EU nadrejenemu investicijskemu
podjetju ali EU nadrejeni kreditni instituciji, ki ima komisijo za prejemke,
pristojno za skupino, in borznoposredniška družba dokazuje obstoj takšne
komisije z ustrezno dokumentacijo te nadrejene institucije,
(b)   
borznoposredniška družba je podrejena EU nadrejenemu investicijskemu
podjetju ali EU nadrejeni kreditni instituciji in prevzame politike prejemkov
te nadrejene institucije in borznoposredniška družba dokazuje prevzetje politik
prejemkov nadrejene institucije z ustrezno dokumentacijo.
(4) Če se po izdaji odločbe o določitvi pomembne
borznoposredniške družbe dejavniki iz prvega odstavka 3. člena tega sklepa
spremenijo tako, da borznoposredniška družba ni več pomembna po tretjem,
četrtem ali petem odstavku 3. člena tega sklepa, Agencija na zahtevo
borznoposredniške družbe ali po uradni dolžnosti z odločbo odloči o prenehanju
statusa pomembne borznoposredniške družbe glede posameznih ali vseh zahtev iz
prvega odstavka 1. člena tega sklepa.
5. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-7/2016-3
Ljubljana, dne 10. novembra 2016
EVA 2016-1611-0124
Predsednik Sveta
Agencije za trg vrednostnih papirjev
mag. Miloš Čas l.r.