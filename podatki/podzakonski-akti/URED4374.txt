I. poglavje: VSEBINA
1. člen
(vsebina)
Ta uredba ureja organizacije proizvajalcev
vina, podporo vinarskemu sektorju za promocijo, izobraževanje in svetovanje ter
ukrepe za ureditev trga za izvajanje:
-      
Uredbe Sveta (ES) št. 1234/2007 z dne 22. oktobra 2007 o vzpostavitvi
skupne ureditve kmetijskih trgov in o posebnih določbah za nekatere kmetijske
proizvode (Uredba o enotni SUT) (UL L št. 299 z dne 16. 11. 2007,
str. 1), zadnjič spremenjene z Uredbo (EU) št. 1234/2010 Evropskega
parlamenta in Sveta z dne 15. decembra 2010 o spremembi Uredbe Sveta (ES)
št. 1234/2007 (Uredba o enotni SUT) v zvezi s pomočjo, dodeljeno v okviru
nemškega alkoholnega monopola (UL L št. 346 z dne 30. 12. 2010, str. 11),
(v nadaljnjem besedilu: Uredba 1234/2007/ES), 
-      
Uredbe Komisije (ES) št. 555/2008 z dne 27. junija 2008 o določitvi
podrobnih pravil za izvajanje Uredbe Sveta (ES) št. 479/2008 o skupni ureditvi
trga za vino glede podpornih programov, trgovine s tretjimi državami in obsega
vinogradniških površin ter o izvajanju nadzora v vinskem sektorju (UL L št. 170
z dne 30. 6. 2008, str. 1), zadnjič spremenjene z Uredbo Komisije
(EU) št. 772/2010 z dne 1. septembra 2010 o spremembi Uredbe (ES)
št. 555/2008 o določitvi podrobnih pravil za izvajanje Uredbe Sveta (ES)
št. 479/2008 o skupni ureditvi trga za vino glede podpornih programov,
trgovine s tretjimi državami in obsega vinogradniških površin ter o izvajanju
nadzora v vinskem sektorju (UL L št. 232 z dne 2. 9. 2010, str. 1),
(v nadaljnjem besedilu: Uredba 555/2008/ES) in 
-      
Uredbe Komisije (ES) št. 1998/2006 z dne 15. decembra 2006 o uporabi
členov 87 in 88 Pogodbe pri pomoči de minimis (UL L št. 379 z dne 28. 12. 2006,
str. 5).
2. člen
(splošne določbe)
(1) Grozdje, mošt, vino in drugi
proizvodi iz grozdja in vina morajo glede kakovosti, enoloških postopkov in
sredstev, vpisov v evidence in registre ter označevanja izpolnjevati vse
pogoje, določene s predpisi.
(2) Za izvajanje te uredbe se
uporabljajo podatki, ki se vodijo v registru pridelovalcev grozdja in vina (v
nadaljnjem besedilu: register).
(3) Vinsko leto po tej uredbi je
obdobje od 1. avgusta do 31. julija naslednjega leta.
(4) Za pridobitev sredstev po tej uredbi ni
potrebna vložitev zbirne vloge v skladu s predpisom, ki ureja izvedbo ukrepov
kmetijske politike.
II. poglavje: ORGANIZACIJE PROIZVAJALCEV VINA
3. člen
(priznavanje organizacij proizvajalcev)
(1) Na pobudo pridelovalcev vinskega
grozdja oziroma vina (v nadaljnjem besedilu: pridelovalec) se kot organizacija
proizvajalcev vina prizna pravna oseba s sedežem v Republiki Sloveniji, če
izpolnjuje predpisane pogoje za priznanje organizacije proizvajalcev.
(2) Pravna oseba, ki želi biti
priznana kot organizacija proizvajalcev vina, odda vlogo na ministrstvo,
pristojno za kmetijstvo (v nadaljnjem besedilu: ministrstvo).
(3) Minister, pristojen za kmetijstvo
(v nadaljnjem besedilu: minister), najpozneje v 60 dneh od prejema popolne
vloge za priznanje z odločbo prizna pravno osebo kot organizacijo proizvajalcev
vina (v nadaljnjem besedilu: organizacija proizvajalcev), če izpolnjuje pogoje,
določene s to uredbo in predpisi, izdanimi na njeni podlagi.
4. člen
(dokazila za priznanje)
Vlogi iz prejšnjega člena morajo biti
priloženi:
-      
seznam članov organizacije proizvajalcev s številkami vpisa v register,
-      
identifikacijski podatki pravne osebe, ki namerava biti priznana kot
organizacija proizvajalcev, in opredelitev pravne oblike organizacije
proizvajalcev,
-      
statut in drugi akti, ki urejajo pravila delovanja organizacije
proizvajalcev,
-      
seznam ciljev, ki jih želi doseči organizacija proizvajalcev z opisom
njihovega uresničevanja, med katerimi mora biti najmanj eden od ciljev iz
tretjega oziroma četrtega odstavka 122. člena Uredbe 1234/2007/ES,
-      
opis stanja glede zaposlenih in tehničnih sredstev, s katerimi razpolaga
organizacija proizvajalcev in so na voljo za zagotavljanje tehnične pomoči
članom, ki je potrebna za okolju prijazne načine pridelave (navedba zasedenih
delovnih mest in delovnih nalog, število zaposlenih in njihova usposobljenost,
seznam tehničnih sredstev, vključno z objekti),
-      
opis stanja glede zaposlenih in tehničnih sredstev, s katerimi razpolaga
organizacija proizvajalcev in so na voljo za uresničevanje ciljev organizacije
proizvajalcev ter trajno in učinkovito opravljanje njenih dejavnosti, vključno
s koncentracijo ponudbe (navedba zasedenih delovnih mest in delovnih nalog,
število zaposlenih in njihova usposobljenost, seznam tehničnih sredstev,
vključno z objekti).
5. člen
(članstvo v organizaciji proizvajalcev)
(1) Član organizacije proizvajalcev je
lahko le tisti pridelovalec grozdja, mošta oziroma vina, ki je vpisan v
register.
(2) Pridelovalec je lahko član
organizacije proizvajalcev le z vsemi vinogradi, ki se obdelujejo v okviru
njegovega kmetijskega gospodarstva, in s celotno pridelavo vinskega grozdja,
mošta oziroma vina s tega kmetijskega gospodarstva.
(3) Pridelovalec je lahko član samo
ene organizacije proizvajalcev, ki je priznana v skladu s to uredbo, o čemer
mora predložiti izjavo svoji organizaciji proizvajalcev. Tako izjavo mora
organizacija proizvajalcev hraniti še pet let po prenehanju članstva.
(4) Organizacija proizvajalcev, ki je
priznana v skladu s to uredbo, ne more biti član druge, v skladu s to uredbo
priznane organizacije proizvajalcev.
(5) Članstvo v organizaciji
proizvajalcev je prostovoljno in ne more biti krajše od enega leta, odpovedni
rok za izstop pa mora biti določen tako, da ne ovira njenega poslovanja.
6. člen
(pogoji za priznanje)
(1) Organizacija proizvajalcev mora za
priznanje, poleg drugih pogojev iz te uredbe in predpisov Evropske unije, ki
urejajo organizacije proizvajalcev vina, izpolnjevati naslednje pogoje:
-      
imeti mora najmanj pet članov, izjemoma pa najmanj štiri člane, če je to
posledica začasnih sprememb v članstvu in če tako stanje ne traja nepretrgoma
dlje kot štiri mesece, skupaj s svojimi člani pa mora imeti ob oddaji vloge in
ob zaključku vsakega leta najmanj 15 ha vinogradov vpisanih v register,
-      
imeti mora letno tržno proizvodnjo najmanj 75 000 litrov vina, namenjenega prodaji, ki ga pridela sama organizacija proizvajalcev oziroma
njeni člani, pri čemer se upošteva članstvo ob zaključku leta, v postopku
priznanja organizacije proizvajalcev pa ob oddaji vloge za priznanje,
-      
ne sme biti v stečajnem postopku, postopku likvidacije oziroma postopku
prisilne poravnave,
-      
svojim članom mora omogočati, da so deležni tehnične pomoči pri uporabi
okolju prijaznih postopkov pridelave,
-      
imeti mora pravila delovanja, ki izkazujejo trajnost in uspešnost
poslovanja organizacije proizvajalcev,
-      
imeti mora na voljo osebje, infrastrukturo in opremo za ustrezno trajno
in učinkovito opravljanje svojih dejavnosti.
(2) Kot letna količina tržne
proizvodnje iz prejšnjega odstavka se šteje prijavljena količina pridelanega
vina v zadevnem letu, vpisana v register, ki ni namenjena za lastno porabo, pri
čemer se uporabljajo določbe iz predpisa, ki ureja prijavo pridelka v register.
(3) Količina letne tržne proizvodnje vina
je lahko manjša od predpisane meje iz druge alinee prvega odstavka tega člena,
če je to zmanjšanje posledica škode zaradi naravne nesreče, ki jo prizna
pristojna komisija Uprave Republike Slovenije za zaščito in reševanje, v skladu
s predpisi, ki urejajo ocenjevanje škode zaradi naravne nesreče, ali zavarovalnica,
in bi bila letna tržna proizvodnja vina, če te škode zaradi naravne nesreče ne
bi bilo, nad predpisano mejo. Pri izračunu pridelka, ki bi bil dosežen, če
škode zaradi naravne nesreče ne bi bilo, se upošteva izpad pridelka, ocenjen na
podlagi ugotovljene škode zaradi naravne nesreče in dejansko doseženega
pridelka, oziroma če tega ni, povprečni letni pridelek vina v zadevnem letu v
Republiki Sloveniji iz registra. Ob oddaji poročila iz 9. člena te uredbe je
potrebno priložiti oceno škode, priznane zaradi naravne nesreče s strani
pristojne komisije Uprave Republike Slovenije za zaščito in reševanje, ali
uradni dokument zavarovalnice, iz katerega je razvidna ocena škode, priznane
zaradi naravne nesreče.
(4) Pri izračunu minimalnega števila
članov iz prve alinee prvega odstavka tega člena se pravna oseba, ki je sama
priznana kot organizacija proizvajalcev, ne upošteva.
(5) Pri izračunu minimalnega števila
članov iz prvega odstavka tega člena se z istega kmetijskega gospodarstva
upošteva le en član organizacije proizvajalcev.
(6) Pri izračunu minimalnega obsega
površin in tržne proizvodnje iz prvega odstavka tega člena se lahko upoštevajo
tudi površine, ki jih ima v lasti ali najemu pravna oseba, priznana kot
organizacija proizvajalcev, in količine, ki jih pridela na teh površinah.
(7) Organizacija proizvajalcev mora v
30 dneh sporočiti na ministrstvo vsako spremembo, ki vpliva na izpolnjevanje
pogojev za priznanje organizacij proizvajalcev. Če kljub spremembam
organizacija proizvajalcev še vedno izpolnjuje pogoje za priznanje, o
spremembah poroča v poročilu iz 9. člena te uredbe.
7. člen
(črtan)
8. člen
(črtan)
9. člen
(poročanje)
(1) Organizacija proizvajalcev mora
vsako leto, najpozneje pa do 15. februarja, predložiti na ministrstvo
poročilo za preteklo leto o njenem delovanju, iz katerega mora biti posebej
razvidno izpolnjevanje zahtev glede omogočanja članom, da so deležni tehnične
pomoči pri uporabi okolju prijaznih postopkov pridelave, in izpolnjevanje
ciljev.
(2) Če ministrstvo na podlagi poročila
ugotovi, da je ogroženo uresničevanje ciljev organizacije proizvajalcev ali da
se njenim članom ne omogoča tehnična pomoč pri uporabi okolju prijaznih
postopkov pridelave, pozove organizacijo, da sprejme ustrezne ukrepe.
(3) Ob napakah ali pomanjkljivostih se
organizacija proizvajalcev pozove k popravku ali odpravi pomanjkljivosti v
poročilu. Poročilo je neustrezno, če ni pripravljeno v skladu s predpisi.
(4) Organizacija proizvajalcev mora vsako
tretje leto, prvič pa v četrtem letu po priznanju, predložiti ob poročilu iz
prvega odstavka tega člena tudi opis stanja glede osebja in tehničnih sredstev
potrebnih za delovanje organizacije pro­izvajalcev.
(5) O ustreznosti poročila in
delovanja organizacije proizvajalcev glede uresničevanja ciljev ter
izpolnjevanja pogojev in zahtev za priznanje odloči minister v 60 dneh po
prejemu popolnega poročila.
(6) Minister predpiše podrobnejšo
vsebino in obliko poročila iz tega člena.
10. člen
(pravila delovanja organizacije
proizvajalcev)
Poleg obveznosti iz tretjega odstavka 122.
člena Uredbe 1234/2007/ES organizacija proizvajalcev lahko sprejme tudi druga
pravila, v katerih določi obveznosti članov do nje.
11. člen
(odvzem priznanja organizaciji
proizvajalcev)
(1) Minister odvzame priznanje
organizaciji proizvajalcev v naslednjih primerih:
-      
če je poročilo neustrezno,
-      
če zamudi s pošiljanjem poročila za več kakor 30 dni,
-      
če niso izpolnjeni pogoji za priznanje iz 6. člena te uredbe,
-      
če se pravila delovanja organizacije proizvajalcev tako spremenijo, da
ne opravlja več nalog, za katere je ustanovljena, ali da niso skladna z
10. členom te uredbe,
-      
če sprememb, ki vplivajo na izpolnjevanje pogojev za priznanje
organizacije proizvajalcev, ne sporoči v 30 dneh po njihovem nastanku,
-      
(črtana),
-      
če ne omogoči pregleda na kraju samem iz 12. člena te uredbe,
-      
če je en pridelovalec hkrati član dveh ali več organizacij
proizvajalcev, priznanih po tej uredbi, in če organizacija proizvajalcev brez
tega pridelovalca ne izpolnjuje pogojev iz prve oziroma druge alinee prvega
odstavka 6. člena te uredbe,
-      
na zahtevo organizacije proizvajalcev.
(2) Organizacija proizvajalcev, ki ji
je bilo odvzeto priznanje, ne more biti ponovno priznana v enem letu od dokončnosti
odločbe o odvzemu priznanja.
12. člen
(nadzor)
(1) Ministrstvo lahko kadar koli
opravi nadzor organizacij proizvajalcev kot administrativni pregled oziroma
pregled na kraju samem.
(2) Organizacija proizvajalcev mora
omogočiti pregled na kraju samem.
(3) Organizacija proizvajalcev mora hraniti
dokumentacijo v zvezi s svojim članstvom, uresničevanjem ciljev, omogočanjem
članom, da so deležni pomoči, potrebne za okolju prijazne načine pridelave, ter
statut in druge akte, ki urejajo pravila organizacije proizvajalcev, še najmanj
pet let po odvzemu priznanja.
13. člen
(seznam organizacij proizvajalcev)
(1) Na podlagi odločb o priznanju
organizacij proizvajalcev vodi ministrstvo seznam teh organizacij s podatki v
skladu z zakonom, ki ureja kmetijstvo.
(2) Seznam priznanih organizacij
proizvajalcev se objavi na spletni strani ministrstva.
III. poglavje: PODPORA VINARSKEMU SEKTORJU ZA PROMOCIJSKE,
IZOBRAŽEVALNE IN SVETOVALNE DEJAVNOSTI
1. Uporabljeni izrazi
14. člen
(uporabljeni izrazi)
V tem poglavju imajo uporabljeni izrazi
naslednji pomen:
-      
podjetje pomeni podjetje, kakor je opredeljeno v prilogi I Uredbe
Komisije (ES) št. 800/2008 z dne 6. avgusta 2008 o razglasitvi nekaterih
vrst pomoči za združljive s skupnim trgom z uporabo členov 87 in 88 Pogodbe (Uredba o splošnih skupinskih izjemah) (UL L št. 214 z dne 9. 8. 2008, str. 3;
v nadaljnjem besedilu Uredba 800/2008/ES);
-      
mikro, mala in srednje velika podjetja so mikro, mala in srednje velika
podjetja, kakor so opredeljena v prilogi I Uredbe 800/2008/ES;
-      
novo tržišče za določeno vino posameznega pridelovalca pomeni natančno
opredeljeno tržišče, na katerem vina, ki je predmet prodaje, še ni. Vino, ki je
predmet prodaje, se mora glede bistvenih značilnosti (sorta, blagovna znamka
oziroma tehnologija pridelave) razlikovati od vin istega pridelovalca, ki se že
prodajajo na območju novega tržišča;
-      
uvajanje vina na novem tržišču pomeni dejavnosti, ki se izvajajo, da se
na novem tržišču začne prodaja določenega vina posameznega pridelovalca.
Uvajanje tega vina na novem tržišču traja do začetka njegove prodaje na tem
tržišču;
-      
podjetje v težavah pomeni podjetje v težavah, kakor je opredeljeno v
Smernicah Skupnosti o državni pomoči za reševanje in prestrukturiranje podjetij
v težavah (UL C št. 244 z dne 1. 10. 2004, str. 2);
-      
mednarodni sejem ali sejem z mednarodno udeležbo pomeni sejem, katerega
se s svojim vinom udeležujejo udeleženci iz najmanj dveh različnih držav.
2. Pomoč pridelovalcem vina in
podjetjem, ki predstavljajo pridelovalce vina
15. člen
(vrste pomoči)
Za uresničitev ciljev kmetijske politike
ter zagotavljanje možnosti za razvoj in prilagajanje razmeram na trgu ministrstvo
zagotovi upravičencem iz 18. člena te uredbe sredstva za naslednje vrste
pomoči:
-      
pomoč za sodelovanje na sejmih,
-      
pomoč za izobraževanje vinarjev,
-      
pomoč za tržne raziskave,
-      
pomoč za svetovalne storitve.
16. člen
(oblika pomoči)
Pomoč iz tega poglavja se dodeli kot pomoč de
minimis na podlagi Uredbe Komisije (ES) št. 1998/2006 z dne
15. decembra 2006 o uporabi členov 87 in 88 Pogodbe pri pomoči de minimis (UL L št. 358 z dne 16. 12. 2006, str. 3; v nadaljnjem besedilu:
Uredba 1998/2006/ES).
17. člen
(upravičeni stroški)
(1) Pomoč iz prejšnjega člena se
dodeli za povrnitev upravičenih stroškov v zvezi s sodelovanjem na vinskih,
kmetijskih oziroma živilskih, turističnih, obrtnih oziroma gostinskih sejmih v
Republiki Sloveniji, ki so mednarodni sejmi ali sejmi z mednarodno udeležbo (v nadaljnjem
besedilu: sejmi v Republiki Sloveniji), oziroma v zvezi s sodelovanjem na vinskih,
kmetijskih oziroma živilskih, turističnih, obrtnih oziroma gostinskih sejmih
zunaj Republike Slovenije (v nadaljnjem besedilu: sejmi zunaj Republike
Slovenije), v zvezi s tržnimi raziskavami, svetovanimi storitvami in
izobraževanjem vinarjev. Upravičeni stroški so:
a) 
stroški, povezani z udeležbo z lastnimi vini
ali vini drugih pridelovalcev na sejmih v Republiki Sloveniji oziroma sejmih
zunaj Republike Slovenije, ne glede na to, ali gre za prvo udeležbo, in ne
glede na to, ali gre za nove trge in uvajanje vina na novem tržišču, ki
zajemajo:
-     stroške
najema oziroma zakupa sejemskega prostora za stojnico oziroma razstavnih
površin, vključno s stroški kotizacije, stroški zavarovalnine za čas
sodelovanja na sejmu in stroški navedbe v skupnem katalogu,
-     stroške
oblikovanja stojnice, njene izdelave, postavitve in podiranja, stroške prevoza
stojnice na sejem in nazaj, stroške njenega upravljanja (energija, ogrevanje in
voda), najem preprog, pohištva in opreme, stroške čiščenja, stroške
priključitve in uporabe telefona ali interneta, stroške najema kozarcev, pa
tudi tehničnih pripomočkov za predstavitev (zasloni, računalniki, projektorji
in podobno), stroške nabave ledu za hlajenje vina, stroške ravnanja z odpadki,
stroške parkiranja na sejemskem parkirišču, stroške prevoza sejemskih
eksponatov in sejemskega materiala, prevoza nazaj in zavarovanja med prevozom,
okoljske takse in plačilo avtorskih pravic,
-     stroške
nastanitve oziroma prevoza s sredstvi javnega prometa oseb, redno zaposlenih
pri upravičencu, oziroma nosilca in članov kmetijskega gospodarstva zaradi
sodelovanja na sejmu, za največ tri osebe, in sicer nastanitvene stroške med
sejmom ter za največ en dan pred začetkom in po koncu sejma, ki se priznajo do
višine največ 150 EUR/dan/osebo, ter stroške letalske vozovnice za ekonomski
razred (eno potovanje/osebo/sejem) ali vozovnice za potovanje z vlakom
2. razreda ali vozovnice za potovanje z drugim javnim prevozom, razen s taksijem,
-     stroške
dela pomožnega osebja v zvezi s postavitvijo in ureditvijo sejemskega prostora
ter v zvezi s sodelovanjem oziroma predstavljanjem na sejmu, ki se priznajo do
višine največ 8 EUR/uro/osebo za sejme v Republiki Sloveniji in do višine
največ 12 EUR/uro/osebo za sejme zunaj Republike Slovenije,
-     stroške
najema dodatnih prostorov za izvedbo vzporednih predstavitvenih dogodkov, ki so
običajne dejavnosti sodelovanja na sejmih,
-     stroške
dela oseb iz tretje alinee te točke za redno zaposlene pri upravičencu, oziroma
za nosilce in člane kmetijskega gospodarstva na sejmu, ki nastanejo v času
sodelovanja upravičenca na sejmu. Stroški se priznajo za največ tri osebe, in
sicer za povprečno največ 12 ur/dan do višine največ 8 EUR/uro/osebo za sejme v
Republiki Sloveniji in do višine največ 12 EUR/uro/osebo za sejme zunaj
Republike Slovenije,
-     potne
stroške največ treh oseb iz tretje alinee te točke, redno zaposlenih pri
upravičencu, oziroma nosilca in članov kmetijskega gospodarstva v zvezi s
prisotnostjo na sejmu, ki zajemajo kilometrino, cestnino in parkirnino do
višine dejansko plačanih stroškov (parkirnina in cestnina) ali do višine, ki se
kot povračilo stroškov za službena potovanja ne všteva v davčno osnovo na
podlagi predpisa o višini povračil stroškov v zvezi s službenim potovanjem, ki
se ne vštevajo v davčno osnovo (kilometrina). Pri izračunu kilometrine se
upošteva razdalja, ki je običajna med dvema krajema;
b) 
stroški tržnih raziskav zaradi uvajanja vina na
novem tržišču oziroma stroški raziskave trga Republike Slovenije, ki zajemajo:
-     plačilo za
izvedbo tržne raziskave za študije novih tržišč zaradi uvajanja vina na novem
tržišču (plačilo dela avtorju raziskave),
-     plačilo za
izvedbo študij trga Republike Slovenije (plačilo dela avtorju raziskave);
c) 
stroški svetovanja zaradi uvajanja vina na
novem tržišču oziroma prodaje na trgu Republike Slovenije oziroma svetovanja iz
enologije, ki zajemajo:
-     plačilo
zunanjemu izvajalcu za opravljeno svetovanje,
-     stroške
nastanitve zunanjega svetovalca med opravljanjem svetovanja ter za največ en
dan pred začetkom in po koncu svetovanja, ki se priznajo do višine največ
150 EUR/dan/osebo,
-     stroške
prevoza zunanjega svetovalca zaradi izvedbe svetovanja, in sicer letalske
vozovnice za ekonomski razred ali vozovnice za potovanje z vlakom 2. razreda,
in stroške prevoza zunanjega svetovalca s sredstvi javnega prometa med
opravljanjem svetovanja od mesta nastanitve do kraja svetovanja;
d) 
stroški izobraževanja redno zaposlenih pri
upravičencu oziroma nosilca in članov kmetijskega gospodarstva glede
tehnologije pridelave vina, izboljšanja kakovosti vina in predpisov na področju
vina, ki zajemajo:
-     plačilo
zunanjemu predavatelju za izvedeno izobraževanje,
-     stroške
namestitve za zunanjega predavatelja med potekom izobraževanja ter za največ en
dan pred začetkom in po koncu izobraževanja, ki se priznajo do višine
150 EUR/dan/osebo,
-     stroške
prevoza zunanjega predavatelja zaradi izvedbe izobraževanja, in sicer stroške
letalske vozovnice za ekonomski razred ali vozovnice za potovanje z vlakom 2.
razreda in stroške prevoza zunanjega predavatelja s sredstvi javnega prometa
med opravljanjem izobraževanja od mesta nastanitve do kraja izobraževanja,
-     stroške
najema prostorov za izobraževanje,
-     stroške
razmnoževanja gradiva za izobraževanje,
-     stroške
izobraževanja posameznikov, ki so zaposleni pri upravičencu oziroma so nosilci
ali člani kmetijskega gospodarstva, in sicer plačilo tečaja, šolnine oziroma
kotizacije, stroške njihove namestitve med potekom izobraževanja ter največ en
dan pred začetkom in po koncu izobraževanja, ki se priznajo do višine 150
EUR/dan/osebo, stroške njihovega prevoza zaradi udeležbe na izobraževanju, in
sicer letalske vozovnice za ekonomski razred (eno
potovanje/osebo/izobraževanje) ali vozovnice za potovanje z vlakom 2. razreda
in stroške njihovega prevoza s sredstvi javnega prometa med opravljanjem
izobraževanja od mesta nastanitve do kraja izobraževanja.
(2) Če upravičenci iz prvega, drugega
in tretjega odstavka 18. člena te uredbe sodelujejo na sejmu na skupnem
razstavnem prostoru ali skupaj izvajajo dejavnosti, se lahko eden ali več istih
stroškov iz prve, druge, četrte oziroma pete alinee točke a) oziroma iz točk
b), c) oziroma d) prejšnjega odstavka nanaša na več teh upravičencev, pri
čemer:
-      
eden izmed upravičencev lahko zahteva plačilo pomoči za celotni skupni
strošek ali
-      
vsak izmed upravičencev lahko zahteva plačilo pomoči za svoj del
stroškov.
(3) Če podjetje, na katerega se glasi račun
za celotni skupni strošek, izda račune drugim podjetjem za plačilo njihovega
dela stroška, vsak upravičenec lahko vloži zahtevek le za svoj del stroškov,
vsota teh stroškov iz njihovih zahtevkov pa ne sme presegati zneska na računu
za celotni upravičeni skupni strošek. Če pa ga presega, se upravičeni strošek
vsakemu upravičencu sorazmerno zniža, tako da skupna vsota tako znižanih
stroškov ne presega zneska na računu za celotni upravičeni skupni strošek.
(4) Stroški iz prvega odstavka tega
člena se lahko nanašajo izključno na dejavnosti, ki so povezane z vinom,
pridelanim bodisi v Republiki Slovenije bodisi zunaj nje.
(5) Pomoč iz tega poglavja se lahko
dodeli za stroške iz prvega odstavka tega člena, ki so nastali v letu, v
katerem se vlaga zahtevek, oziroma v letu, ki je pred letom, v katerem se vlaga
zahtevek, za katere je bilo dokazilo iz petega in šestega odstavka 22. člena te
uredbe izdano med 1. junijem leta, ki je pred letom, v katerem se vlaga
zahtevek, in 31. majem leta, v katerem se vlaga zahtevek.
(6) Davek na dodano vrednost in vino
ali drugi kmetijski proizvodi se ne štejejo za upravičeni strošek na podlagi
tega poglavja.
(7) Stroški iz tretje, šeste in sedme
alinee točke a) ter stroški pod točko d) prvega odstavka tega člena, ki se nanašajo
na nosilca oziroma člane kmetijskega gospodarstva oziroma na redno zaposlene
pri upravičencu, so upravičeni le, če so nastali v času, ko je zadevna oseba
imela status nosilca oziroma člana kmetijskega gospodarstva oziroma je bila
redno zaposlena pri upravičencu.
(8) Ne glede na določbo petega
odstavka tega člena se v primeru, ko upravičenec vnaprej plača del ali celotne
stroške iz tega člena, pomoč iz tega poglavja lahko dodeli le za stroške iz
prvega odstavka tega člena, za katere je bilo dokazilo o vnaprejšnjem plačilu
iz petega in šestega odstavka 22. člena te uredbe izdano in je strošek nastal
največ 18 mesecev pred vložitvijo zahtevka.
18. člen
(upravičenci)
(1) Upravičenec do pomoči iz tega
poglavja je podjetje, ki izpolnjuje pogoje iz te uredbe in je:
a) 
gospodarska družba v skladu z zakonom, ki ureja
gospodarske družbe, ali zadruga v skladu z zakonom, ki ureja zadruge, s sedežem
v Republiki Sloveniji, vpisana v register kot pridelovalec, ki prideluje in
stekleniči vino; oziroma
b) 
kmetijsko gospodarstvo, kakor je določeno v
zakonu, ki ureja kmetijstvo, ki izpolnjuje naslednje pogoje:
-     je vpisano
v register kmetijskih gospodarstev v skladu s predpisom, ki ureja register
kmetijskih gospodarstev,
-     njegov
nosilec je vpisan v register kot pridelovalec, ki prideluje in stekleniči vino,
-     povprečna
letna količina vina zadnjih treh letnikov pred letom oddaje zahtevka iz 22.
oziroma četrtega odstavka 37. člena te uredbe, ki jo ima prijavljeno v
register, znaša najmanj 20 000 litrov,
-     ne glede
na določbo prejšnje alinee mora pri kmetijskem gospodarstvu, ki prideluje tudi
vino iz ekološko pridelanega grozdja, povprečna količina vina zadnjih treh
letnikov pred letom oddaje zahtevka iz 22. člena te uredbe, ki jo ima
prijavljeno v register, znašati najmanj 10.000 litrov. Za ta namen se šteje, da je vino pridelano iz ekološko pridelanega grozdja, če je
pridelano iz grozdja, pridelanega na kmetijskem gospodarstvu, ki je prijavljeno
v kontrolo ekološke pridelave grozdja pooblaščeni organizaciji za kontrolo
najpozneje do 1. januarja v letu pred letom, v katerem se vlaga zahtevek,
in je neprekinjeno vključeno v kontrolo do vložitve zahtevka.
(2) Ne glede na določbo točke a)
prejšnjega odstavka je upravičenec do pomoči iz tega poglavja tudi podjetje, ki
je gospodarska družba v skladu z zakonom, ki ureja gospodarske družbe, s
sedežem v Republiki Sloveniji in ni vpisano v register kot pridelovalec, ki
prideluje in stekleniči vino, če je bilo vpisano v sodni register pred
1. januarjem leta, ki je pred letom, v katerem se vlaga zahtevek, in
izpolnjuje naslednje pogoje:
-      
na dan 1. januarja leta, ki je pred letom, v katerem se vlaga
zahtevek, je imelo med družbeniki, ki imajo v njem poslovne deleže, najmanj
štiri gospodarske družbe oziroma zadruge s sedežem v Republiki Sloveniji, ki so
bile na ta dan vpisane v register kot pridelovalci, ki pridelujejo in
stekleničijo vino, in
-      
na dan oddaje zahtevka iz 22. člena te uredbe je imelo med družbeniki,
ki imajo v njem poslovne deleže, najmanj štiri gospodarske družbe ali zadruge s
sedežem v Republiki Sloveniji, ki so bile na ta dan vpisane v register kot
pridelovalci, ki pridelujejo in stekleničijo vino.
(3) Ne glede na določbo točke a)
prvega odstavka tega člena je upravičenec do pomoči iz tega poglavja tudi
podjetje, ki je gospodarska družba v skladu z zakonom, ki ureja gospodarske
družbe, s sedežem v Republiki Sloveniji, in ni vpisano v register kot
pridelovalec, ki prideluje in stekleniči vino, vendar je prejelo podporo na
podlagi II. poglavja Uredbe o ureditvi trga z vinskim grozdjem, moštom in vinom
(Uradni list RS, št. 22/04, 27/04, 121/04, 113/05, 96/06 in 105/06 – ZVin).
(4) Do pomoči v zvezi s sodelovanjem
na posameznem sejmu zunaj Republike Slovenije je kmetijsko gospodarstvo iz
točke b) prvega odstavka tega člena upravičeno le, če se stroški nanašajo
izključno na sejem, na katerem je skupaj sodelovalo najmanj pet kmetijskih
gospodarstev, ki izpolnjujejo pogoje za upravičenca iz točke b) prvega odstavka
tega člena, ali na sejem, na katerem je to kmetijsko gospodarstvo sodelovalo
skupaj z vsaj še enim upravičencem iz točke a) prvega odstavka tega člena,
razen če gre za kmetijsko gospodarstvo, ki izpolnjuje pogoj iz četrte alinee
točke b) prvega odstavka tega člena, za katero velja, da je do pomoči
upravičeno tudi v primeru samostojnega nastopa na sejmu.
(5) Upravičenci iz točk a) in b)
prvega odstavka tega člena lahko poleg drugih dejavnosti opravljajo tudi
dejavnosti na področju primarne proizvodnje kmetijskih proizvodov.
(6) Kot upravičenci do pomoči iz tega
poglavja se ne štejejo podjetja, ki prodajajo grozdje in vino, razen če prodaja
grozdja poteka v ločenih poslopjih od prodaje vina.
(7) Ne glede na določbe prvega,
drugega in tretjega odstavka tega člena se kot upravičenci do pomoči iz tega
poglavja ne štejejo podjetja, ki delujejo v sektorjih, opredeljenih v točki
(a), (f) oziroma (g) 1. člena Uredbe 1998/2006/ES, tudi če hkrati
opravljajo druge dejavnosti oziroma dejavnosti iz prvega odstavka tega člena.
(8) Kot upravičenci do pomoči iz tega
poglavja se ne štejejo podjetja v težavah.
19. člen
(višina pomoči)
(1) Pri določitvi višine pomoči iz
tega poglavja se uporabljajo določbe iz Uredbe 1998/2006/ES.
(2) Pomoč iz tega poglavja se dodeli
posameznemu upravičencu do višine:
a) 
ki skupaj z vsemi sredstvi, dodeljenimi
upravičencu iz naslova katere koli pomoči de minimis, v obdobju zadnjih treh
proračunskih let ne presega 200 000 eurov bruto zneska oziroma, če
podjetje deluje v cestnoprometnem sektorju, ne presega 100 000 eurov bruto
zneska in
b) 
ki v obdobju zadnjih treh proračunskih let ne
presega:
-     200 000
eurov bruto zneska za upravičence iz točke a) prvega odstavka prejšnjega člena,
ki glede števila zaposlenih ne sodijo v mikro podjetja, ter za upravičence iz
drugega in tretjega odstavka prejšnjega člena;
-     52 000
eurov bruto zneska za upravičence iz točke a) prvega odstavka prejšnjega člena,
ki glede števila zaposlenih sodijo v mikro podjetja, in za upravičence iz točke
b) prvega odstavka prejšnjega člena.
(3) Izplačana pomoč v skladu s tem
poglavjem lahko znaša:
-      
do 50% priznane vrednosti stroškov pod točko a) prvega odstavka
17. člena te uredbe, ki so povezani s sodelovanjem na sejmih v Republiki
Sloveniji in stroškov pod točkama b) in c) prvega odstavka 17. člena te uredbe,
-      
do 100% priznane vrednosti posameznih stroškov za vse druge stroške iz
17. člena te uredbe.
20. člen
(pogoji za pridobitev pomoči)
(1) Pomoč iz tega poglavja se dodeli,
če so izpolnjeni vsi pogoji, določeni v tej uredbi in Uredbi 1998/2006/ES.
(2) Za dodelitev pomoči mora
upravičenec iz 18. člena te uredbe predložiti:
-      
izjavo, da so vsi podatki (vključno s spremljajočo dokumentacijo), ki so
navedeni v zahtevku, popolni in verodostojni ter da sta podjetje in oseba, ki
je podpisala izjavo, seznanjeni s posledicami navajanja neresničnih podatkov v
zahtevku, izjavah in spremljajoči dokumentaciji, pa tudi z obvezo, da je treba
vsa sredstva, ki so pridobljena nezakonito oziroma porabljena nenamensko,
vrniti skupaj z zahtevanimi zamudnimi obrestmi in da v tem primeru podjetje ne
more pridobiti novih sredstev iz naslova tega ukrepa dve leti od dokončne
odločbe pristojnega organa,
-      
izjavo, da bo podjetje takoj obvestilo Agencijo Republike Slovenije za
kmetijske trge in razvoj podeželja (v nadaljnjem besedilu: agencija) o kakršni
koli drugi pomoči de minimis, ki jo je prejelo med oddajo tega
zahtevka in izplačilom pomoči zanj,
-      
izjavo, da se vsi stroški, za katere se zahteva pomoč, nanašajo izključno
na vino in da so vsi predloženi računi dejansko plačani,
-      
izjavo, da se stroški, za katere se uveljavlja pomoč, ne nanašajo na
dejavnosti, povezane z izvozom v tretje države ali države Evropske unije, in da
niso neposredno povezani z izvoženimi količinami, z ustanovitvijo in delovanjem
distribucijske mreže ali drugimi tekočimi izdatki v zvezi z izvozno
dejavnostjo,
-      
izjavo, da pomoč ne bo prenesena na primarne proizvajalce,
-      
izjavo, da se pomoč ne nanaša na stroške, zaradi katerih imajo domači
proizvodi prednost pred uvoženimi,
-      
izjavo, da podjetje ni in ne bo v zvezi z istimi upravičenimi stroški,
posredno ali neposredno, prejelo drugih sredstev iz proračuna Evropske unije
ali drugih javnih sredstev ter da bo ob pridobitvi drugih sredstev za iste
stroške o tem nemudoma seznanilo agencijo in vrnilo neupravičeno pridobljena
sredstva skupaj z zamudnimi obrestmi,
-      
izjavo, da se stroški v zvezi z raziskavami trgov zunaj Republike
Slovenije, s svetovanjem zaradi prodaje zunaj Republike Slovenije in z
izobraževanjem glede trženja nanašajo na uvajanje vina na novem tržišču,
-      
izjavo, da podjetje ni v težavah v smislu Smernic Skupnosti o državni
pomoči za reševanje in prestrukturiranje podjetij v težavah (UL C 244 z dne
1. 10. 2004, str. 2),
-      
izjavo, da se podjetje redno ukvarja z gospodarsko dejavnostjo,
-      
izjavo, da sta podjetje in oseba, ki je podpisala izjavo, seznanjeni z
določbami iz Uredbe Komisije (ES) št. 1998/2006 in da bosta ravnali v skladu z
njimi,
-      
izjavo, da zgoraj imenovano podjetje ni in ne bo uveljavljalo podpore za
iste stroške več kakor enkrat,
-      
izjavo, da lahko agencija ter ministrstvo za lastne potrebe uporabljata
podatke, ki so navedeni v zahtevku, ter podatke za spremljanje in oceno
učinkovitosti dodeljenih podpor,
-      
izjavo, da bo podjetje hranilo izvirne račune in drugo dokumentacijo v
zvezi z izvedenimi dejavnostmi še najmanj pet let po izplačilu sredstev,
-      
izjavo, da bo podjetje zagotovilo vse potrebne podatke in da bo kadar
koli omogočilo pooblaščenim delavcem agencije ter pooblaščenim osebam organov
Evropske skupnosti, Računskega sodišča in drugim pristojnim organom dostop do
dokumentacije, pa tudi vpogled vanjo, ter preglede in preverjanje dejstev,
-      
izjavo, da podjetje ne prodaja grozdja ali da prodaja grozdje v ločenih
poslopjih od prodaje vina,
-      
izjavo, da podjetje ne deluje v sektorjih, opredeljenih pod točko (a),
(f) oziroma (g) 1. člena Uredbe 1998/2006,
-      
izjavo o številu zaposlenih, če gre za podjetje iz točke a) prvega
odstavka 18. člena te uredbe,
-      
izjavo kmetijskih gospodarstev, ki izpolnjujejo pogoje za upravičenca iz
točke b) prvega odstavka 18. člena te uredbe, da so skupaj sodelovali na
sejmu zunaj Republike Slovenije,
-      
izjavo upravičencev o sodelovanju na sejmu oziroma skupnem izvajanju
drugih dejavnosti v primeru iz tretjega odstavka 17. člena te uredbe,
-      
izjavo upravičenca o njegovem ustanovitelju oziroma družbeniku, če gre
za podjetje iz drugega odstavka 18. člena te uredbe,
-      
zahtevek za izplačilo z dokazili in podatki v zvezi s stroški, za katere
se uveljavlja pomoč.
(3) Upravičenec iz prvega, drugega
oziroma tretjega odstavka 18. člena te uredbe mora imeti na podlagi
evidence Davčne uprave Republike Slovenije plačane vse davke in druge obvezne
dajatve.
(4) Za dodelitev pomoči mora upravičenec iz
18. člena te uredbe predložiti originalno dokazilo pristojnega davčnega organa,
da ima upravičenec poravnane vse obveznosti iz naslova davkov in drugih
obveznih dajatev, ki ni starejše od 30 dni od datuma vložitve zahtevka in ki se
priloži k zadnjemu zahtevku v posameznem letu, ali pisno dovoljenje upravičenca,
da lahko agencija neposredno od pristojnega davčnega organa pridobi podatke,
ali ima upravičenec poravnane obveznosti iz naslova davkov in drugih obveznih
dajatev, ki se priloži k zadnjemu zahtevku v posameznem letu, na obrazcu, ki ga
agencija objavi na svojih spletnih straneh. Agencija je dolžna ravnati s
podatki, ki so davčna tajnost, v skladu z zakonom, ki ureja davčni postopek.
3. Sredstva
21. člen
(finančni viri za izplačilo pomoči)
Sredstva za pomoč iz tega poglavja zagotovi
ministrstvo v okviru podpor dejavnostim vinogradniško-vinarskega sektorja do
višine razpoložljivih sredstev.
4. Postopek za pridobitev pomoči
22. člen
(postopek in dodelitev sredstev)
(1) Pomoč iz tega poglavja se dodeli
na podlagi zahtevka in dokazil, ki jih upravičenec iz prvega, drugega oziroma
tretjega odstavka 18. člena te uredbe vloži na agencijo. Zahtevek in dokazila morajo biti speti ali vloženi v mapo po
posameznih dejavnostih in vrstnem redu dokazil iz zahtevka.
(2) Rok za vlaganje zahtevkov iz
prejšnjega odstavka je od 1. do 5. junija.
(3) Zahtevek iz prvega odstavka tega
člena se vloži na obrazcu, ki je kot priloga 1 sestavni del te uredbe, in
vsebuje naslednje podatke:
-      
podatki o vlagatelju,
-      
izračun zahtevka,
-      
poročilo o izvedbi posameznih dejavnosti, na katere se nanašajo stroški
iz prvega odstavka 17. člena te uredbe.
(4) Zahtevku je treba priložiti tudi:
-      
poseben obrazec z izjavami iz prve do sedemnajste alinee drugega
odstavka 20. člena te uredbe, ki je kot priloga 2 sestavni del te
uredbe,
-      
poseben obrazec, ki je kot priloga 3 sestavni del te uredbe, z izjavo o
številu zaposlenih v podjetju, če gre za podjetja iz točke a) prvega odstavka
18. člena te uredbe, ki se predloži samo k zadnjemu zahtevku v posameznem
letu,
-      
poseben obrazec, ki je kot priloga 4 sestavni del te uredbe, z izjavo o
skupnem sodelovanju pri izvedbi dejavnosti, če gre za zahtevek upravičenca iz
točke b) prvega odstavka 18. člena te uredbe v zvezi s sodelovanjem na
sejmu zunaj Republike Slovenije oziroma če gre za zahtevek v skladu s tretjim
odstavkom 17. člena te uredbe, ki se mora ujemati z drugimi dokazili,
-      
poseben obrazec, ki je kot priloga 5 sestavni del te uredbe, z izjavo
gospodarske družbe o njenih družbenikih, če zahtevek vloži gospodarska družba
iz drugega odstavka 18. člena te uredbe.
(5) Upravičencu se pomoč iz tega
poglavja izplača, če zahtevku priloži tudi naslednja dokazila:
-      
fotokopije plačanih računov, ki se glasijo na ime upravičenca oziroma na
nosilca ali člana kmetijskega gospodarstva, ki je upravičenec in fotokopije
dokazil o plačilu teh računov,
-      
fotokopije vozovnic za javni prevoz,
-      
fotokopije potnih nalogov ter dokazil o plačilu cestnin in parkirnin, če
gre za upravičene stroške iz sedme alinee točke a) prvega odstavka 17. člena te
uredbe,
-      
fotokopijo računa, ki se neposredno nanaša na celotni skupni strošek, če
gre za zahtevke iz tretjega odstavka 17. člena te uredbe, podjetje, na
katerega se glasi račun za celotni skupni strošek, pa mora predložiti tudi
seznam vseh podjetij, ki jim je izstavilo račun za plačilo njihovega dela stroškov,
z zneski teh računov,
-      
fotokopije plačanih letalskih vozovnic oziroma plačanih elektronskih
letalskih vozovnic,
-      
dokazilo ali dovoljenje iz četrtega odstavka 20. člena te uredbe.
-      
fotokopijo seznama udeležencev, če gre za upravičene stroške iz točke d)
prvega odstavka 17. člena te uredbe.
(6) Ne glede na določbe prejšnjega
odstavka se pomoč za povrnitev stroškov iz šeste in sedme alinee točke a) prvega
odstavka 17. člena te uredbe dodeli na podlagi upravičenčevega internega
obračuna teh stroškov, ki se morajo ujemati z dokazili o udeležbi na sejmu,
kakršna so dokazila o prevoznih stroških, namestitvi in podobno.
(8) Če upravičenec vnaprej plača del ali
celotne stroške iz prvega odstavka 17. člena te uredbe, se morajo dokazila
predložiti v prvem naslednjem s to uredbo predpisanem roku za vložitev
zahtevka, potem ko je bila udeležba na sejmu, svetovanje, izobraževanje oziroma
tržna raziskava dejansko izvedena.
(8) Za izračun zahtevka iz druge
alinee tretjega odstavka tega člena se upoštevajo sredstva, porabljena za posamezne
upravičene stroške iz 17. člena te uredbe, in največji delež
sofinanciranja iz tretjega odstavka 19. člena te uredbe.
23. člen
(odločitev o zahtevkih)
(1) O zahtevku, priznanju posameznih
stroškov in višini pomoči odloči predstojnik agencije z odločbo. Z eno odločbo
se odloči o vseh zahtevkih, ki jih je v enem letu predložil isti upravičenec.
Zoper odločbo ali sklep agencije je dopustna pritožba, ki se vloži na agencijo.
(2) Dejanska višina pomoči se izračuna
na podlagi ugotovljenega dejanskega deleža sofinanciranja, ki se določi tako,
da skupna pomoč za zahtevke, ki so jih vložili vsi vlagatelji, ne presega
skupne višine razpoložljivih sredstev, pri čemer:
-      
se 70% razpoložljivih sredstev nameni za skupino upravičencev,
sestavljeno iz upravičencev iz točke a) prvega odstavka in iz drugega ter
tretjega odstavka 18. člena te uredbe;
-      
se 30% razpoložljivih sredstev nameni za upravičence iz točke b) prvega
odstavka 18. člena te uredbe.
(3) Ne glede na določbe prejšnjega
odstavka se morebitni ostanek sredstev, namenjenih eni skupini upravičencev iz
prejšnjega odstavka, nameni za drugo skupino upravičencev iz prejšnjega
odstavka.
(4) Dejanski delež sofinanciranja se
za vsako skupino upravičencev iz drugega odstavka tega člena določi posebej za
stroške pod točko a) prvega odstavka 17. člena te uredbe, ki so povezani s
sodelovanjem na sejmih v Republiki Sloveniji, in posebej za druge stroške iz
17. člena te uredbe, in sicer na naslednji način:
a) 
če je skupna vrednost najvišje možne pomoči,
izračunane iz zahtevkov, ki so jih vložili vsi vlagatelji iz posamezne skupine
upravičencev iz drugega odstavka tega člena, ob upoštevanju največjih deležev
sofinanciranja iz tretjega odstavka 19. člena te uredbe, nižja ali enaka
skupni višini razpoložljivih sredstev, se pri izračunu dejanske višine pomoči
upoštevata največja deleža sofinanciranja, določena v tretjem odstavku
19. člena te uredbe;
b) 
če skupna vrednost najvišje možne pomoči,
izračunane iz zahtevkov, ki so jih vložili vsi vlagatelji iz posamezne skupine
upravičencev iz drugega odstavka tega člena, ob upoštevanju največjih deležev
sofinanciranja iz tretjega odstavka 19. člena te uredbe, presega
razpoložljiva sredstva, se pri izračunu dejanske višine pomoči upoštevata
deleža sofinanciranja, določena na podlagi naslednje formule:
pri čemer je:

A

=

delež sofinanciranja
  iz tretjega odstavka 19. člena te uredbe,


B1 

= 

skupna višina
  priznanih stroškov iz zahtevkov vseh vlagateljev iz posamezne skupine
  upravičencev iz drugega odstavka tega člena, za katere je predvideni največji
  delež sofinanciranja 100-odstoten,


B2 

= 

skupna višina
  priznanih stroškov iz zahtevkov vseh vlagateljev iz posamezne skupine
  upravičencev iz drugega odstavka tega člena, za katere je predvideni največji
  delež sofinanciranja 50-odstoten,


C 

=

skupna višina
  razpoložljivih sredstev za posamezno skupino upravičencev iz drugega odstavka
  tega člena.

(5) Če bi bila pri posameznem
upravičencu zaradi deleža sofinanciranja, izračunanega v skladu s prejšnjim
odstavkom, presežena meja iz točke a) oziroma b) drugega odstavka
19. člena te uredbe, se dejanski delež sofinanciranja za tega upravičenca
izračuna posebej, tako da ne presega te meje, kar se upošteva pri izračunu
dejanskega deleža sofinanciranja za druge upravičence, ki se izračuna skladno z
drugim, tretjim in četrtim odstavkom tega člena.
(6) Če se na podlagi pritožbe v zvezi z
odločbo iz prvega odstavka tega člena upravičencu pozneje odobri zahtevek ali
del zahtevka, mora biti delež sofinanciranja enak, kot je bil za skupino iz
drugega odstavka tega člena, v katero spada ta upravičenec, določen za zadevno
leto, v katerem je bil vložen zahtevek, na katerega se nanaša pritožba.
24. člen
(oblika dodeljenih sredstev)
Sredstva iz tega poglavja se dodelijo v
obliki nepovratnih sredstev.
25. člen
(omejitev sredstev)
(1) Upravičenci lahko pridobijo
sredstva za isti strošek samo enkrat.
(2) Do sredstev ni upravičen tisti, ki
je za iste stroške, kakršne navaja v vlogi za pridobitev pomoči po tej uredbi,
že prejel sredstva Republike Slovenije ali Evropske unije.
26. člen
(kontrola)
(1) Agencija opravlja administrativno
preverjanje in po potrebi tudi preverjanje oziroma pregled na kraju samem glede
resničnosti navedb v vlogi za pridobitev pomoči, izpolnjevanja pogojev za
dodelitev pomoči in dokazil o stroških.
(2) Upravičenec mora hraniti izvirne
račune in drugo dokumentacijo v zvezi z izvedenimi dejavnostmi še najmanj pet
let po izplačilu sredstev.
27. člen
(vrnitev sredstev)
(1) Upravičenec, pri katerem se
ugotovi, da je pomoč iz tega poglavja pridobil nezakonito oziroma nenamensko,
da ni upošteval določb iz te uredbe oziroma je dal lažno izjavo oziroma lažna
dokazila ali je ravnal v nasprotju z dano izjavo, mora vrniti vsa nezakonito
oziroma nenamensko pridobljena sredstva skupaj z zakonitimi zamudnimi obrestmi,
ki tečejo od dneva izplačila pomoči.
(2) Upravičenec iz prejšnjega odstavka
ne more pridobiti nove pomoči iz tega poglavja dve leti od dokončnosti odločbe
o vračilu sredstev.
(3) O vračilu sredstev iz tega člena
odloči predstojnik agencije.
28. člen
(poročanje)
(1) Poročilo o višini dodeljenih in o
višini izplačanih sredstev po upravičencih in namenih pomoči mora agencija
dostaviti na ministrstvo v 60 dneh po izdaji odločb o dodelitvi sredstev in 30
dneh po izplačilu upravičencem.
(2) Agencija mora na ministrstvu,
pristojnem za finance, preveriti podatke o dodeljenih pomočeh de minimis
posameznemu upravičencu zaradi izpolnjevanja pogojev iz 3. člena Uredbe
1998/2006/ES in temu ministrstvu sporočiti podatke o pomoči de minimis,
ki jih dodeli na podlagi te uredbe.
(3) Spremljanje in ocenjevanje
izvedenih dejavnosti, za katere so dodeljene podpore, temelji na naslednjih
podatkih, ki jih agencija sporoči ministrstvu:
-      
število udeležencev, ki so končali izobraževanje,
-      
število udeležencev izobraževanja,
-      
število izvedenih izobraževanj in število dni, porabljenih zanj,
-      
število izvedenih svetovanj,
-      
število tržnih raziskav,
-      
število sodelovanj na sejmih,
-      
drugi podatki, ki jih agencija predloži ministrstvu.
IV. poglavje: UKREPI ZA UREDITEV TRGA
29. člen
(financiranje ukrepov za ureditev trga)
Ukrepi za ureditev trga iz 31. do 34.a
člena te uredbe se izvajajo na podlagi podpornega programa, ki ga pripravi
ministrstvo v skladu s 103.k členom Uredbe 1234/2007/ES, in se v celoti
financirajo iz sredstev Evropskega kmetijskega jamstvenega sklada, dodeljenih
Republiki Sloveniji v skladu s prilogo Xb Uredbe 1234/2007/ES. Sredstva za
ukrepe po tej uredbi se v posameznem proračunskem letu izplačajo do
15. oktobra.
30. člen
(umik stranskih proizvodov)
(1) Zaradi preprečevanja presežka
pridelka in izplena se tropine in droži umaknejo pod nadzorom v skladu z
določbami 22. člena Uredbe 555/2008/ES. Pri tem morajo tropine in droži
vsebovati vsaj 0,5 vol.% alkohola.
(2) Če se v postopku pridelave grozdja
in vina prekorači predpisani hektarski pridelek grozdja oziroma izplen
stiskanja grozdja tako, da se preseže 14 000 litrov vina na hektar ali če tropine in droži vsebujejo pod 0,5 vol.% alkohola, mora
pridelovalec količino vina, ki predstavlja razliko med dejansko dobljeno
količino grozdja oziroma vina in največjo dovoljeno količino grozdja oziroma
vina (v nadaljnjem besedilu: presežna količina), obvezno destilirati.
(3) Zavezanec za obvezno destilacijo
vina je pridelovalec grozdja in vina, ki prekorači predpisani hektarski
pridelek oziroma predpisani izplen, ali pridelovalec vina, ki od pridelovalca
grozdja odkupi in prijavi v register pridelek s presežno količino.
(4) Destilacijo presežne količine mora
zavezanec za obvezno destilacijo vina izvesti na svoj račun, najpozneje en
mesec po prijavi pridelka v register.
(5) O datumu in kraju destilacije
presežne količine mora zavezanec za obvezno destilacijo vina pisno obvestiti
vinarsko inšpekcijo najmanj deset dni prej. O izvedbi destilacije naredi
vinarski inšpektor zapisnik, iz katerega so razvidni podatki o vinogradu, v
katerem je bil pridelek presežen, o količinah pridelka in o presežnih
količinah. Zapisnik vinarskega inšpektorja zavezanec za obvezno destilacijo
vina predloži ob prijavi ustreznega zmanjšanja pridelka v registru, kar je pogoj
za trženje drugega pridelka tega pridelovalca. Do ustreznega zmanjšanja prijave
pridelka pooblaščena organizacija za oceno vina ne sme izdati odločbe o
ocenitvi katerega koli njegovega pridelka.
(6) Zavezanec za obvezno destilacijo
vina mora destilat, pridobljen v skladu s tem členom, hraniti še najmanj dve
leti po njeni izvedbi.
31. člen
(krizna destilacija)
(1) V podporni program iz 103.k člena
Uredbe 1234/2007/ES se za določeno leto vključi tudi ukrep krizne destilacije
iz 103.x člena Uredbe 1234/2007/ES, če se na podlagi podatkov iz registra in
podatkov iz tržnoinformacijskega sistema ugotovi, da so se:
-      
zaloge vina povečale za več kakor 60% nad običajnimi zalogami (povprečje
zadnjih treh vinskih let) ali
-      
cene vina s slovenskim geografskim poreklom realno znižale za več kakor
30% pod običajno ceno (primerjava povprečja zadnjih treh vinskih let za isto
kategorijo vina).
(2) Sredstva za izvedbo tega ukrepa se
zagotovijo v okviru dodeljenih sredstev v skladu s prilogo Xb Uredbe
1234/2007/ES, ob upoštevanju določb četrtega odstavka 103.x člena Uredbe
1234/2007/ES.
(3) Podrobnejše pogoje in način
izvedbe ukrepa krizne destilacije iz tega člena predpiše minister.
32. člen
(podpora za prestrukturiranje
vinogradniških površin – pogoji)
(1) Pridelovalci lahko v skladu s 103.q
členom Uredbe 1234/2007/ES uveljavljajo podporo za prestrukturiranje vinogradniških
površin (v nadaljnjem besedilu: podpora za prestrukturiranje), ki vključuje:
-      
zamenjavo sort, spremembo lokacije
vinogradov ali izboljšavo tehnologije upravljanja in obdelovanja vinogradov,
pri čemer mora biti pri nadomestitvi obstoječega vinograda ta starejši od
desetih let, mlajši pa le, če je bil uničen zaradi naravne nesreče oziroma
posledic izrednih vremenskih pojavov, ali
-      
zamenjavo sort s precepljanjem, če je izvedeno v vinogradu ali delu
vinograda, ki ni mlajši kot pet let in starejši kot 15 let, na strnjeni
površini iz druge alinee tretjega odstavka tega člena in s cepiči sort vinske
trte, ki so v skladu s predpisom, ki ureja pridelovalna območja Republike
Slovenije, in izpolnjujejo zahteve predpisov, ki urejajo semenski material
kmetijskih rastlin in zdravstveno varstvo rastlin.
(2) Podpora za prestrukturiranje se
pridelovalcu dodeli za delež priznanih stroškov prestrukturiranja, pri čemer se
upoštevajo stroški prestrukturiranja glede na težavnost obnove. Pri vinogradu,
posajenem v skladu z dovoljenjem za obnovo vinograda na podlagi pravice za
ponovno posaditev, se upošteva tudi vrednost izpada dohodka v času, ko posajen
vinograd ne rodi. Stroški prestrukturiranja in vrednost izpada dohodka iz tega
odstavka se izračunajo v skladu z 32.f členom te uredbe. Prestrukturiranje
vinograda se mora izvesti na način in najmanj v obsegu iz vloge za podporo za
prestrukturiranje, razen če ni s to uredbo določeno drugače.
(3) Podporo za prestrukturiranje lahko
uveljavljajo pridelovalci, ki so nosilci kmetijskih gospodarstev v skladu z
zakonom, ki ureja kmetijstvo, in ki:
-      
obdelujejo skupaj s površino, za katero vlagajo zahtevo za podporo,
najmanj 0,85 ha vinogradov, razen v vinorodnih okoliših Kras, Dolenjska, Bela
krajina in Prekmurje ter vinorodnem podokolišu Haloze, kjer je ta meja 0,6 ha vinogradov, in
-      
prestrukturirajo strnjeno površino, veliko najmanj 0,1 ha, določeno v skladu s prvim odstavkom 75. člena Uredbe 555/2008/ES, ter
-      
prestrukturirajo vinograd, za katerega je bilo izdano dovoljenje za
obnovo vinograda na podlagi pravice za ponovno posaditev vinograda ali na
podlagi pravice za posaditev vinograda iz rezerve pravic, razen pri zamenjavi
sort s precepljanjem. 
32.a člen
(podpora za prestrukturiranje
vinogradniških površin – vloga)
(1) Pridelovalec, ki želi uveljavljati
podporo za prestrukturiranje, pošlje med 1. oktobrom in 15. decembrom
v vinskemu letu, v katerem se začne izvajati prestrukturiranje, na agencijo
vlogo za podporo za prestrukturiranje na obrazcu iz priloge 6, ki je sestavni
del te uredbe. Če se v obstoječem vinogradu hkrati obnavljata ločena dela
vinograda, za katera sta v register vpisana ločena GERK v obnovi v skladu s
predpisom, ki ureja register (v nadaljnjem besedilu: GERK v obnovi), se za vsak
del vinograda pripravi svoja vloga za podporo za prestrukturiranje. Če se
zamenjava sort s precepljanjem izvaja le na delu vinograda, je sestavni del
vloge za podporo tudi skica z grafičnim prikazom vinograda z ustrezno označeno
površino, na kateri se izvaja precepljanje, in navedbo števila trsov po sortah
in letu sajenja, na katerih se izvaja precepljanje. Če se zamenjava sort s
precepljanjem izvaja na ločenih strnjenih površinah istega vinograda, se za
vsak del vinograda pripravi svoja vloga za podporo za prestrukturiranje.
(2) Ne glede na določbo prejšnjega
odstavka se lahko vloga za podporo za prestrukturiranje vloži tudi za
prestrukturiranje, izvedeno v preteklem vinskem letu, če ta podpora zanj še ni
bila dodeljena.
(3) Pridelovalec lahko uveljavlja
podporo za postavitev opore v vinskem letu vložitve vloge ali v naslednjih dveh
vinskih letih. V vlogi za podporo za prestrukturiranje mora navesti tudi
podatek o nameravanem uveljavljanju podpore za postavitev opore. Določbe tega
odstavka se ne uporabljajo pri zamenjavi sort s precepljanjem.
(4) Agencija najpozneje do
1. marca v vinskem letu vložitve vloge:
-      
pozove pridelovalca k dopolnitvi vloge, če je nepopolna, ali
-      
vlogo zavrže, če je vložena po roku, ki ga določa ta uredba, ali
-      
vlogo zavrne ob neizpolnjevanju pogojev iz te uredbe.
(5) Če pridelovalec, ki je vložil
vlogo v skladu s prvim odstavkom tega člena, ne prejme odgovora agencije v roku
iz prejšnjega odstavka, se šteje, da je vloga za podporo vložena v skladu s to
uredbo in agencija odloči o podpori v skladu z 32.e členom te uredbe po prejemu
izjave o uveljavljanju podpore za prestrukturiranje.
(6) Pridelovalec lahko od oddaje vloge
za podporo za prestrukturiranje do 31. marca istega vinskega leta vlogo iz
prvega odstavka tega člena umakne.
32.b člen
(podpora za prestrukturiranje
vinogradniških površin – vrednosti in koeficient)
Minister vsako leto do 15. marca
predpiše vrednosti, potrebne za ovrednotenje priznanih stroškov prestrukturiranja
in izpada dohodka, za vloge za podporo, vložene v naslednjem vinskem letu, in
sicer:
-      
tabelo za izračun stroškov prestrukturiranja na podlagi povprečja
dejanskih kalkulativnih stroškov, ki jih v okviru strokovnih nalog v rastlinski
proizvodnji pripravi Kmetijski inštitut Slovenije,
-      
višino priznane vrednosti izpada dohodka, določeno na podlagi podatkov o
povprečni doseženi ceni vina iz tržnoinformacijskega sistema in povprečnih
kalkulativnih stroškov pridelave vina, ki jih v okviru strokovnih nalog v rastlinski
proizvodnji pripravi Kmetijski inštitut Slovenije, in
-      
najvišjo višino priznanih stroškov prestrukturiranja.
32.c člen
(podpora za prestrukturiranje
vinogradniških površin – izjava)
(1) Pridelovalec med 1. aprilom
in 15. junijem v vinskemu letu vložitve vloge za podporo za
prestrukturiranje pošlje na agencijo izjavo o uveljavljanju podpore za
prestrukturiranje na obrazcu iz priloge 6a, ki je sestavni del te uredbe. Za
izjave, vložene pred 1. aprilom, se šteje, da so vložene 1. aprila.
(2) Pridelovalec mora v izjavi iz
prejšnjega odstavka navesti:
-      
da je prestrukturiranje zaključeno ali
-      
da je prestrukturiranje začel izvajati in bo na poziv agencije položil
varščino v višini podpore.
(3) Če so ob oddaji izjave o
uveljavljanju podpore za prestrukturiranje trsne cepljenke v vinogradu
posajene, mora pridelovalec podatke o dejanskem stanju vinograda prijaviti v
register kmetijskih gospodarstev v skladu s predpisom, ki ureja register
kmetijskih gospodarstev.
(4) Če prestrukturiranje ob oddaji
izjave o uveljavljanju podpore za prestrukturiranje še ni zaključeno, ga mora
pridelovalec zaključiti do konca drugega vinskega leta po prejemu podpore za
prestrukturiranje. V tem primeru mora po zaključku prestrukturiranja predložiti
agenciji novo izjavo o uveljavljanju podpore za prestrukturiranje na obrazcu iz
priloge 6a.
(5) Zaradi naravnih nesreč ali ukrepov
pristojnih organov zaradi bolezni in škodljivcev na vinski trti lahko agencija
na zahtevo pridelovalca rok za zaključitev prestrukturiranja iz prejšnjega
odstavka izjemoma podaljša, vendar največ za dve vinski leti. Zahtevo iz
prejšnjega stavka mora pridelovalec vložiti na agencijo pred iztekom roka iz
prejšnjega odstavka.
(6) Če je prestrukturiranje ob oddaji
izjave o uveljavljanju podpore za prestrukturiranje zaključeno, razen v delu,
ki se nanaša na postavitev opore, in se je pridelovalec ob oddaji vloge za
podporo za prestrukturiranje odločil, da bo podporo za postavitev opore
uveljavljal v vinskem letu vložitve vloge, za ta del podpore položi varščino v
višini podpore, ki ustreza postavitvi opore.
(7) Ne glede na določbo prejšnjega
odstavka se varščina v primeru opore za latnik položi le v višini podpore, ki
ustreza dodatku za oporo za latnik, če je osnovna opora že postavljena.
(8) Agencija pred odločitvijo o vlogah
za podporo za prestrukturiranje k pologu varščine pozove pridelovalce, ki
prestrukturiranja še niso zaključili. V pozivu agencija določi znesek in rok za
plačilo varščine.
(9) Varščina iz drugega, šestega in
sedmega odstavka tega člena, namenjena zagotovitvi izvedbe prestrukturiranja,
se vrne pridelovalcu po prejeti izjavi o uveljavljanju podpore za
prestrukturiranje in po ogledu zaključenega prestrukturiranja s strani
agencije. Pri vračilu varščine se upoštevajo določbe drugega odstavka 9. člena
Uredbe 555/2008/ES. Preostanek varščine agencija zaseže.
(10) Določbe šestega in sedmega odstavka
tega člena se ne uporabljajo pri zamenjavi sort s precepljanjem.
(11) Pri prestrukturiranju vinograda s
cepljenkami kategorije bazni material pridelovalec izjavi iz prvega odstavka
tega člena priloži kopijo prijave o nameri sajenja matičnega nasada, vložene v
skladu s predpisom, ki ureja trženje materiala za vegetativno razmnoževanje
vinske trte.
32.d člen
(podpora za prestrukturiranje
vinogradniških površin – ogled)
(1) Po prejemu izjave o uveljavljanju
podpore za prestrukturiranje agencija opravi ogled na kraju samem, pri katerem
v skladu s prvim odstavkom 75. člena Uredbe 555/2008/ES določi prestrukturirano
površino, in o ogledu sestavi zapisnik. V primeru iz četrtega odstavka
prejšnjega člena agencija opravi ogled šele po prejemu nove izjave o
uveljavljanju podpore za prestrukturiranje.
(2) Pridelovalec mora agenciji v času,
ki ga ta določi, omogočiti ogled iz prejšnjega odstavka. Ob ogledu
prestrukturirane površine mora biti navzoč tudi pridelovalec, ki lahko za
navzočnost pooblasti tudi drugo osebo. Če pridelovalec v času ogleda, ki ga
določi agencija, ne zagotovi navzočnosti, ni upravičen do podpore za
prestrukturiranje.
(3) Če se pri ogledu na kraju samem za posamezno
prestrukturirano površino ugotovi odstopanje od prijave vinograda v register
kmetijskih gospodarstev v skladu s predpisom, ki ureja register kmetijskih
gospodarstev, agencija zapisnik iz tega člena in grafične podatke o izmeri
prestrukturirane površine, vključno z umestitvijo v prostor s koordinatami točk
v državnem koordinatnem sistemu, v elektronski obliki pošlje pristojnim
upravnim enotam, ki te podatke uporabijo za morebitne spremembe podatkov o
površini in legi vinograda v registru kmetijskih gospodarstev v skladu s
predpisom, ki ureja register kmetijskih gospodarstev.
(4) Pri zamenjavi sort s precepljanjem je
sestavni del ogleda na kraju samem tudi preveritev etikete in potnega lista za
kupljene cepiče, oziroma če se uporabijo lastni cepiči, zapisnika o pregledu
vinograda s strani Kmetijskega inštituta (za certificirane cepiče) ali
fitosanitarne inšpekcije (za standardne cepiče).
(5) Pri prestrukturiranju vinograda s
cepljenkami kategorije bazni material je sestavni del ogleda na kraju samem tudi
preveritev etikete za bazni material, izdane v skladu s predpisom, ki ureja
trženje materiala za vegetativno razmnoževanje trte.
32.e člen
(podpora za prestrukturiranje
vinogradniških površin – odločitev o podpori)
(1) Agencija vsako leto do
30. septembra odloči o vlogah za podporo za prestrukturiranje po prejemu
izjav o uveljavljanju podpore za prestrukturiranje tako, da določi dokončno
višino podpor za ustrezne vloge glede na skupno višino sredstev za ta ukrep, ki
jih ministrstvo določi v podpornem programu iz 103.k člena Uredbe 1234/2007/ES,
in priznane celotne stroške prestrukturiranja. Priznani celotni stroški
prestrukturiranja se določijo kot vsota priznanih stroškov prestrukturiranja in
vrednosti izpada dohodka za površino iz zapisnika agencije iz prvega odstavka
prejšnjega člena, ob upoštevanju morebitnega zvišanja podpore iz drugega
odstavka tega člena.
(2) Za vloge pridelovalcev, ki skupaj
z obnovljeno površino obdelujejo najmanj 3 ha vinogradov, se podpora zviša za 10%. Določba tega odstavka se ne uporablja pri zamenjavi sort s precepljanjem.
(3) Ne glede na določbo prvega
odstavka tega člena se v primeru, da je glede na razpoložljiva sredstva
dokončna višina podpor v posameznem letu nižja od 35% priznanih celotnih
stroškov prestrukturiranja, dokončna višina podpore določi kot 35% priznanih
celotnih stroškov prestrukturiranja, izplačilo podpore pa se izvede v dveh
delih: prvi del do skupne višine sredstev, namenjenih za ta ukrep v tekočem
letu, do 15. oktobra, preostanek pa po 15. oktobru tekočega leta, iz
sredstev, namenjenih za ta ukrep v naslednjem letu, pri čemer se za ta sredstva
zniža skupna višina sredstev za ta ukrep v naslednjem letu.
(4) Če se v postopku dodeljevanja
podpore za prestrukturiranje ugotovi, da vinograd ni prestrukturiran, da prestrukturiranje
ni izvedeno na površini iz druge alinee tretjega odstavka 32. člena te uredbe
ali da pridelovalec ni položil varščine v skladu z osmim odstavkom 32.c člena
te uredbe, agencija pridelovalcu ne dodeli podpore. Če je prestrukturirana
površina večja od površine iz vloge za podporo za prestrukturiranje, se podpora
dodeli le za površino iz vloge za podporo.
(5) Šteje se, da je prestrukturiranje
vinograda izvedeno v skladu s to uredbo tudi, če se v postopku dodeljevanja
podpore ugotovi, da je vinograd posajen s sortami vinske trte, ki so različne
od sort iz dovoljenja za obnovo vinograda, če so to sorte vinske trte, ki so v
skladu s predpisom, ki ureja pridelovalna območja Republike Slovenije.
(6) Če je prestrukturiranje vinograda
zaključeno, vendar ni izvedeno na način iz vloge za podporo za
prestrukturiranje, agencija pri odločanju o podpori upošteva stroške dejansko
izvedenih ukrepov v skladu z 32.f členom te uredbe, določene za vinsko leto
vložitve vloge za podporo.
(7) Če se v času od oddaje vloge za
podporo za prestrukturiranje do oddaje izjave o uveljavljanju podpore za
prestrukturiranje spremeni pridelovalec, ki prestrukturira vinograd, mora novi
pridelovalec ob oddaji izjave o uveljavljanju podpore za prestrukturiranje o
tej spremembi obvestiti agencijo. K obvestilu o spremembi mora biti priloženo
tudi soglasje pridelovalca, ki je vložil vlogo za podporo za prestrukturiranje,
razen v primeru smrti pridelovalca, ko novi pridelovalec dokaže pravico do
obdelave zemljišča, ki je predmet obnove, z vpisom tega zemljišča v register
kmetijskih gospodarstev.
32.f člen
(podpora za prestrukturiranje
vinogradniških površin – stroški prestrukturiranja in vrednost izpada dohodka)
(1) Višina priznanih stroškov
prestrukturiranja iz prvega odstavka prejšnjega člena se določi kot višina
stroškov na hektar prestrukturiranega vinograda, z upoštevanjem tabele za
izračun stroškov prestrukturiranja iz prve alinee prvega odstavka 32.b člena te
uredbe in nagiba GERK v obnovi pred izvedenim prestrukturiranjem, dobljenega na
podlagi podatkov digitalnega modela reliefa. Izračuna se kot seštevek vrednosti
iz navedene tabele, dobljenih na podlagi podatkov o dejansko izvedenih ukrepih
iz zapisnika v skladu z 32.d členom te uredbe.
(2) Priznani stroški prestrukturiranja
na hektar ne smejo preseči višine, predpisane v skladu s tretjo alineo prvega
odstavka 32.b člena te uredbe.
(3) Vrednost izpada dohodka, ko
vinograd ne rodi, iz prvega odstavka prejšnjega člena se določi z upoštevanjem
predvidenega dohodka v treh letih po posaditvi oziroma v dveh letih po
precepljanju. Izračuna se kot zmnožek priznane vrednosti izpada dohodka iz
druge alinee prvega odstavka 32.b člena te uredbe in površine, za katero se
uveljavlja izpad dohodka.
(4) Vrednost izpada dohodka, ko
vinograd ne rodi, iz prejšnjega odstavka se pridelovalcu prizna, če je zadnja
tri leta v register redno prijavljal letni pridelek grozdja. Površina, ki se
upošteva pri izračunu vrednosti izpada dohodka, je površina izkrčenega
vinograda, ki je vpisan v register in je predmet prestrukturiranja, ali
površina v obnovi, če je ta manjša od površine izkrčenega vinograda.
32.g člen
(podpora za prestrukturiranje
vinogradniških površin – zbirna vloga)
Pridelovalec, ki je prejel podporo za
prestrukturiranje, mora zaradi upoštevanja določil 103.z člena Uredbe
1234/2007/ES v treh letih po letu prejema podpore vložiti zbirno vlogo v skladu
s predpisom, ki ureja izvedbo ukrepov kmetijske politike.
33. člen
(podpora za promocijo na trgih tretjih
držav – pogoji)
(1) V skladu z 103.p členom Uredbe
1234/2007/ES se za povečanje konkurenčnosti vina s poreklom iz Evropske unije
na trgih tretjih držav uvede podpora za promocijo vina na trgih tretjih držav
za naslednje dejavnosti:
-      
objava oglasov v medijih (tiskani, televizijski, radijski, internetni),
-      
izdelava reklamnega gradiva za prodor na trge tretjih držav,
-      
udeležba na mednarodnih sejmih in drugih mednarodnih dogodkih,
-      
izdelava raziskav trga tretjih držav,
-      
organizacija seminarjev za novinarje, uvoznike, strokovno javnost in
potrošnike tretjih držav.
(2) Podpora iz prejšnjega odstavka se
dodeli za povrnitev upravičenih stroškov v zvezi z zasnovo, izvedbo in objavo
posamezne dejavnosti, razen stroškov, za katere so bili vloženi zahtevki za
podporo iz III. poglavja te uredbe. Davek na dodano vrednost se ne šteje za
upravičeni strošek.
(3) Promocija, ki je predmet podpore,
se mora nanašati na kakovostno ali namizno vino z oznako porekla, pridelano v
Republiki Sloveniji, na prikaz značilnosti vinorodnih območij Republike
Slovenije in sort vinske trte, pridelane v Republiki Sloveniji, ter na povezave
tega vina s kulinariko, vinsko arhitekturo ali vinskim turizmom. Oznaka porekla
vina mora biti del promocijske dejavnosti.
(4) Upravičenci do podpore iz tega
člena so:
-      
pridelovalci, vpisani v register, ki letno pridelajo vsaj  30 000 litrov vina, ali
-      
združenja pridelovalcev, vpisanih v register, ki so pravne osebe in
združujejo vsaj pet pridelovalcev, s skupno letno pridelavo vsaj 75 000 litrov vina.
(5) Pri ugotavljanju količine vina iz
prejšnjega odstavka se upošteva povprečje v register prijavljenega pridelka
vina zadnjih treh let pred oddajo predloga programa za promocijo.
33.a člen
(podpora za promocijo na trgih tretjih
držav – javni poziv)
(1) Ministrstvo v sodelovanju z
agencijo pripravi in na svoji spletni strani vsako leto objavi javni poziv za
zbiranje predlogov programov za promocijo vina na tretjih trgih. Programi
promocije se lahko nanašajo na dejavnosti, ki bodo izvedene v enem, dveh ali
treh zaporednih vinskih letih.
(2) V javnem pozivu se objavijo:
-      
podrobnejša vsebina vloge,
-      
upravičeni stroški za izvedene dejavnosti in
-      
merila za ocenitev programov za promocijo.
(3) Pri določitvi meril za dodelitev
sredstev se upoštevajo predvsem:
-      
vrsta načrtovanih dejavnosti in njihova usklajenost z zadanim ciljem,
-      
ciljna skupina, ki so ji namenjene promocijske dejavnosti,
-      
obseg pridelave vina,
-      
raziskanost trga tretje države, ki zagotavlja ciljno usmerjene
dejavnosti in tako večjo verjetnost uspeha programa,
-      
trajanje programa za promocijo na določenem trgu.
(4) Predlogi programov iz prvega
odstavka tega člena se vložijo na agencijo najpozneje do 30. aprila v letu
začetka izvajanja programa na obrazcu iz priloge 6b, ki je sestavni del te
uredbe. Ne glede na določbo prejšnjega stavka se programi za dejavnosti,
izvedene v vinskem letu 2008/2009, vložijo do 30. septembra 2008.
(5) Programe, prispele na agencijo,
preuči in oceni komisija, ki jo za ta namen imenuje direktor agencije. Komisijo
sestavljata vsaj dva predstavnika agencije in vsaj en predstavnik ministrstva.
Komisija oceni prispele programe na podlagi meril za dodelitev sredstev in
odobri tiste programe, ki dosežejo vsaj 70% od najvišjega števila možnih točk.
(6) Višina podpore znaša do 50%
upravičenih stroškov in se določi glede na razpoložljiva sredstva za ta ukrep.
(7) O ustreznosti programa in višini
sredstev za odobrene programe odloči agencija z odločbo najpozneje do
31. julija v letu vložitve predloga programa, s katero upravičenca zaveže
k izvajanju predloženega programa. Ne glede na določbo prejšnjega stavka se o
programih za dejavnosti, izvedene v vinskem letu 2008/2009, odloči do
30. novembra 2008.
(8) Če je upravičenec že tri leta prejemal
podporo za promocijo vina na trgih tretjih držav in jo v skladu s točko (d)
prvega odstavka 4. člena Uredbe 555/2008/ES želi prejemati še v obdobju, ki ni
daljše od dveh let, mora kot sestavni del predloga programa predložiti tudi
analizo rezultatov že izvedenih dejavnosti, za katere je bila upravičencu
dodeljena podpora na podlagi odobrenih programov za promocijo vina v tej tretji
državi. Za izvedbo točke (e) prvega odstavka 5. člena Uredbe 555/2008/ES
komisija iz petega odstavka tega člena preuči analizo rezultatov in o njej poda
mnenje, ki se upošteva pri odločitvi o ustreznosti programa iz prejšnjega
odstavka. 
(9) Če se po prejemu odločbe iz sedmega
odstavka tega člena dejavnosti iz odobrenega programa spremenijo, mora
upravičenec o tem obvestiti agencijo najmanj 30 dni pred pričetkom izvajanja
posamezne dejavnosti. Sprememba dejavnosti ne sme vplivati na višino sredstev,
dodeljenih z navedeno odločbo. O ustreznosti spremembe programa odloči
agencija.
33.b člen
(podpora za promocijo na trgih tretjih
držav – dodelitev podpore)
(1) Upravičenec uveljavlja podporo na
podlagi zahtevkov za povrnitev upravičenih stroškov za izvedene dejavnosti iz
programa, ki jih na obrazcu iz priloge 6c, ki je sestavni del te uredbe, vloži
na agencijo v naslednjih rokih:
-      
med 1. in 20. aprilom za dejavnosti, izvedene med 1. avgustom
preteklega in 31. marcem tekočega leta, in
-      
med 20. julijem in 5. avgustom za dejavnosti, izvedene med
1. aprilom in 31. julijem tekočega leta.
(2) Zahtevku iz prejšnjega odstavka je
treba priložiti poročilo o izvedbi posameznih dejavnosti, na katere se nanašajo
stroški v zahtevku, in kopije računov za upravičene stroške, ki se glasijo na
upravičenca in na katere se nanaša zahtevek, skupaj z dokazili o plačilu
računov. Vsebino poročila določi ministrstvo v javnem pozivu iz prejšnjega
člena.
(3) O vloženih zahtevkih za povrnitev
upravičenih stroškov za izvedene dejavnosti iz programa odloči agencija
najpozneje v dveh mesecih po oddaji popolnega zahtevka iz prvega odstavka tega
člena.
(4) Če agencija ob izteku vinskega
leta, na katero se nanaša odobreni program, ugotovi, da potencialni skupni
znesek podpore, izračunane ob upoštevanju vseh upravičenih stroškov vloženih
zahtevkov upravičenca, ne dosega vsaj 60% z odločbo odobrenih sredstev za
zadevno vinsko leto, zahtevek, o katerem še ni bilo odločeno, zavrne,
upravičenec pa mora vrniti vsa že pridobljena sredstva na podlagi odobrenega
programa, skupaj z zakonitimi zamudnimi obrestmi. Določba
prejšnjega stavka se ne uporablja v primeru večletnega programa upravičenca, ki
v posameznem letu ni prejel sredstev po tem programu zaradi zavrnitve zahtevkov
iz petega odstavka tega člena.
(5) Če agencija ob izteku vinskega
leta, na katero se nanaša odobreni program, ugotovi, da skupni znesek
upravičencu dodeljene podpore ne dosega vsaj 80% z odločbo odobrenih sredstev
za zadevno vinsko leto, mu zavrne zahtevke za povrnitev upravičenih stroškov,
vložene na podlagi istega programa v naslednjem letu.
(6) Določbi četrtega in petega odstavka
tega člena se ne uporabita v primeru, če upravičenec do 15. marca, ki
sledi letu odobritve programa, pisno obvesti agencijo, da odstopa od celotnega
programa, odobrenega z odločbo. Upravičenec ne more uveljavljati z odločbo
dodeljenih nepovratnih sredstev za ta program.
(7) Ne glede na določbo petega odstavka
tega člena agencija ne zavrne zahtevkov za povrnitev upravičenih stroškov,
vloženih v letu 2010, če je skupni znesek upravičencu dodeljene podpore v letu
2009 dosegel najmanj 70% z odločbo odobrenih sredstev za vinsko leto 2008/2009.
33.c člen
(podpora za promocijo na trgih tretjih
držav – nadzor  in dokumentacija)
(1) Nadzor nad izvajanjem programov
promocije na tretjih trgih opravlja agencija tako, da preveri resničnost
dejstev, navedenih v programu in na zahtevku za podporo, verodostojnost listin,
priloženih vlogi za podporo, in skladnost izvedbe programa z odobrenim
programom. Nadzor iz prejšnjega stavka lahko agencija opravi tudi na kraju
samem.
(2) Upravičenci, ki pridobijo sredstva
za promocijo na tretjih trgih, morajo vso dokumentacijo, ki je bila podlaga za
izplačilo sredstev, hraniti še najmanj pet let od datuma izplačila zadnjega
zneska iz odločbe.
34. člen
(podpora za uporabo zgoščenega grozdnega
mošta ali rektificiranega zgoščenega grozdnega mošta)
(1) Podporo za uporabo zgoščenega
grozdnega mošta ali rektificiranega zgoščenega grozdnega mošta lahko
uveljavljajo pridelovalci vina, ki ju uporabljajo za obogatitev (v nadaljnjem
besedilu: vlagatelji). Podpora se uveljavlja v skladu s predpisi, ki urejajo
uporabo zgoščenega grozdnega mošta ali rektificiranega zgoščenega grozdnega
mošta.
(2) Agencija dodeli podporo, če ji je
vlagatelj oddal napoved postopka obogatitve vsaj 48 ur prej, prijavil postopek
v register in najpozneje dva meseca od datuma izvedbe zadnje obogatitve vložil
zahtevek na obrazcu, ki je kot priloga 7 sestavni del te uredbe. Agencija
določi višino podpore na podlagi podatkov o izvedenih enoloških postopkih, ki
jih je vlagatelj prijavil v register. Podpora se dodeli le za obogatitev,
izvedeno v skladu s predpisi, ki urejajo kakovost vina ter dovoljena enološka
sredstva in postopke.
(3) Napoved postopka obogatitve iz
prejšnjega odstavka mora poleg podatkov o vlagatelju za vsako obogatitev
vsebovati najmanj naslednje podatke: zaporedno številko obogatitve, kraj, datum
in uro začetka obogatitve, opis pridelka, ki je predmet obogatitve, podatke o
pridelku, uporabljenem v postopku obogatitve, predvideno količino uporabljenega
pridelka in predvideno skupno količino pridelka, uporabljenega v vseh postopkih
obogatitve istega letnika.
(4) Napoved postopkov obogatitve iz
drugega odstavka tega člena lahko vlagatelj odda tudi za več teh postopkov
hkrati oziroma za določeno obdobje, vendar ne pozneje kakor 48 ur pred
izvajanjem prvega postopka in pod pogojem, da za prvi postopek odda tudi
predhodno napoved posamične obogatitve.
(5) Napoved več postopkov obogatitve
hkrati iz prejšnjega odstavka mora poleg podatkov o vlagatelju vsebovati še
vsaj:
-      
kraj poteka obogatitev,
-      
datum prve in zadnje obogatitve,
-      
predvideno skupno količino pridelka, uporabljenega v postopkih
obogatitve, in
-      
količino zgoščenega grozdnega mošta ali rektificiranega zgoščenega grozdnega
mošta, ki je na dan napovedi postopkov v pridelovalnem obratu vlagatelja.
(6) Če na dan napovedi iz četrtega
odstavka tega člena pridelek, ki bo uporabljen v postopkih obogatitve, še ni v
pridelovalnem obratu vlagatelja, mora ta najpozneje dva dneva pred dobavo ali
zgoščevanjem tega pridelka na agencijo pisno sporočiti datum predvidene dobave
ali zgoščevanja ter količino in vrsto pridelka.
(7) Zahtevku iz drugega odstavka tega
člena mora biti priložen račun za nakup zgoščenega grozdnega mošta ali rektificiranega
zgoščenega grozdnega mošta, če pridelovalec vina ni tudi pridelovalec
zgoščenega grozdnega mošta ali rektificiranega zgoščenega grozdnega mošta.
(8) Zahtevku iz drugega odstavka tega
člena mora vlagatelj priložiti:
-      
izjavo, v kateri se opredeli, v katerem kakovostnem razredu bo obogateno
vino v prometu,
-      
izpis iz kletarske evidence, iz katerega je razviden potek opravljenega
postopka obogatitve,
-      
analize internega laboratorija pridelovalca, ki vsebujejo meritve
koncentracije sladkorja grozdnega mošta, ki je predmet obogatitve, in sicer
pred postopkom in po njem,
-      
analize internega laboratorija pridelovalca, ki vsebujejo meritev
koncentracije sladkorja zgoščenega grozdnega mošta ali rektificiranega
zgoščenega grozdnega mošta, uporabljenega v postopku obogatitve ali analize
pridelovalca tega mošta.
(9) Obogateno vino je lahko v prometu
tudi v drugem kakovostnem razredu, kakor ga je navedel vlagatelj v izjavi iz
prve alinee prejšnjega odstavka, če je bila obogatitev izvedena v skladu s
predpisi, ki urejajo kakovost vina ter dovoljena enološka sredstva in postopke,
za ta kakovostni razred.
(10) Izmerjeni volumenski delež
skupnega alkohola v obogatenem moštu po fermentaciji se lahko glede na
volumenski delež skupnega alkohola, izračunan v skladu s petnajstim odstavkom
tega člena, razlikuje za največ 0,7 vol. % pri belem vinu in največ 1 vol. %
pri rdečem vinu, vendar ne sme presegati dovoljenega povečanja volumenskega
deleža skupnega alkohola v skladu s predpisi, ki urejajo kakovost vina ter
dovoljena enološka sredstva in postopke.
(11) Za določitev skupne volumenske
alkoholne stopnje mošta po obogatitvi se uporabi naslednji preračun:
pri čemer je:

Ak

=

skupna volumenska
  alkoholna stopnja mošta po obogatitvi (vol. %),


Az

=

skupna volumenska
  alkoholna stopnja mošta pred obogatitvijo (vol. %),


Ad

=

skupna volumenska
  alkoholna stopnja dodanega koncentrata (vol. %),


Kk

=

skupna količina
  obogatenega mošta (hl),


Kz

=

količina bistrega
  mošta pred obogatitvijo (hl),


Kd

=

količina dodanega
  koncentrata (hl).

(12) Vsak pridelek, ki je predmet
posamezne obogatitve, se mora v registru prijaviti ločeno.
(13) Če agencija v postopku odobritve
podpore ugotovi nepravilnosti pri posamezni obogatitvi pridelka, se podpora za
obogatitev tega pridelka zavrne.
(14) Višina podpore za uporabo
zgoščenega grozdnega mošta ali rektificiranega zgoščenega grozdnega mošta
znaša:
-      
1,699 €/vol. % potencialnega alkohola zgoščenega grozdnega mošta v hl
uporabljenega zgoščenega grozdnega mošta,
-      
2,206 €/vol. % potencialnega alkohola rektificiranega zgoščenega
grozdnega mošta v hl uporabljenega rektificiranega zgoščenega grozdnega mošta.
(15) Vlagatelji, ki pridelka niso prijavili
v roku, določenem v predpisu, ki ureja register, niso upravičeni do podpore iz
tega člena.
34.a člen
(podpora za zeleno trgatev)
(1) Z namenom uravnavanja ponudbe in
povpraševanja na trgu z vinom lahko v skladu z 103.r členom Uredbe 1234/2007/ES
v posameznem letu uveljavljajo podporo za zeleno trgatev pridelovalci, ki
izpolnjujejo naslednje pogoje:
-      
obdelujejo vsaj 8 ha vinogradov in izvajajo zeleno trgatev na vsaj 10%
površin vinogradov, ki jih obdelujejo,
-      
imajo v letu pred letom uveljavljanja podpore v register prijavljene
zaloge vina v količini vsaj 70% povprečnega v register prijavljenega pridelka
vina pridelovalca zadnjih treh let.
(2) Ne glede na določbe prejšnjega
odstavka lahko podporo za zeleno trgatev uveljavljajo tudi pridelovalci, ki
imajo s pravnimi osebami, ki izpolnjujejo pogoj iz druge alinee prejšnjega
odstavka, sklenjene pogodbe o oddaji grozdja.
(3) Najmanjša strnjena površina,
določena v skladu s prvim odstavkom 75. člena Uredbe 555/2008/ES, na kateri se
lahko uveljavlja podpora za zeleno trgatev, znaša 0,1 ha in ne sme biti na
več kot 10% površine zasajena s trsi, mlajšimi od štirih let. Vinogradi, na
katerih se uveljavlja podpora za zeleno trgatev, morajo biti tudi v letu
uveljavljanja podpore ustrezno vzdrževani, v skladu z zakonom, ki ureja
kmetijska zemljišča. V primeru izvedbe zelene trgatve s kemičnimi sredstvi se
lahko uporabljajo le sredstva, registrirana za ta namen v skladu z zakonom o
fitofarmacevtskih sredstvih. Uporaba teh sredstev ne sme negativno vplivati na
okolje, kar pridelovalec dokazuje z evidenco o uporabi fitofarmacevtskih
sredstev, ki se vodi v skladu z zakonom o fitofarmacevtskih sredstvih.
(4) Višina podpore za zeleno trgatev
znaša 50% vsote neposrednih stroškov zaradi odstranitve grozdov in izgube
dohodka zaradi odstranitve grozdov. Ministrstvo vsako leto do 20. aprila
na svoji spletni strani objavi višino neposrednih stroškov zaradi odstranitve
grozdov in izgube dohodka zaradi odstranitve grozdov, ki se upošteva pri
določitvi višine podpore v tekočem letu. Pri določitvi višine se upoštevajo:
-      
neposredni stroški izvedbe zelene trgatve glede na uporabljeno metodo,
ki jih v okviru strokovnih nalog v rastlinski proizvodnji pripravi Kmetijski
inštitut Slovenije,
-      
dohodek pridelave vina, določen v povprečnih kalkulativnih stroških
pridelave vina, ki jih v okviru strokovnih nalog v rastlinski proizvodnji
pripravi Kmetijski inštitut Slovenije, in
-      
povprečen hektarski pridelek zadnjih treh let iz registra.
(5) Vloga za dodelitev podpore za
zeleno trgatev se vloži na agencijo med 20. in 30. aprilom v letu izvedbe zelene trgatve na obrazcu, ki je kot priloga 8 sestavni del te uredbe. Agencija
vloge obravnava po vrstnem redu njihove oddaje do porabe razpoložljivih
sredstev, predvidenih za podporo za zeleno trgatev v podpornem programu iz 29.
člena te uredbe. Največja višina podpore za zeleno trgatev, ki jo lahko v
posameznem letu prejme pridelovalec, znaša 100.000 eurov.
(6) Če je vloga za podporo iz
prejšnjega odstavka nepopolna, se kot datum oddaje vloge šteje datum predložitve
popolne vloge. Vrstni red oddaje vlog se določi po datumu in uri, ki sta
razvidna iz priporočene pošiljke. Za vloge, vložene pred 20. aprilom, se
šteje, da so vložene 20. aprila ob 00:00. Če ura oddaje pošiljke ni
razvidna, se kot čas oddaje upošteva ura 23:59. Če je več pošiljk, pri katerih
ura oddaje ni razvidna, ali pošiljk z istim datumom in uro oddaje, njihov
vrstni red določi agencija z žrebom in o tem sestavi zapisnik.
(7) Agencija do 25. maja na svoji
spletni strani objavi vrstni red oddaje vlog, vključno s podatkom o predvidenih
prejemnikih podpor glede na razpoložljiva sredstva.
(8) Zelena trgatev mora biti v celoti
izvedena do 15. junija.
(9) Agencija opravi kontrolo na kraju
samem po izvedeni zeleni trgatvi, pri kateri poleg nadzora iz prvega odstavka
12. člena Uredbe 555/2008/ES izmeri tudi površino, upravičeno do podpore,
določeno v skladu s prvim odstavkom 75. člena Uredbe 555/2008/ES. Agencija
lahko opravi kontrolo na kraju samem tudi med izvedbo ukrepa zelene trgatve.
Agencija odloči o podpori do 15. septembra v letu oddaje vloge. Vloge za
podporo za zeleno trgatev, za katere sredstev zmanjka, agencija zavrne.
(10) Pridelovalec je dolžan še pet let
po izvedbi zelene trgatve hraniti dokazila o stroških za izvedbo ukrepa, iz katerih
je razvidna uporabljena metoda izvedbe ukrepa, in jih na zahtevo agencije
predložiti na vpogled.
(11) Pridelovalec, ki je prejel podporo
za zeleno trgatev, mora zaradi upoštevanja določil 103.z člena Uredbe
1234/2007/ES v letu po letu prejema podpore za zeleno trgatev vložiti zbirno
vlogo v skladu s predpisom, ki ureja izvedbo ukrepov kmetijske politike.
35. člen
(črtan)
35.a člen
(letna pridelava vina)
(1) Za določitev količine povprečne
letne pridelave vina iz tretje in četrte alinee točke b) prvega odstavka 18.
člena in petega odstavka 33. člena se ne upošteva leto, v katerem je
pridelovalec utrpel škodo zaradi naravne nesreče, če je ta vplivala na količino
letnega pridelka grozdja in vina. Pridelovalec, ki je utrpel škodo zaradi
naravne nesreče, mora ob oddaji zahtevka ali vloge za podporo priložiti oceno
škode pristojne komisije Uprave Republike Slovenije za zaščito in reševanje,
izdelano v skladu s predpisi, ki urejajo ocenjevanje škode zaradi naravne
nesreče, ali uradni dokument zavarovalnice, iz katerega je razvidna ocena
škode.
(2) Če je bil pridelovalec vpisan v
register manj kot tri leta pred uveljavljanjem podpor iz te uredbe, vendar ima
prijavljen pridelek za leto pred uveljavljanjem podpore, se za določitev
količine povprečne letne pridelave vina iz tretje in četrte alinee točke b)
prvega odstavka 18. člena in petega odstavka 33. člena ter vrednosti izpada
dohodka iz 32.f člena upošteva le povprečje let, ko je pridelovalec vpisan v
register.
35.b člen
(prijava cen in prodanih količin)
(1) Prejemniki podpore iz III.
poglavja in podpore iz 33. člena te uredbe morajo agenciji prijaviti cene
in prodane količine vina v skladu s predpisom, ki ureja register, ne glede na
letno pridelano količino vina.
(2) Prejemniki podpore iz III.
poglavja te uredbe morajo cene in prodane količine vina prvič prijaviti do 10. januarja
leta, ki sledi letu prejema podpore. Prejemniki podpore iz 33. člena te uredbe
pa morajo cene in prodane količine vina prvič prijaviti do 10. oktobra v
letu prejema podpore. Cene in prodane količine vina so
dolžni prijavljati še tri leta po zadnjem prejemu podpore iz III. poglavja
oziroma podpore iz 33. člena te uredbe.

Priloga
1: Zahtevek za dodelitev podpore vinarskemu sektorju za promocijske,
izobraževalne in svetovalne dejavnosti
Priloga
2: Izjava vlagatelja v zvezi z zahtevkom
Priloga
3: Izjava vlagatelja o številu zaposlenih v podjetju
Priloga
4: Izjava vlagatelja o sodelovanju pri izvedbi dejavnosti
Priloga
5: Izjava vlagatelja o družbenikih
Priloga
6: Vloga za podporo za prestrukturiranje vinogradniških površin
Priloga
6a: Izjava o uveljavljanju podpore za prestrukturiranje vinogradniških površin
Priloga
6b: Predlog programa za promocijo vina na tretjih trgih
Priloga
6c: Zahtevek za povrnitev upravičenih stroškov za promocijo vina na tretjih
trgih
Priloga
7: Zahtevek za podporo zgoščenega grozdnega mošta ali rektificiranega
zgoščenega grozdnega mošta (Obrazec ZGM I)
Priloga
8: Vloga za dodelitev podpore za zeleno trgatev

Uredba o ureditvi trga z vinom (Uradni list
RS, št. 69/08)
vsebuje naslednje prehodne in končne določbe: 
»V. poglavje: PREHODNE IN KONČNE DOLOČBE
36. člen
(že priznane
organizacije proizvajalcev)
(1) Organizacije proizvajalcev, ki so
že priznane ob uveljavitvi te uredbe, ostanejo priznane kot organizacije
proizvajalcev in se šteje, da so priznane v skladu s to uredbo.
(2) Program dela, odobren na podlagi
Uredbe o ureditvi trga z vinskim grozdjem, moštom in vinom (Uradni list RS, št.
22/04, 27/04, 121/04, 113/05, 96/06 in 105/06 – ZVin):
-      
se lahko izvaja brez spreminjanja do konca takšen, kakršen je bil
odobren, ali
-      
se lahko na zahtevo organizacije proizvajalcev nadomesti z novim
programom dela, izdelanim v skladu s to uredbo.
37. člen
(prehodne
določbe)
(1) Z dnem uveljavitve te uredbe
preneha veljati Uredba o ureditvi trga z vinskim grozdjem, moštom in vinom
(Uradni list RS, št. 22/04, 27/04, 121/04, 113/05, 96/06, 105/06 – Zvin in
45/08 – ZKme-1).
(2) Ne glede na določbe prejšnjega
odstavka se postopki, začeti po določbah Uredbe o ureditvi trga z vinskim
grozdjem, moštom in vinom (Uradni list RS, št. 22/04, 27/04, 121/04, 113/05 in
96/06), dokončajo po določbah Uredbe o ureditvi trga z vinskim grozdjem, moštom
in vinom (Uradni list RS, št. 22/04, 27/04, 121/04, 113/05, 96/06 in 105/06 –
ZVin).
(3) Pravilnik o vsebini programov
dela, načinu dopolnitve oziroma spreminjanja programa dela in poročanja organizacij
proizvajalcev vina (Uradni list RS, št. 36/04, 76/05, 115/05 in 7/07) se
smiselno uporablja do izdaje novega predpisa na podlagi te uredbe.
(4) Ne glede na določbe drugega
odstavka 22. člena te uredbe se zahtevki iz navedenega člena v letu 2008
lahko vlagajo od 1. do 5. avgusta in od 1. do 5. oktobra 2008,
najstarejši datum izdaje dokazil iz petega in šestega odstavka 22. člena
te uredbe, priloženih zahtevku, ki je vložen od 1. do 5. avgusta 2008, pa
je lahko, ne glede na določbo sedmega odstavka navedenega člena,
6. oktober 2007.
(5) Komisija iz 12. člena Uredbe
o ureditvi trga z vinskim grozdjem, moštom in vinom (Uradni list RS, št. 22/04,
27/04, 121/04, 113/05, 96/06 in 105/06 – ZVin) nadaljuje delo do končanja postopkov, začetih po določbah Uredbe o ureditvi trga z vinskim grozdjem,
moštom in vinom (Uradni list RS, št. 22/04, 27/04, 121/04, 113/05, 96/06 in
105/06 – ZVin).
38. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
ureditvi trga z vinom (Uradni list RS, št. 77/08) vsebuje naslednje prehodne in
končni določbi:
»13. člen
Dosedanji 29. člen Uredbe o ureditvi trga z
vinom (Uradni list RS, št. 69/08) se uporablja še za skladiščenje vina v letu 2008.
14. člen
(1) Pri vlogah za podporo za
prestrukturiranje, vloženih v vinskem letu 2008/2009, se upoštevajo vrednosti,
potrebne za ovrednotenje priznanih stroškov prestrukturiranja in izpada
dohodka, določene v Pravilniku o vrednostih, potrebnih za ovrednotenje programa
prestrukturiranja v vinskem letu 2008/2009, in koeficientu za izračun višine
podpore za prestrukturiranje v vinskem letu 2007/2008 (Uradni list RS, št.
19/08). Če se s prestrukturiranjem, ki bo izvedeno v vinskem letu 2008/2009,
izvaja tudi rušenje teras in želi pridelovalec v skladu s Pravilnikom o
vrednostih, potrebnih za ovrednotenje programa prestrukturiranja v vinskem letu
2008/2009, in koeficientu za izračun višine podpore za prestrukturiranje v
vinskem letu 2007/2008 (Uradni list RS, št. 19/08) uveljavljati tudi podporo za
delež priznanih stroškov rušenja teras, mora to zahtevo navesti ob oddaji vloge
za podporo za prestrukturiranje.
(2) Programi prestrukturiranja,
vloženi in potrjeni v skladu z Uredbo o uravnavanju obsega vinogradniških
površin (Uradni list RS, št. 23/07 in 17/08), za prestrukturiranje vinogradov v
vinskem letu 2008/2009 se štejejo kot vloge za podporo za prestrukturiranje,
vložene v skladu s to uredbo med 1. oktobrom in 15. decembrom 2008.
Vlagatelje iz tega odstavka agencija pozove na naknadno opredelitev glede
uveljavljanja podpore za oporo iz tretjega odstavka 32.a člena te uredbe.
15. člen
Z dnem začetka uporabe te uredbe preneha
veljati poglavje IV. PODPORA ZA PRESTRUKTURIRANJE VINOGRADNIŠKIH POVRŠIN s 16.
do 27. členom Uredbe o uravnavanju obsega vinogradniških površin (Uradni list
RS, št. 23/07 in 17/08).
16. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne s
1. avgustom 2008.«.

Uredba o spremembah in dopolnitvah Uredbe o
ureditvi trga z vinom (Uradni list RS, št. 27/09) vsebuje naslednje prehodne in
končno določbo:
»PREHODNE IN KONČNA DOLOČBA
24. člen
Ne glede na določbe novega petega odstavka
17. člena in novega sedmega odstavka 22. člena uredbe se za zahtevke, vložene v
letu 2009, pomoč iz III. poglavja uredbe lahko dodeli za stroške iz prvega
odstavka 17. člena uredbe, za katere je bilo dokazilo iz petega in šestega
odstavka 22. člena uredbe izdano med 6. oktobrom 2008 in 20. septembrom 2009. Ne glede na določbe novega sedmega odstavka 22. člena uredbe datum
izdaje dokazil iz petega in šestega odstavka 22. člena uredbe, priloženih
zahtevku, ki je vložen od 1. do 5. aprila 2009, ne sme biti pred
6. oktobrom 2008, datum izdaje dokazil iz petega in šestega odstavka 22.
člena uredbe, priloženih zahtevku, ki je vložen od 15. do
20. septembra 2009, pa je lahko največ 180 dni pred začetkom tega roka.
Ne glede na določbe prejšnjega odstavka je
pri upravičencih iz nove četrte alinee točke b) prvega odstavka 18. člena
uredbe in iz drugega odstavka novega 35.a člena uredbe najstarejši datum izdaje
dokazil iz petega in šestega odstavka 22. člena uredbe, priloženih zahtevku, ki
je vložen od 15. do 20. septembra 2009, lahko 6. oktober 2008.
Ne glede na določbe novega osmega odstavka
22. člena uredbe se v letu 2009 dokazila o vnaprejšnjem plačilu predložijo v
prvem ali drugem naslednjem roku po tem, ko je bila udeležba na sejmu, svetovanje,
izobraževanje oziroma tržna raziskava dejansko izvedena.
Pri vlogah za podporo za prestrukturiranje
iz 32. člena uredbe, vloženih v vinskem letu 2008/2009, se za ovrednotenje
ukrepa 'naprava ozkih teras' iz 4. točke Priloge 6 uredbe »Ukrepi, ki bodo
izvedeni za prestrukturiranje vinograda«, upoštevajo vrednosti, potrebne za
ovrednotenje priznanih stroškov prestrukturiranja, predpisane za vinsko leto
2009/2010.
Vloge za podporo za prestrukturiranje,
vložene na podlagi Uredbe o ureditvi trga z vinom (Uradni list RS, št. 69/08 in
77/08), se obravnavajo v skladu z uredbo.
Zahtevki za povrnitev upravičenih stroškov
za izvedene dejavnosti promocije na trgih tretjih držav iz programov, odobrenih
na podlagi Uredbe o ureditvi trga z vinom (Uradni list RS, 69/08 in 77/08), se
obravnavajo v skladu z uredbo.
Določba novega četrtega odstavka 33.a člena
uredbe se uporablja tudi za predloge programov za promocijo vina na tretjih
trgih, vložene na podlagi javnega poziva, objavljenega v letu 2009.
Ne glede na določbo novega šestega odstavka
33.b člena uredbe lahko upravičenec, kateremu je bil program za promocijo
vina na tretjih trgih odobren v letu 2008, pisno obvesti agencijo, da odstopa
od celotnega programa, do 20. aprila 2009.
25. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
ureditvi trga z vinom (Uradni list RS, št. 29/10) vsebuje naslednje prehodne in
končno določbo: 
»PREHODNE IN KONČNA DOLOČBA
29. člen
Organizacije proizvajalcev, ki so bile
priznane na podlagi Uredbe o ureditvi trga z vinskim grozdjem, moštom in vinom
(Uradni list RS, št. 22/04, 27/04 in 121/04), morajo prvič predložiti opis
stanja glede osebja in tehničnih sredstev, potrebnih za delovanje organizacije
proizvajalcev iz novega četrtega odstavka 9. člena uredbe, v letu 2011.
Postopki v zvezi z zahtevki iz 22. člena
uredbe, vloženimi v letu 2010, začeti pred uveljavitvijo te uredbe, se končajo
v skladu z Uredbo o ureditvi trga z vinom (Uradni list RS, št. 69/08, 77/08 in
27/09), pri čemer se upošteva znesek iz spremenjene druge alinee točke b)
drugega odstavka 19. člena uredbe.
Ne glede na določbe novega petega odstavka
17. člena uredbe se v zvezi z zahtevki iz 22. člena uredbe, vloženimi v letu
2010, podpora dodeli za stroške iz prvega odstavka 17. člena uredbe, za
katere je bilo dokazilo iz petega in šestega odstavka 22. člena uredbe izdano
med 21. septembrom 2009 in 31. majem 2010.
Določbe novega enajstega odstavka 32.c
člena in novega petega odstavka 32.d člena uredbe se pričnejo uporabljati za
prestrukturiranje vinogradov od 1. avgusta 2010.
Ne glede na določbo novega drugega odstavka
35.b člena uredbe prejemniki podpore iz III. poglavja in podpore iz
33. člena uredbe, ki so podporo prejeli v letu 2009, cene in prodane
količine vina prvič prijavijo do 30. aprila 2010.
30. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
ureditvi trga z vinom (Uradni list RS, št. 35/11) vsebuje naslednjo končno določbo:
»KONČNA DOLOČBA
14. člen
Ta uredba začne veljati naslednji dan po
objavi v Uradnem listu Republike Slovenije, določbe spremenjenega tretjega
odstavka 19. člena ter spremenjenih druge in tretje alinee petega odstavka 22.
člena uredbe pa se začnejo uporabljati 1. junija 2011.«.