1. člen
Ta pravilnik določa pogoje, ki jih morajo
izpolnjevati hitro zamrznjena živila, namenjena za ponudbo brez nadaljnje
obdelave končnemu potrošniku in restavracijam, bolnišnicam, menzam in drugim
objektom javne prehrane, ter živila, ki bodo nadalje predelana in pripravljena:
-       
v skladu z Direktivo Sveta z dne 21. decembra 1988 o približevanju
zakonodaj držav članic o hitro zamrznjenih živilih za prehrano ljudi (UL L št.
40 z dne 11. 2. 1989, str. 34), zadnjič spremenjeno z Direktivo Sveta
2013/20/EU z dne 13. maja 2013 o prilagoditvi določenih direktiv na področju
varnosti živil, veterinarske in fitosanitarne politike zaradi pristopa
Republike Hrvaške (UL L št. 158 z dne 10. 6. 2013, str. 234) in
-       
za izvajanje Uredbe Komisije (ES) št. 37/2005 z dne 12. januarja
2005 o spremljanju temperature v prevoznih sredstvih, skladiščih in pri
shranjevanju hitro zamrznjenih živil, namenjenih za prehrano ljudi (UL L št. 10
z dne 13. 1. 2005, str.18; v nadaljnjem besedilu Uredba 37/2005/ES).
2. člen
(1) Hitro zamrznjena živila so živila:
-       
ki so bila zamrznjena s postopkom hitrega zamrzovanja, s katerim je
območje največje kristalizacije prekoračeno čim hitreje in je bila v celotnem
izdelku dosežena in vzdrževana po toplotni stabilizaciji temperatura –18 °C ali
nižja temperatura,
-       
ki se dajejo v promet z označbo »hitro zamrznjen«.
(2) Med hitro zamrznjena živila po tem
pravilniku se ne štejeta sladoled in led za uživanje.
3. člen
(1) Surovine, ki se uporabljajo v
proizvodnji hitro zamrznjenih živil, morajo biti pristne in čim bolj sveže ter
morajo ustrezati predpisom, ki urejajo varnost in kakovost živil.
(2) Priprava in hitro zamrzovanje
živil se mora opraviti čim hitreje in z uporabo ustrezne opreme, ki zagotavlja
najmanjše mogoče kemične, biokemične in mikrobiološke spremembe v živilu.
4. člen
Za hitro zamrzovanje živil so za neposreden
stik dovoljene samo naslednje kriogenske snovi:
-       
zrak,
-       
dušik in
-       
ogljikov dioksid.
5. člen
Temperatura hitro zamrznjenih živil mora
biti stabilna in v celotnem izdelku vzdrževana na –18 °C ali nižje, z mogočimi
kratkimi nihanji navzgor med prevozom, v živilskih obratih in v zamrzovalnih
razstavnih omarah v prometu na drobno, vendar ne za več kot 3 °C, pri čemer je
potrebno upoštevati načela dobrih praks shranjevanja in prometa.
6. člen
(1) Oprema, ki se uporablja za hitro
zamrzovanje, shranjevanje, prevoz in razdeljevanje zamrznjenih živil, ter zamrzovalne
razstavne omare v prometu na drobno, morajo biti takšni, da se zagotovi
temperatura zamrznjenih živil v skladu s tem pravilnikom.
(2) Nosilci živilske dejavnosti morajo
temperaturo, ki jo zagotavlja oprema iz prejšnjega odstavka, dokumentirati in
dokumentacijo o meritvah predložiti ob uradnem nadzoru.
7. člen
V hladilnih komorah s prostornino manj kot
10 kubičnih metrov, v katerih se shranjujejo zaloge hitro zamrznjenih živil v prometu
na drobno, se skladno z drugim odstavkom 3. člena Uredbe 37/2005/ES
temperatura zraka lahko meri z dobro vidnim termometrom.
8. člen
Hitro zamrznjena živila, namenjena končnemu
potrošniku, morajo biti s strani proizvajalca ali tistega, ki živilo pakira,
predpakirana tako, da so zavarovana pred izsušitvijo, mikroorganizmi in drugim
onesnaženjem.
9. člen
Poleg podatkov iz predpisa, ki ureja
splošno označevanje predpakiranih živil, in označbe iz druge alineje prvega
odstavka 2. člena tega pravilnika mora označba hitro zamrznjenega živila
vsebovati še naslednje podatke:
-       
temperaturo shranjevanja oziroma vrsto opreme, v kateri se lahko hitro
zamrznjeno živilo hrani pri uporabniku,
-       
rok, v katerem lahko uporabnik hitro zamrznjene proizvode shrani pod
pogoji iz prejšnje alineje,
in
-       
besedilo “po odtajanju ne zamrzujte ponovno“.
10. člen
(1) Označba hitro zamrznjenih živil iz
prvega odstavka 2. člena tega pravilnika, ki niso namenjena končnemu
potrošniku, restavracijam, bolnišnicam, menzam ali drugim objektom javne
prehrane, mora vsebovati naslednje podatke:
-       
ime, pod katerim se hitro zamrznjeno živilo prodaja, in označbo »hitro
zamrznjen«,
-       
neto količino, izraženo v enotah za maso,
-       
serijo (lot) in
-       
ime ali naziv in naslov nosilca živilske dejavnosti.
(2) Podatki iz prejšnjega odstavka
morajo biti navedeni na embalaži ali pritrjeni na embalažo.
11. člen
Z dnem uveljavitve tega pravilnika preneha
veljati Pravilnik o varnosti hitro zamrznjenih živil (Uradni list RS,
št. 63/02, 117/02, 46/06 in 53/07).
12. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-184/2014
Ljubljana, dne 27. novembra 2014
EVA 2014-2330-0161
Mag. Dejan Židan l.r.
Minister
za kmetijstvo, gozdarstvo in
prehrano