I. SPLOŠNE DOLOČBE
1. člen
S tem aktom se določajo način in pravila za vodenje registra
potrdil o izvoru, pogoji za odprtje računa v registru, vodenje računa in
zaprtje računa v registru ter način in oblika sporočanja podatkov o proizvodnji
električne energije.
2. člen
Izrazi, uporabljeni v tem aktu, imajo naslednji pomen:
-       
Register potrdil o izvoru (v nadaljnjem besedilu: Register PoI):
centralna podatkovna baza potrdil o izvoru, kot jo določa Energetski zakon
(Uradni list RS, št. 27/07 – uradno prečiščeno besedilo in 70/08; v nadaljnjem
besedilu: EZ);
-       
račun: je del registra potrdil o izvoru, v katerem so vneseni
uporabnikovi podatki o njegovih potrdilih o izvoru ter omogoča uporabniku
izdajo in upravljanje potrdil o izvoru;
-       
transakcija: izdaja, prenos, unovčenje, uvoz, pretvorba ali izvoz
potrdil o izvoru;
-       
potrdilo o izvozu potrdil o izvoru: elektronsko ali pisno dokazilo o
številu izvoženih potrdil o izvoru;
-       
potrdilo o unovčenju potrdil o izvoru: elektronsko ali pisno dokazilo o
številu uveljavljenih potrdil o izvoru.
II. NAČIN IN PRAVILA ZA VODENJE REGISTRA POTRDIL O IZVORU
3. člen
(1) Register PoI je centralna podatkovna baza, ki je podpora sistemu
izdajanja in upravljanja potrdil o izvoru, in se vodi v elektronski obliki.
(2) Register PoI je dostopen vsak dan od 0. do 24. ure na spletnem
naslovu https://poi.borzen.si.
(3) Za delo z registrom potrdil o izvoru mora imeti uporabnik
osebni računalnik z dostopom do svetovnega spleta in nameščenim spletnim
brskalnikom Microsoft Internet Explorer 6.0 ali Mozzila Firefox 2.0 oziroma
novejšo verzijo omenjenih brskalnikov.
4. člen
(1) Uporabnikom, ki ne izpolnjujejo zahteve iz tretjega odstavka
3. člena, vsako zahtevano transakcijo in operacijo, povezano z računom, izvede
Javna agencija Republike Slovenije za energijo (v nadaljnjem besedilu:
agencija). V tem primeru morajo uporabniki za vsako transakcijo, ki jo želijo
opraviti, poslati pisno zahtevo po pošti na naslov agencije.
(2) Agencija transakcije iz prejšnjega odstavka izvede najpozneje
v dvajsetih delovnih dneh po prejemu zahteve.
5. člen
(1) V javnem delu Registra PoI je objavljen seznam
registriranih proizvodnih naprav, ki so registrirane v sistem izdajanja potrdil
o izvoru, in splošne informacije o sistemu izdajanja potrdil o izvoru ter
kontaktni podatki o osebah, odgovornih za izdajo potrdil o izvoru.
(2) Uporabnik Registra PoI ima poleg vpogleda v javni del vpogled
še v podatke, ki se nanašajo na njegove proizvodne naprave, in potrdila o
izvoru.
(3) Register PoI mora vsebovati vsaj naslednje:
-       
seznam naprav za proizvodnjo električne energije z veljavno deklaracijo
za proizvodno napravo, ki so registrirane v sistem izdajanja potrdil o izvoru,
ki vključuje ime proizvodne naprave, nazivno električno moč in energetski vir,
ločeno za obnovljive vire in soproizvodnjo;
-       
količine proizvedene električne energije po posameznih proizvodnih
napravah na mesečni ravni;
-       
seznam imetnikov potrdil o izvoru s podatki o vseh potrdilih o izvoru,
ki jih ima posamezen imetnik, vključno s podatkom o državi, v kateri je bilo
izdano posamezno potrdilo;
-       
podatke o vseh prenosih lastništva posameznega potrdila o izvoru;
-       
seznam unovčenih potrdil o izvoru z vsemi podatki o posameznem potrdilu
in podatki o lastniku unovčenega potrdila;
-       
seznam potrdil o izvoru, ki so bila pridobljena iz tujine in vnesena v
register (uvoženih), in seznam potrdil o izvoru, prenesenih v tujino
(izvoženih).
(4) Register PoI mora biti izveden tako, da preprečuje
morebitno dvojno ali večkratno izdajo potrdil o izvoru za določeno količino
električne energije.
6. člen
Med opravljanjem vzdrževalnih del register ni dostopen. Upravljavec
registra mora uporabnike o načrtovanih vzdrževalnih delih obvestiti z novico na
začetni strani Registra PoI vsaj en delovni dan pred začetkom le‑teh.
7. člen
(1) Če informacijski sistem Registra PoI neha delovati zaradi
okvare ali napake strojne opreme upravljavca registra, zaradi okvare ali napake
aplikacije ali zaradi drugih vzrokov, ki so v domeni upravljavca registra, mora
biti ponovno delovanje sistema zagotovljeno najpozneje v desetih delovnih dneh
od izpada delovanja sistema, razen v primerih višje sile.
(2) Upravljavec registra mora o izpadu delovanja in o ponovni
vzpostavitvi registra obvestiti uporabnike registra takoj, ko je to mogoče.
(3) Uporabnike registra o okvari iz prvega odstavka tega člena
obvesti z objavo obvestila na začetni strani Registra PoI takoj, ko je to
mogoče.
(4) Upravljavec registra ne odgovarja za nobeno škodo, ki bi
izhajala iz dostopa do, uporabe ali nezmožnosti uporabe Registra PoI.
III. POGOJI IN NAČIN ODPRTJA, VODENJA IN ZAPRTJA RAČUNA
8. člen
Račun v registru je del registra, v katerega so vneseni uporabnikovi
podatki in podatki o vseh potrdilih o izvoru, s katerimi je uporabnik opravljal
transakcije.
9. člen
V registru PoI je mogoče odpreti naslednje vrste računov:
-       
račun proizvajalca,
-       
račun trgovca,
-       
račun centra za podpore,
-       
posebne račune agencije.
10. člen
(1) Račun v registru proizvajalcu omogoča registracijo njegovih
proizvodnih naprav na ta račun. Potrdila o izvoru za proizvodno napravo,
registrirano na določenem računu, se izdajo na ta račun.
(2) Račun trgovca v registru imajo lahko vsi potencialni imetniki
potrdil o izvoru.
(3) Račun centra za podpore je namenjen upravljanju s potrdili
o izvoru, ki so na Center za podpore prenesena v skladu z zakonodajnimi
obvezami sistema podpor proizvodnji električne energije iz obnovljivih virov in
soproizvodnji električne energije in toplote z visokim izkoristkom.
(4) Agencija lahko za potrebe izvajanja z zakonodajo določenih
nalog odpre posebne račune zase in za druge osebe.
(5) Agencija upravlja s potrdili o izvoru na osnovi izjave iz
Priloge III, ki je kot priloga sestavni del tega akta, če proizvajalec za
določeno proizvodno napravo prejema podporo proizvodnji električne energije iz
obnovljivih virov in soproizvodnji električne energije in toplote z visokim
izkoristkom.
11. člen
(1) Račun v registru potrdil o izvoru imajo lahko vsi
potencialni imetniki potrdil o izvoru, ki vložijo zahtevo za odprtje računa.
(2) Za odprtje računa proizvajalca mora proizvajalec
upravljati vsaj eno proizvodno napravo z veljavno deklaracijo za proizvodno
napravo.
(3) Proizvajalci, ki želijo odpreti račun proizvajalca in prejemati
potrdila o izvoru za prejemanje podpor proizvodnji električni energije iz
obnovljivih virov energije (v nadaljnjem besedilu: OVE) ali v soproizvodnji z
visokim izkoristkom (v nadaljnjem besedilu: SPTE), lahko podajo zahtevo za
odprtje računa in izdajo potrdil o izvoru po enostavnem postopku skladno z 12.
členom tega akta.
(4) Proizvajalci, ki želijo na svoj račun registrirati in
prejemati potrdila o izvoru za proizvodnjo iz proizvodnih naprav, za katere ne
prejemajo podpore, in nameravajo s potrdili o izvoru opravljati transakcije,
podajo zahtevo za izdajo potrdil o izvoru skladno s 13. členom tega akta.
(5) Vsaka pravna ali fizična oseba ima lahko odprt samo en
račun za opravljanje transakcij s potrdili o izvoru.
(6) Zahteva za zaprtje računa se poda na obrazcu iz Priloge I,
ki je kot priloga sestavni del tega akta. 
Postopek odprtja računa za proizvajalce, ki želijo
prejemati potrdila o izvoru izključno za prejemanje podpore
12. člen
Vloga za odprtje računa in izdajo potrdil o izvoru se poda na
obrazcu iz Priloge II, ki je kot priloga sestavni del tega akta. 
Postopek odprtja računa za proizvajalce, ki želijo
opravljati transakcije s potrdili o izvoru in postopek odprtja računa trgovca
13. člen
(1) Zahteva za odprtje računa se vloži v elektronski obliki, in
sicer tako, da vlagatelj zahteve izpolni spletni obrazec za registracijo v
Registru PoI, ki se nahaja na spletnem naslovu registra potrdil o izvoru in je
dostopen po kliku na gumb »Registracija «. Po pošti mora uporabnik, ki je
izpolnil spletni obrazec, poslati še vlogo iz Priloge III.
(2) Vsebina spletnega obrazca iz
prejšnjega odstavka je prikazana v tabeli 1.


Ime in priimek

Ime in priimek
  odgovorne osebe


Podjetje/s. p.

Ime podjetja ali
  samostojnega podjetnika (pri registraciji fizične osebe, ki ni s. p., tega
  polja ni)


Naslov

Naslov podjetja ali
  fizične osebe


Poštna številka

Poštna številka
  podjetja ali fizične osebe


Poštni predal

Poštni predal podjetja
  ali fizične osebe


Kraj

Ime kraja, kjer ima
  podjetje sedež, oziroma naslov fizične osebe.


Država

Ime države, v kateri
  ima podjetje sedež, oziroma država, v kateri ima stalno prebivališče fizična
  oseba.


Vrsta računa

Če boste opravljali
  transakcije s potrdili o izvoru in nimate proizvodnih naprav, za katere bi
  lahko prejemali potrdila o izvoru, izberite »Trgovec«.
Če boste registrirali
  svoje proizvodne naprave za izdajo potrdil o izvoru in opravljali transakcije
  s potrdili o izvoru, izberite »Proizvajalec«.


Davčna številka

Davčna številka
  podjetja s črkovno predpono države (npr. SI za Slovenijo) 


Matična številka

Matična številka
  podjetja


Telefonska številka

Telefonska številka
  osebe, ki bo dostopala do računa.


Faks

Številka faksa osebe,
  ki bo dostopala do računa. 


E-naslov

Naslov elektronske
  pošte osebe, ki bo dostopala do računa.


URL

Naslov spletne strani
  podjetja ali fizične osebe


Opomba

Prostor za morebitne
  opombe


Tabela 1: Opis
vnosnih polj registracije uporabnika
Če so vsa polja ustrezno izpolnjena, se prikaže okno za potrditev
podatkov.
Če je uporabnik izbral profil trgovca s klikom na gumb »Pošlji«,
potrdi ustreznost podatkov in pošlje podatke agenciji. S tem je postopek
registracije za račun trgovca končan.
Uporabnik, ki odpira račun kot proizvajalec, s klikom na gumb
»Naprej« potrdi vnesene podatke. Postopek lahko nadaljuje z registracijo
proizvodnih naprav, lahko pa ga konča s klikom na gumb »Končaj« in proizvodne
naprave registrira pozneje, ko bo imel dostop do svojega računa v Registru PoI.
Če je uporabnik izbral gumb
»Naprej«, se mu odpre spletni obrazec z vsebino iz tabele 2. 


Število vnesenih naprav
  

Število naprav, za
  katere je uporabnik že vnesel zahtevek za registracijo.


Ime

Ime naprave


Naslov

Naslov (lokacija)
  proizvodne naprave


Poštna številka

Poštna številka naslova
  proizvodne naprave


Kraj

Kraj naslova proizvodne
  naprave


Država

Privzeto je izbrano
  Slovenija


Nazivna moč naprave
  [kW]

Moč elektrarne na
  sponkah generatorja kW


Številka merilnega
  mesta

Številka prevzemno-predajnega
  mesta (9-mestno število). Številke merilnih mest proizvodnih naprav so objavljene
  na spletni strani registra potrdil o izvoru. Za ogled seznama je treba na
  prvi strani klikniti gumb »Dokumentacija«.


Številka deklaracije za
  proizvodno napravo

Številka deklaracije za
  proizvodno napravo


Veljavnost do

Veljavnost deklaracije
  za proizvodno napravo


Podpora

Brez: izberite,
  če proizvodna naprava ne prejema ali ni prejela javne podpore.
OVE-P =
  subvencija za investiranje v proizvodne naprave. Izberite, če ste kdaj
  prejeli investicijsko podporo za proizvodno napravo.
OVE-C
  = subvencija za proizvodnjo energije. Izberite, če trenutno prejemate podporo
  (zagotovljen odkup, obratovalna podpora) za proizvedeno električno energijo.
OVE-I =
  subvencija za oboje, za investiranje v proizvodne naprave in za proizvodnjo.


Tehnološka koda

OVE
  – obnovljivi vir energije
SPTE
  – soproizvodnja toplote in električne energije
OVE kombi –
  kombinirana OVE proizvodna naprava


Vir energije

Vrsta primarnega vira
  za proizvodnjo električne energije


Operater

Izberite omrežje, na
  katero je priključena proizvodna naprava.


Način proizvodnje

Izberite način proizvodnje
  električne energije:
- proizvodnja iz OVE
  ali
- SPTE (soproizvodnja).


Številka proizvodne
  naprave 

18-mestna številka
  proizvodne naprave 
Izberete lahko, da vam Register PoI samodejno dodeli številko proizvodne naprave, ali pa vpišete svojo številko GSRN.
Če pustite polje
  prazno, vam Register PoI samodejno dodeli številko računa proizvodne naprave.


Tabela 2: Opis vnosnih polj
registracije proizvodne naprave
(3) Na podlagi pravilno izpolnjenega spletnega obrazca za
registracijo in izpolnjenega obrazca iz Priloge III agencija vlagatelju zahteve
odpre račun v registru.
14. člen
(1) Agencija najpozneje v petnajstih delovnih dneh po uspešno
izvedeni registraciji (izpolnitvi spletnega obrazca) in prejemu pravilno
izpolnjenega obrazca iz Priloge III potrdi registracijo uporabnika.
(2) Po potrditvi registracije prejme uporabnik oziroma njegov
pooblaščenec na svoj elektronski naslov geslo za vstop v Register PoI in
spletni naslov, na katerem lahko prevzame svoj digitalni certifikat (v
nadaljnjem besedilu: certifikat). Po navadni pošti prejme uporabnik v treh
delovnih dneh po potrditvi registracije še geslo za prevzem certifikata, ki ga
potrebuje ob namestitvi certifikata na svoj računalnik. Po namestitvi
certifikata uporabnik uporablja za dostop do registra potrdil o izvoru še geslo
za vstop v sistem. Svoje geslo za vstop v sistem si lahko v registru potrdil o
izvoru uporabnik tudi kadarkoli spremeni.
(3) Uporabnik Registra PoI mora za varnost poslovanja poskrbeti
tudi sam. Uporabnik oziroma njegov pooblaščenec mora poskrbeti, da nezaželena
oseba nima dostopa do njegovega certifikata in zasebnega ključa ali osebnega
gesla, ki jih prejme ob odprtju računa. S pomočjo didgitalnega certifikata in
zasebnega ključa ter osebnega gesla uporabnika se lahko nepooblaščena oseba
identificira v njegovem imenu in v njegovem imenu opravlja transakcije v
registru. Zato mora vsak uporabnik oziroma njegov pooblaščenec svoje osebno
geslo in certifikat ter zasebni ključ skrbno varovati.
15. člen
Proizvajalci lahko zahtevajo izdajo potrdil o izvoru po prijavi
v svoj račun s klikom na gumb »Potrdila o izvoru«, kjer izberejo »Izdaja«.
Agencija v dvajsetih delovnih dneh po prejemu zahteve potrdila o izvoru izda
skladno z Uredbo o izdaji deklaracij za proizvodne naprave in potrdil o izvoru
električne energije.
16. člen
(1) Če so proizvodne naprave določenega proizvajalca vključene
v sistem podpor, celoten račun tega proizvajalca upravlja agencija.
(2) Agencija za proizvodne naprave, ki prejemajo podporo in
za katere je proizvajalec zahteval izdajo potrdil o izvoru in je do njih tudi
upravičen glede na predpise, ki urejajo njihovo izdajo, zagotovi prenos potrdil
o izvoru na Center za podpore, kar proizvajalcu omogoča nemoteno prejemanje
podpore skladno s predpisi, ki urejajo področje podpor.
17. člen
Račun lahko agencija zapre v naslednjih primerih:
-       
če je to zahteval uporabnik,
-       
če je od zadnje prijave ali izdaje potrdil o izvoru na račun minilo več
kot pet let,
-       
če je uporabnik računa kršil določila zakonskih aktov, ki urejajo sistem
potrdil o izvoru.
18. člen
(1) Uporabnik, ki ne razpolaga z ustreznimi tehničnimi možnostmi,
lahko za upravljanje njegovega računa in potrdil o izvoru pooblasti agencijo s
pisnim pooblastilom.
(2) Do preklica pooblastila vsako želeno operacijo v zvezi z
njegovim računom opravi agencija najpozneje v dvajsetih delovnih dneh po
prejemu pisnega zahtevka uporabnika.
19. člen
Uporabnik lahko od agencije pisno zahteva izpis količine potrdil
o izvoru na njegovem računu in drugih podatkov z njegovega računa.
20. člen
Uporabnik računa lahko upravlja le potrdila o izvoru, ki so na
njegovem računu in so bila izdana za električno energijo, proizvedeno v
proizvodnih napravah, ki ne prejemajo podpor.
21. člen
Za vse operacije so uporabniku na voljo priročniki, do katerih
lahko dostopa po prijavi na račun s klikom na gumb »Pomoč«. Priročniki
vsebujejo opis izvedbe vseh operacij po korakih s pripadajočimi zaslonskimi
slikami. 
IV. TRANSAKCIJE S POTRDILI O IZVORU
22. člen
(1) V Registru PoI je mogoče opraviti naslednje transakcije:
-       
izdajo potrdil o izvoru (izdajo lahko izvede samo agencija na račun
proizvajalca, ki je zahteval izdajo),
-       
prenos potrdil o izvoru na drug račun v registru potrdil o izvoru,
-       
prenos (izvoz) potrdil o izvoru v druge države,
-       
unovčenje potrdil o izvoru,
-       
pridobitev (uvoz) potrdil o izvoru iz drugih držav.
(2) Na vsakem računu je razviden seznam izdanih, prenesenih, uvoženih,
izvoženih in unovčenih potrdil o izvoru.
(3) Uporabnik računa mora transakcije izvajati posebno pazljivo,
saj je izvedena transakcija dokončna in je ni mogoče popraviti oziroma
spremeniti.
(4) Za prenos v tujino (izvoz) in unovčenje si lahko
uporabnik izpiše potrdilo o izvozu oziroma potrdilo o unovčenju potrdil o
izvoru.
(5) Uporabnik lahko zaprosi agencijo za žigosanje in podpis potrdil
iz prejšnjega odstavka. Agencija najpozneje v petih delovnih dneh od
uporabnikove zahteve navedena potrdila žigosa in po pošti pošlje uporabniku.
Uporabnik lahko zahtevo za žigosanje potrdil pošlje agenciji pisno po pošti. V
zahtevi je treba navesti serijske številke potrdil, ki jih želi imeti žigosane,
pri čemer se za vsako serijsko številko potrdilo o izvoru žigosa samo enkrat.
23. člen
(1) Uporabniki so odgovorni za vsako transakcijo, ki jo izvedejo
v Registru PoI.
(2) Če uporabnik meni, da je stanje na njegovem računu napačno
zaradi napake v sistemu, lahko agenciji poda ugovor z opisom napake in predloži
ustrezna dokazila.
(3) Agencija v 15 delovnih dneh ugotovi, ali je dejansko prišlo
do spremembe zaradi napake v delovanju registra potrdil o izvoru, in odpravi
morebitno nepravilnost. 
Prenos na drug račun v Registru PoI
24. člen
(1) Uporabnik lahko potrdila o izvoru s svojega računa prenese
na račun drugega uporabnika v Registru PoI.
(2) S potrdili o izvoru iz prvega odstavka tega člena
uporabnik po prenosu ne more več opravljati transakcij. Količina in druge
informacije o prenosu so razvidne iz uporabnikovega seznama prenesenih potrdil
o izvoru.
Unovčenje potrdil o izvoru
25. člen
(1) Uporabnik lahko potrdila o izvoru, ki so na njegovem računu,
unovči na svoje ime ali na ime končnega kupca potrdil o izvoru.
(2) Pri unovčenju potrdil o izvoru na ime kupca zunaj območja
Republike Slovenije Register PoI pošlje sporočilo o unovčenju agenciji. Po
pregledu poslanega sporočila o unovčenju s strani agencije se unovčenje
dokončno izvede. Agencija je zavezana sporočilo o unovčenju pregledati
najpozneje v desetih delovnih dneh po prejemu.
(3) S potrdili o izvoru iz prvega odstavka tega člena
uporabnik po unovčenju ne more več opravljati transakcij. Količina in druge
informacije o unovčenju so razvidne iz uporabnikovega seznama unovčenih potrdil
o izvoru.
(4) Ko je transakcija končana, se v Registru PoI sestavi dokument
s podatki o unovčenih potrdilih o izvoru, ki ga uporabnik lahko shrani na
računalnik oziroma natisne.
Izvoz potrdil o izvoru
26. člen
(1) Uporabnik lahko potrdila o izvoru, ki so na njegovem računu,
izvozi na ime pravne ali fizične osebe v tujini.
(2) Pri izvozu potrdil o izvoru na ime kupca zunaj območja Republike
Slovenije Register PoI pošlje sporočilo o izvozu agenciji. Ko agencija
sporočilo o izvozu pregleda, se izvoz dokončno izvede. Agencija je zavezana
sporočilo o izvozu pregledati najpozneje v desetih delovnih dneh po njegovem prejemu.
(3) S potrdili o izvoru iz prvega odstavka tega člena uporabnik
po izvozu ne more več opravljati transakcij. Količina in druge informacije o
izvozu so razvidne iz uporabnikovega seznama izvoženih potrdil o izvoru.
(4) Ko je transakcija končana, se sestavi dokument s podatki o
izvoženih potrdilih o izvoru, ki ga uporabnik lahko shrani na svoj računalnik
oziroma natisne.
Uvoz potrdil o izvoru v Register PoI
27. člen
(1) Za uvoz potrdil o izvoru v Register PoI je treba po prijavi
v račun v Registru PoI v spletni obrazec vnesti vse zahtevane podatke o
potrdilih o izvoru, ki jih uporabnik želi uvoziti, in izvirnike poslati
agenciji skupaj s pisno prošnjo za uvoz.
(2) Uvoz potrdil o izvoru v Register PoI agencija potrdi ali zavrne
v dvajsetih delovnih dneh in o tem obvesti uporabnika.
(3) Zavrnitev uvoza pomeni izključno zavrnitev vnosa potrdil o
izvoru v Register PoI in ne vpliva na priznavanje potrdil o izvoru.
V. SPOROČANJE PODATKOV O PROIZVODNJI
28. člen
(1) Proizvajalci so zavezani posredovati agenciji izmerjene količine
na vseh merilnih mestih (napravah), ki so navedena v odločbi o deklaraciji za
proizvodno napravo.
(2) Proizvajalci posredujejo podatke po spletu s pomočjo uporabniškega
imena in gesla na spletni naslov, ki ga prejmejo skupaj z deklaracijo za
proizvodno napravo.
(3) Na naslovu iz prejšnjega odstavka morajo proizvajalci vpisati
mesečne količine za vse merilne naprave, navedene v odločbi o deklaraciji za
proizvodno napravo, in druge podatke, ki so navedeni v odločbi o deklaraciji za
proizvodno napravo.
(4) Podatke morajo posredovati najpozneje do petega delovnega
dne tekočega meseca za prejšnji mesec. Proizvajalci, ki ne prejemajo podpore,
lahko mesečne podatke o proizvodnji vpišejo najpozneje do petega delovnega dne
tekočega koledarskega leta za prejšnje leto.
(5) Proizvajalci, ki proizvajajo električno energijo v
proizvodnih napravah OVE in proizvodnih napravah SPTE z nazivno električno
močjo, manjšo od 1 MW, lahko s podpisom izjave iz Priloge IV, ki je kot priloga
sestavni del tega akta, pristanejo, da se kot podatek o izmerjeni količini
električne energije za določeno merilno mesto uporabi podatek iz
30. člena tega akta.
29. člen
Proizvajalci, ki nimajo ustreznih tehničnih možnosti,
posredujejo podatke iz prejšnjega člena v pisni obliki s podpisom proizvajalca
oziroma odgovorne osebe v rokih, navedenih v prejšnjem členu.
30. člen
(1) Sistemski operaterji so zavezani v Register PoI vnašati podatke
o mesečni proizvodnji električne energije v vseh proizvodnih napravah.
(2) Sistemski operaterji so zavezani sporočati podatke o
mesečni proizvodnji proizvodne naprave (zaokroženo na1 kWh) za vse proizvodne
naprave, ki so priključene na njihovo omrežje ali ki obratujejo znotraj
zaokroženih gospodarskih kompleksov, povezanih na njihovo omrežje.
(3) Sistemski operaterji dodelijo merilnemu mestu, ki meri proizvedeno
električno energijo iz proizvodne naprave, devetmestno številko merilnega
mesta, ki enoznačno označuje proizvodno napravo.
(4) Sistemski operaterji morajo agenciji posredovati
naslednje podatke:
-       
ime in priimek odgovorne osebe, ki bo posredovala podatke,
-       
elektronski naslov odgovorne osebe,
-       
telefonsko številko odgovorne osebe,
-       
številko faksa odgovorne osebe.
(5) Podatke morajo sistemski operaterji vnesti najpozneje dvanajsti
delovni dan v mesecu za prejšnji mesec. Vpis je mogoč prek datoteke XML, katere
vsebino, obliko in obseg določi agencija.
(6) Če sistemski operater vnese napačne podatke, lahko s
ponovnim vnosom popravljene datoteke XML stanje meritev proizvedene električne
energije popravi. Velja zadnji uspešen vnos datoteke XML. Če ponovni vnos ne
vsebuje podatkov za določeno merilno mesto, veljajo podatki prejšnjega vnosa. Popravki
so mogoči do vključno petnajstega delovnega dne v mesecu (časovno okno za vnos
meritev) za meritve prejšnjega meseca. Po poteku tega roka popravki niso več
mogoči. O tem, pri katerih merilnih mestih je bil narejen popravek in za
kolikšno količino, mora oseba, ki v imenu sistemskega operaterja vpisuje podatke
o proizvodnji, po elektronski pošti obvestiti agencijo na naslov: poi@agen‑rs.si.
(7) Sistemski operaterji so zavezani pošiljati seznam
proizvodnih naprav (elektrarn) s pripadajočimi številkami merilnih mest
agenciji ob vsaki spremembi seznama na naslov: poi@agen‑rs.si. Vsaka številka merilnega mesta enoznačno določa
posamezno proizvodno napravo (elektrarno) in se ne sme spreminjati.
(8) Sistemski operaterji so odgovorni za točnost in ažurnost vnesenih
podatkov.
VI. PREHODNA IN KONČNA DOLOČBA
31. člen
Proizvajalci, ki že imajo odprt račun v registru in
registrirane naprave, za katere prejemajo potrdila o izvoru, morajo za potrebe
prejemanja podpor poslati izpolnjen obrazec iz Priloge II. Za proizvodne
naprave, za katere proizvajalci prejemajo podpore, slednji več ne morejo
razpolagati s potrdili o izvoru za proizvodnjo od vključno koledarskega leta
2009 naprej, ker jih agencija za čas, ko prejemajo podpore, prenese na Center za
podpore.
32. člen
Ta akt začne veljati naslednji dan po objavi v Uradnem listu
Republike Slovenije.
Št. 133-2/2009/EE-31
Maribor, dne 3. aprila 2009
EVA 2009-2111-0214
Predsednik sveta
Javne agencije
Republike Slovenije za energijo
dr. Franc Žlahtič l.r.

Priloga
I: Vloga za zaprtje računa v Registru PoI
Priloga
II: Vloga za odprtje računa proizvajalca – enostavni postopek
Priloga
III: Vloga za odprtje računa za opravljanje transakcij
Priloga
IV: Izjava o sporočanju podatkov o proizvodnji električne energije