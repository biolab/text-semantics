1. člen
Ta pravilnik določa znake ter način in postopek, po katerem cestninski
nadzorniki zaradi izvajanja nadzora nad plačevanjem cestnine ustavljajo vozila
v cestnem prometu na cestninskih cestah v Republiki Sloveniji.
2. člen
(1) Cestninski nadzorniki ustavljajo vozila v cestnem
prometu:
-       
z loparjem za urejanje prometa brez lastnega vira svetlobe,
-       
z loparjem za urejanje prometa z lastnim virom svetlobe,
-       
z ročno svetilko z rdečim filtrom stožčaste oblike,
-       
s svetlobno tablo, nameščeno znotraj vozila ali na vozilu.
(2) Lopar za urejanje prometa brez lastnega vira
svetlobe ima obliko kroga z belo osnovo in rdečim robom in je prevlečen z
odsevno snovjo.
(3) Za ustavljanje vozil ponoči ali ob slabi vidljivosti
uporabljajo cestninski nadzorniki lopar z lastnim virom svetlobe ali ročno
svetilko z rdečim filtrom stožčaste oblike. Lopar z lastnim virom svetlobe ima
na sredini kroga svetilko s filtrom rdeče barve, premera najmanj 10 cm. Ročna
svetilka mora imeti ustrezno svetilnost, ki zagotavlja, da jo lahko udeleženci
cestnega prometa ponoči, ne glede na prometne razmere, zlahka in pravočasno
opazijo.
(4) Svetlobna tabla v službenem vozilu je elektronski
zaslon, na katerem se lahko izpiše statična, tekoča ali premikajoča se odredba
drugim udeležencem v cestnem prometu. Odredba je sestavljena iz črk in se daje
iz vozečega ali ustavljenega službenega vozila. Svetlobna tabla je nameščena
znotraj vozila ali na vozilu, in sicer mora biti vgrajena tako, da takrat, ko
ni v uporabi, vozniku službenega vozila ne zmanjšuje preglednosti iz vozila.
(5) Cestninski nadzorniki ustavljajo vozila iz vozečega
službenega vozila tako, da s službenim vozilom zapeljejo pred vozilo, ki ga
želijo ustaviti in na svetlobni tabli izmenično izpišejo odredbi »STOP –
CESTNINSKI NADZOR« ali »CESTNINSKI NADZOR – SLEDITE MI«. Kadar ustavljajo
vozilo s tujo registracijo cestninski nadzorniki na svetlobno tablo izpišejo
odredbi »STOP – TOLL INSPECTION« ali »TOLL INSPECTION – FOLLOW ME«.
(6) Voznik vozila se mora ravnati po odredbi
cestninskega nadzornika, izpisani na svetlobni tabli, in ustaviti vozilo ali
slediti službenemu vozilu na najbližje mesto, kjer je možno vozilo varno
ustaviti zunaj vozišča.
3. člen
(1) Poleg naprav iz prejšnjega člena lahko cestninski
nadzorniki pri ustavljanju vozil uporabljajo tudi troznak.
(2) Troznak je prometni znak v obliki tristrane
piramide. V nočnem času se na vrh troznaka namesti rumena utripajoča luč.
4. člen
(1) Kadar cestninski nadzorniki ustavljajo vozila,
morajo nositi odsevni telovnik ali zgornji del službenega oblačila rumeno
zelene barve z belimi odsevnimi trakovi in napisom »CESTNINSKI NADZOR« na
sprednji in hrbtni strani.
(2) Če cestninski nadzorniki ustavljajo vozila, morajo
pred mestom, kjer ustavljajo vozila, na vidno mesto na robu vozišča postaviti
troznak, tako da ga vozniki pravočasno in zlahka opazijo. Za označitev mesta,
kjer ustavljajo vozila, lahko cestninski nadzorniki uporabijo tudi prenosne
rumene utripajoče luči.
(3) Pri izbiri mesta izvajanja nadzora nad plačevanjem
cestnine morajo cestninski nadzorniki paziti, da se postavijo na mesto, kjer v
čim manjši meri ovirajo promet in kjer je dovolj prostora, da voznik varno
ustavi vozilo, ne da bi bil pri tem ogrožen preostali promet.
5. člen
Če v tem pravilniku ni drugače določeno, cestninski
nadzorniki pri ustavljanju vozil uporabljajo določbe Pravilnika o znakih, ki
jih dajejo policisti in druge pooblaščene uradne osebe pri urejanju in
nadziranju cestnega prometa (Uradni list RS, št. 4/13), ki se nanašajo na
znake, ki jih dajejo policisti s položajem telesa, znake, ki jih dajejo
policisti z rokami in znake, ki jih dajejo policisti z loparjem za urejanje
prometa in ročno svetilko.
6. člen
Z dnem uveljavitve tega pravilnika se preneha uporabljati
Pravilnik o znakih in postopku, po katerem cestninski nadzorniki ustavljajo
vozila v cestnem prometu (Uradni list RS, št. 63/08, 109/09 in 24/15 –
ZCestn).
7. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-524/2015/11-00721214
Ljubljana, dne 15. januarja 2016
EVA 2015-2430-0116
dr. Peter Gašperšič l.r.
Minister
za infrastrukturo