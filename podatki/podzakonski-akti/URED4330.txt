1. člen
(namen)
(1) Ta uredba v skladu z Direktivo 2006/11/ES Evropskega parlamenta
in Sveta z dne 15. februarja 2006 o onesnaževanju pri odvajanju nekaterih
nevarnih snovi v vodno okolje Skupnosti (UL L št. 64 z dne 4. 3. 2006, str. 52)
določa posebne zahteve v zvezi z emisijo snovi in toplote pri odvajanju
industrijske odpadne vode (v nadaljnjem besedilu: odpadna voda) iz naprav za proizvodnjo
papirja, kartona ali lepenke, in sicer:
-       
mejne vrednosti parametrov odpadne vode in
-       
posebne ukrepe v zvezi z zmanjševanjem emisije snovi.
(2) Za vprašanja o emisiji snovi in toplote pri odvajanju odpadne
vode, ki niso urejena s to uredbo, se uporablja predpis, ki ureja emisijo snovi
in toplote pri odvajanju odpadnih vod v vode in javno kanalizacijo, za
vprašanja obratovalnega monitoringa odpadnih vod pa predpis, ki ureja prve
meritve in obratovalni monitoring odpadnih vod ter pogoje za njegovo izvajanje.
2. člen
(uporaba)
(1) Določbe te uredbe se uporabljajo za naprave za
proizvodnjo papirja, kartona in lepenke in sicer za proizvodnjo naslednjih vrst
papirja:
-       
specialni papirji z uporabo posebnih surovin ali dodatkov ali z večjim
obsegom mehanske obdelave vlaknin,
-       
premazani brezlesni papir, karton ali lepenka,
-       
nepremazani brezlesni papir, karton ali lepenka,
-       
papir za proizvodnjo brisač ali toaletnega papirja in
-       
premazani ali nepremazni lesovinski papir, karton ali lepenka.
(2) Določbe te uredbe se ne uporabljajo za odpadno vodo iz:
-       
naprave za proizvodnjo papirja, kartona ali lepenke v sklopu integrirane
proizvodnje vlaknin in papirja, kartona ali lepenke,
-       
naprave za hlajenje in naprave za proizvodnjo vroče vode in pare,
-       
naprave za predelavo proizvedenega papirja, kartona in lepenke, naprave
za pripravo vode.
(3) Določbe te uredbe se ne uporabljajo za komunalno odpadno
vodo, ki nastaja na območju naprav za proizvodnjo papirja, kartona ali lepenke.
3. člen
(mejne vrednosti)
(1) Mejne vrednosti parametrov odpadne vode iz naprav za
proizvodnjo papirja, kartona in lepenke za odvajanje neposredno v vode so
določene v preglednici 1 iz priloge 1, ki je sestavni del te uredbe.
(2) Mejne vrednosti parametrov odpadne vode iz naprav za
proizvodnjo papirja, kartona in lepenke za odvajanje v javno kanalizacijo so
določene v preglednici 2 iz priloge 1 te uredbe.
(3) Če javna kanalizacija ni zaključena s komunalno ali skupno
čistilno napravo, se za odpadno vodo iz naprave za proizvodnjo papirja, kartona
in lepenke, ki se odvaja v javno kanalizacijo, uporabljajo mejne vrednosti, ki
so v preglednici 1 iz priloge 1 te uredbe določene za odvajanje neposredno v vode.
(4) V preglednicah iz priloge 1 in 2 te uredbe so za
neraztopljene snovi in parametre celotni dušik, celotni fosfor, KPK, BPK5, in
AOX določene mejne vrednosti emisijskih faktorjev, pri čemer je emisijski
faktor razmerje med dnevnim povprečjem količine neraztopljenih snovi oziroma
parametra v odpadni vodi in maso dnevne proizvodnje zračno suhega papirja.
(5) Dnevno povprečje količine neraztopljenih snovi oziroma posameznega
parametra v odpadni vodi se izračuna na podlagi meritev v dnevih normalne in
neprekinjene proizvodnje posameznega koledarskega meseca, v katerem se
ugotavlja emisijski faktor.
(6) Masa dnevne proizvodnje zračno suhega papirja je tista
masa, ki jo ne presega 80 odstotkov mas dnevne proizvodnje zračno suhega
papirja v koledarskem mesecu, v katerem se ugotavlja emisijski faktor.
(7) Emisijski faktor se izraža v kilogramih količine
neraztopljenih snovi oziroma parametra na tono izdelanega zračno suhega
papirja.
4. člen
(ukrepi zmanjševanja obremenjevanja voda)
Posebni ukrepi, ki jih mora izvajati upravljavec naprave za proizvodnjo
papirja, kartona ali lepenke zaradi čim manjšega onesnaževanja in porabe voda, so:
-       
zadrževanje in recikliranje snovi znotraj proizvodnega procesa,
-       
zmanjšanje količine odpadne vode z zapiranjem krogotokov,
-       
uporaba vlaknin, polnil in pomožnih sredstev, ki ne preprečujejo
čiščenja odpadne vode in recikliranja odpadnega papirja,
-       
fizikalno-kemijsko čiščenje in biološko čiščenje ali fizikalno- kemijsko
čiščenje odpadne vode z namenom, da so dosežene mejne vrednosti parametrov, ki
so s to uredbo določene za odvajanje neposredno v vode,
-       
fizikalno-kemijsko predčiščenje odpadne vode z namenom, da so dosežene
mejne vrednosti parametrov, ki so s to uredbo določene za odvajanje v javno
kanalizacijo, ter
-       
preprečevanje odvajanja tekočih odpadnih topil in čistil, ki vsebujejo
nevarne snovi, kot so benzen, toluen, ksilen in halogenirani ogljikovodiki, v
odpadno vodo.
5. člen
(nadzor)
Nadzor nad izvajanjem te uredbe opravljajo inšpektorji, pristojni
za varstvo okolja.
6. člen
(prekršek)
(1) Z globo od 4.000 eurov do 40.000 eurov se za prekršek kaznuje
upravljavec naprave za proizvodnjo papirja, kartona ali lepenke, ki je pravna
oseba ali samostojni podjetnik posameznik, če ne izvaja ukrepov iz 4. člena te
uredbe ali če ne prilagodi obratovanja obstoječe naprave za proizvodnjo
papirja, kartona in lepenke v zvezi z mejnimi vrednostmi emisij snovi do roka
iz 7. člena te uredbe.
(2) Z globo od 1.200 eurov do 4.000 eurov se za prekršek iz
prejšnjega odstavka kaznuje tudi odgovorna oseba upravljavca naprave za
proizvodnjo papirja, kartona ali lepenke.
7. člen
(prilagoditev obstoječih naprav)
(1) Upravljavec obstoječe naprave za proizvodnjo papirja, kartona
in lepenke mora zagotoviti prilagoditev obratovanjaobstoječe naprave v zvezi z
mejnimi vrednostmi emisije snovi iz priloge 1 te uredbe najpozneje do 31.
decembra 2012.
(2) Do prilagoditve obstoječih naprav za proizvodnjo papirja,
kartona in lepenke v skladu s prejšnjim odstavkom se za obstoječe naprave
uporabljajo mejne vrednosti, ki so določene v prilogi 2, ki je sestavni del te
uredbe.
(3) Ne glede na določbi prvega in drugega odstavka tega člena
mora upravljavec obstoječe naprave za proizvodnjo papirja, kartona in lepenke
zagotoviti prilagoditev obratovanje obstoječe naprave v skladu z določbami iz
3. člena te uredbe, če se zaradi posegov v napravo poveča njena proizvodna zmogljivost
za več kot 25 odstotkov.
(4) Proizvodna zmogljivost obstoječe naprave iz prejšnjega odstavka
je največja zmogljivost naprave za proizvodnjo papirja, kartona in lepenke, ki
jo opredeli proizvajalec naprave in zapiše v tehnično dokumentacijo, namenjeno
uporabnikom naprave ter se izraža v količini proizvoda, ki nastane v 24 urah obratovanja
naprave ali v 1 uri, če naprava ne more obratovati neprekinjeno 24 ur.
8. člen
(prehodne določbe)
(1) Ne glede na določbe tretjega odstavka 3. člena te uredbe
se za odpadno vodo iz obstoječe naprave za proizvodnjo papirja, kartona ali
lepenke, odvajano v javno kanalizacijo, ki ni zaključena s komunalno ali skupno
čistilno napravo, uporabljajo mejne vrednosti za odvajanje v javno kanalizacijo
do roka iz operativnega programa na področju odvajanja in čiščenja odpadnih
voda, do katerega se morajo odpadne vode iz te javne kanalizacije odvajati v
vode, očiščene v skladu s predpisom, ki ureja emisijo snovi pri odvajanju
odpadne vode iz komunalnih čistilnih naprav.
(2) Če obstoječa naprava za proizvodnjo papirja, kartona ali
lepenke ni priključena na javno kanalizacijo, se določbe prejšnjega odstavka
uporabljajo do 31. decembra 2008 tudi za odpadno vodo, ki se iz te naprave
odvaja neposredno v vode, če je iz dokumentacije, priložene k vlogi za izdajo
okoljevarstvenega dovoljenja, razvidno, da so za priključitev naprave na javno
kanalizacijo izpolnjeni vsi pogoji upravljavca javne kanalizacije.
9. člen
(prehodne določbe za prekrške)
Do uvedbe eura kot valute Republike Slovenije se:
-       
v prvem odstavku 6. člena te uredbe namesto zneska »4.000 eurov«
uporablja znesek »1.000.000 tolarjev«, namesto zneska »40.000 eurov« pa znesek
»10.000.000 tolarjev« in
-       
v drugem odstavku 6. člena te uredbe namesto zneska »1.200 eurov«
uporablja znesek »300.000 tolarjev«, namesto zneska »4.000 eurov« pa znesek
»1.000.000 tolarjev«.
10. člen
(prenehanje veljavnosti)
Z dnem uveljavitve te uredbe preneha veljati Uredba o emisiji
snovi pri odvajanju odpadnih vod iz objektov in naprav za proizvodnjo papirja,
kartona in lepenke (Uradni list RS, št. 10/99 in 41/04 – ZVO-1).
11. člen
(začetek veljavnosti)
Ta uredba začne veljati petnajsti dan po objavi v Uradnem listu
Republike Slovenije.
Št. 00719-100/2006/6
Ljubljana, dne 13. decembra 2006
EVA 2006-2511-0225
Vlada Republike Slovenije
Janez Janša l.r.
Predsednik

Priloga
1: Preglednica 1: Mejne vrednosti parametrov odpadne vode naprave za
proizvodnjo papirja, lepenke in kartona za odvajanje v vode; Preglednica 2:
Mejne vrednosti parametrov odpadne vode naprave za proizvodnjo papirja, lepenke
in kartona za odvajanje v javno kanalizacijo
Priloga
2: Preglednica 1: Mejne vrednosti parametrov odpadne vode obstoječe naprave za
proizvodnjo papirja, lepenke in kartona za odvajanje v vode; Preglednica 2:
Mejne vrednosti parametrov odpadne vode obstoječe naprave za proizvodnjo
papirja, lepenke in kartona za odvajanje v javno kanalizacijo