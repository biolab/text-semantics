I. SPLOŠNA DOLOČBA
1. člen
Ta pravilnik ureja:
-       
volitve v skupščino Zavoda za zdravstveno zavarovanje Slovenije (v
nadaljnjem besedilu: ZZZS);
-       
konstituiranje skupščine ZZZS (v nadaljnjem besedilu: skupščina);
-       
ustanovitev in volitve v območne svete območnih enot ZZZS (v nadaljnjem
besedilu: območni sveti);
-       
imenovanje upravnega odbora ZZZS (v nadaljnjem besedilu: upravni odbor);
-       
volitve članov upravnega odbora, predstavnikov delavcev ZZZS (v
nadaljnjem besedilu: delavec).
II. VOLITVE V SKUPŠČINO
2. člen
(1) Volitve v skupščino razpiše skupščina najpozneje štiri
mesece pred iztekom njenega štiriletnega mandata, ki se začne od dneva njene
prve seje.
(2) Mandat prejšnje skupščine preneha s prvo sejo nove
skupščine.
3. člen
Nadomestne volitve se opravijo, če članu skupščine predčasno
preneha mandat, razen če je do njenega izteka preostalo manj kot šest mesecev.
4. člen
(1) V sklepu o razpisu volitev članov skupščine se določita
dan razpisa volitev in dan glasovanja.
(2) Z dnem razpisa volitev začnejo teči roki za volilna
opravila.
(3) Dan glasovanja se določi na delovni dan in je lahko
različen za volitve v posameznih volilnih telesih, vendar mora biti določen za
vsa volilna telesa v istem tednu.
(4) Sklep o razpisu volitev članov skupščine se objavi v
Uradnem listu Republike Slovenije.
5. člen
(1) Člane skupščine volijo organizacije delodajalcev in
organizacije zavarovancev po volilnih telesih, ki jih sestavljajo izvoljeni
predstavniki teh organizacij.
(2) Pravico voliti in biti voljeni v skupščino imajo
državljani Republike Slovenije, ki imajo splošno volilno pravico, v skladu z
zakonom, ki ureja volitve v Državni zbor Republike Slovenije (v nadaljnjem besedilu:
splošna volilna pravica).
6. člen
(1) Volitve v skupščino vodi in izvaja volilna komisija, ki
jo ob razpisu splošnih volitev imenuje skupščina. Sestavljajo jo predsednik,
njegov namestnik ter trije člani in njihovi namestniki.
(2) Predsednik volilne komisije in njegov namestnik se
imenujeta med osebami, ki imajo pravno izobrazbo, pridobljeno po študijskih
programih za pridobitev izobrazbe druge stopnje, oziroma raven izobrazbe,
pridobljene po študijskih programih, ki v skladu z zakonom ustreza izobrazbi
druge stopnje. Polovica članov volilne komisije in njihovih namestnikov se
imenuje na podlagi predlogov predstavnikov delodajalcev, druga polovica pa na
podlagi predlogov predstavnikov zavarovancev v skupščini.
(3) Mandat volilne komisije traja štiri leta.
(4) Volilna komisija je sklepčna, če so namesto odsotnih
članov navzoči njihovi namestniki. Če je odsoten tudi namestnik posameznega
člana, lahko odsotnega člana nadomešča namestnik drugega člana. Predsednika
lahko nadomešča samo njegov namestnik.
(5) Člani volilne komisije so lahko samo osebe, ki imajo
splošno volilno pravico, in ne smejo biti kandidati za člane skupščine.
(6) Volilna komisija odloča z večino glasov vseh članov
oziroma njihovih namestnikov. Če je število glasov »ZA« in »PROTI« enako,
odloči glas navzočega predsednika oziroma njegovega namestnika, če je
predsednik odsoten.
(7) Volilna komisija lahko odloča na seji s fizično
prisotnostjo ali na dopisni seji. Seja se lahko izvede na videokonferenčni
način (v nadaljnjem besedilu: video-seja).
7. člen
Naloge volilne komisije so predvsem:
1.     
skrbi za zakonitost volitev;
2.     
skrbi za tehnično izvedbo volitev;
3.     
potrjuje kandidature;
4.     
sklicuje in vodi volilne zbore volilnih teles;
5.     
ugotavlja izid volitev;
6.     
razpisuje volitve v volilnih telesih;
7.     
izdaja potrdila o izvolitvi.
8. člen
(1) Ponovne volitve v volilnih telesih se opravijo, če
volilna komisija zaradi nepravilnosti, ki lahko vplivajo na izid volitev,
razveljavi volitve v volilnem telesu.
(2) Ponovne volitve na podlagi obstoječih kandidatur se opravijo
najpozneje v petih dneh, ponovne volitve na podlagi novih kandidatur pa
najpozneje v 30 dneh od dneva razpisa volitev.
9. člen
Interesno skupino delodajalcev sestavlja:
-       
16 članov skupščine – predstavnikov delodajalcev, ki jih volijo
gospodarske zbornice in združenja delodajalcev, organizirana za območje države,
v volilnem telesu, ki voli predstavnike delodajalcev v Državni svet Republike
Slovenije (v nadaljnjem besedilu: interesne organizacije delodajalcev);
-       
štirje člani skupščine – predstavniki delodajalcev za področje državne
uprave in negospodarskih javnih služb, ki jih imenuje Vlada Republike
Slovenije.
10. člen
Interesno skupino zavarovancev sestavljajo interesne
organizacije zavarovancev:
-       
15 članov – predstavnikov aktivnih zavarovancev, ki jih volijo
reprezentativni sindikati za območje države, v volilnem telesu, ki voli
predstavnike delojemalcev v Državni svet Republike Slovenije;
-       
en član – predstavnik kmetov, ki ga volijo organizacije s področja
kmetijstva, organizirane za območje države;
-       
sedem članov – predstavnikov upokojencev, ki jih volijo organizacije
upokojencev, ki so organizirane za območje države;
-       
dva člana – predstavnika invalidov, ki ju imenuje Nacionalni svet
invalidskih organizacij Slovenije na podlagi zakona, ki ureja invalidske organizacije.
11. člen
(1) Interesne organizacije delodajalcev iz prve alineje 9.
člena tega pravilnika in interesne organizacije zavarovancev iz prve, druge in
tretje alineje prejšnjega člena (v nadaljnjem besedilu: prijavitelji), ki
želijo sodelovati pri imenovanju ali volitvah članov skupščine, pošljejo svojo
prijavo volilni komisiji v 15 dneh od dneva razpisa volitev. Če se v zahtevanem
roku ne prijavijo volilni komisiji, v postopku volitev članov skupščine ne
morejo sodelovati.
(2) Volilna komisija sestavi seznam prijaviteljev po
posameznih interesnih organizacijah.
(3) Prijavitelji posamezne interesne organizacije lahko o
imenovanju članov skupščine sklenejo sporazum in ga v 45 dneh od dneva razpisa
volitev posredujejo volilni komisiji.
(4) Šteje se, da je sporazum veljaven, če vsebuje seznam vseh
prijaviteljev, ki so se prijavili volilni komisiji in so sporazum podpisali,
ter poimenski seznam imenovanih članov skupščine v številu, ki ga določa Statut
Zavoda za zdravstveno zavarovanje Slovenije (Uradni list RS, št. 87/01 in 1/02
– popr.; v nadaljnjem besedilu: Statut).
(5) Če vsi prijavitelji v posamezni interesni organizaciji v
določenem roku ne sklenejo in ne dostavijo volilni komisiji podpisanega
sporazuma o imenovanju članov skupščine ali imenujejo neustrezno število
članov, morajo v roku iz prvega odstavka 12. člena tega pravilnika volilni
komisiji posredovati pisni seznam predstavnikov, imenovanih v volilno telo,
znotraj posameznih interesnih organizacij, ter dostaviti kandidature z osebnimi
podatki in pisnimi soglasji kandidatov za člane skupščine.
(6) Prijavitelj lahko imenuje v volilno telo toliko
predstavnikov, kolikor je pri njem združenih organizacij. Prijavitelj, ki ne
združuje več organizacij, lahko v volilno telo imenuje le po enega
predstavnika. Poleg predstavnikov iz prvega in drugega stavka tega odstavka
lahko imenuje vsaka organizacija iz prvega odstavka tega člena v volilno telo
še po enega predstavnika na vsakih dopolnjenih 5.000 članov. Prijavitelji
priložijo seznamu predstavnikov, imenovanih v volilno telo (v nadaljnjem
besedilu: elektorji), dokazilo o organiziranosti za območje države, pravila
delovanja prijavitelja in podatke o številu članov.
12. člen
(1) Kandidate za člane skupščine določijo organizacije
delodajalcev in organizacije zavarovancev v skladu s svojimi pravili.
Kandidature z osebnimi podatki in pisnimi soglasji kandidatov predložijo
volilni komisiji najpozneje 30 dni pred dnevom glasovanja.
(2) Vlada Republike Slovenije predloži volilni komisiji sklep
o imenovanju predstavnikov iz druge alineje 9. člena tega pravilnika 30 dni
pred sejo ustanovne skupščine.
(3) Nacionalni svet invalidskih organizacij Slovenije
predloži volilni komisiji seznam imenovanih kandidatov iz četrte alineje 10.
člena tega pravilnika 30 dni pred sejo ustanovne skupščine.
(4) Volilna komisija sestavi na podlagi potrjenih kandidatur
seznam kandidatov po vrstnem redu, določenim z žrebom.
13. člen
(1) Člane skupščine voli volilno telo po posameznih
interesnih organizacijah na volilnem zboru na podlagi seznama potrjenih
kandidatur.
(2) Volitve se opravijo, če je na volilnem zboru volilnega
telesa navzoča večina vseh članov volilnega telesa.
(3) Če volilni zbor volilnega telesa ni sklepčen, se nov
volilni zbor volilnega telesa skliče v nadaljnjih sedmih dneh. Na novem
volilnem zboru volilnega telesa se volitve opravijo ne glede na število
navzočih članov volilnega telesa.
14. člen
Volilni zbor volilnega telesa interesne organizacije skliče
predsednik volilne komisije najpozneje 15 dni pred dnem glasovanja po elektronski
pošti na elektronski naslov posameznega elektorja, ki je naveden med osebnimi
podatki iz prvega odstavka 12. člena tega pravilnika. Vabilu priloži seznam
članov volilnega telesa in seznam kandidatov.
15. člen
(1) Volilna komisija izvede volitve na volilnem zboru
posameznega volilnega telesa tajno z glasovanjem na glasovnicah, kjer je vrstni
red kandidatov enak vrstnemu redu na seznamu kandidatov.
(2) Vsak član volilnega telesa glasuje največ za toliko
kandidatov, kolikor članov skupščine se voli v volilnem telesu.
(3) Volilni zbor volilnega telesa se lahko odloči, da se
glasovanje izvede javno z glasovanjem o celotnem seznamu kandidatov, če je
število kandidatov na seznamu kandidatov enako številu članov skupščine, ki se
voli v volilnem telesu.
(4) Predsednik volilne komisije v posebnih okoliščinah, ko ni
mogoče sklicati volilnega zbora volilnega telesa z osebno navzočnostjo, lahko
skliče volilni zbor volilnega telesa na dopisni način po elektronski pošti.
Elektorji volilnega telesa najprej glasujejo o tem, ali bodo glasovali javno
ali tajno. Javno se glasuje dopisno po elektronski pošti, tajno pa z vračilom
glasovnice z navadno pošto. Glasovnicam mora biti priloženo navodilo za
glasovanje.
(5) Neizpolnjene glasovnice ali glasovnice iz tega člena, na
katerih ni mogoče ugotoviti, za katere kandidate je volivec glasoval, so
neveljavne.
(6) Ko je glasovanje končano, volilna komisija ugotovi izid
glasovanja tako, da glede na način glasovanja prešteje število glasov za
posameznega kandidata ali število glasov za listo. Volilna komisija ugotovi
tudi število neveljavnih glasovnic, če se glasuje z glasovnicami.
16. člen
(1) Za člane skupščine so izvoljeni tisti kandidati, ki so
dobili največ glasov.
(2) Če je dvoje ali več kandidatov dobilo enako najmanjše
potrebno število glasov, odloči o izvolitvi med njimi žreb, ki ga opravi
volilna komisija.
17. člen
Ko je glasovanje končano, volilna komisija sestavi zapisnik o
izidu glasovanja.
18. člen
Volilna komisija izda izvoljenim ali imenovanim kandidatom
potrdila.
19. člen
Glede postopka potrjevanja kandidatur in varstva volilne
pravice se smiselno uporabijo določbe zakona, ki ureja volitve v Državni zbor
Republike Slovenije.
20. člen
Stroški prostora, kjer se odvijajo volitve, stroški volilne
komisije in potni stroški elektorjev za udeležbo na volitvah po volilnih zborih
volilnih teles bremenijo ZZZS. Stroški za delo organov organizacij delodajalcev
oziroma zavarovancev v zvezi z volitvami bremenijo te organizacije.
III. KONSTITUIRANJE SKUPŠČINE
21. člen
(1) Prvo sejo skupščine skliče predsednik skupščine
najpozneje 15 dni po izvolitvi ali imenovanju večine članov v interesnih
skupinah delodajalcev in interesnih skupinah zavarovancev.
(2) Prvo sejo skupščine vodi do izvolitve predsednika
skupščine njen najstarejši član.
(3) Predsedujočemu seje pomaga strokovni delavec, ki ga
določi generalni direktor ZZZS (v nadaljnjem besedilu: generalni direktor).
22. člen
(1) Na prvi seji skupščine se najprej izvoli mandatna
komisija za čas mandata skupščine. Spremembe v sestavi mandatne komisije med
mandatom skupščina sprejema glede na izkazano potrebo.
(2) Naloge mandatne komisije so:
-       
pregleduje potrdila o izvolitvi in imenovanju ter morebitne pritožbe, ki
lahko vplivajo na potrditev mandatov;
-       
sestavlja poročila za skupščino, katerih sestavni deli so seznam članov
in potrdila o izvolitvi oziroma imenovanju.
(3) Mandatna komisija poroča skupščini na prvi seji skupščine
ob izvolitvi za nov mandat in ob vsaki spremembi med člani skupščine ob
nadomestnem mandatu.
23. člen
(1) Na predlog mandatne komisije skupščina potrjuje mandate
članov na prvi seji, nadomestne mandate za nove člane pa na prvi seji po
izvolitvi oziroma imenovanju. O vsakem spornem mandatu odloča skupščina
posebej.
(2) Če mandat člana skupščine ni potrjen, skupščina obvesti o
tem volilno komisijo, ki v tem primeru ravna v skladu z 8. členom tega
pravilnika.
(3) Prva seja skupščine se lahko izvede, če je navzoča večina
novih članov skupščine iz interesne skupine delodajalcev in interesne skupine
zavarovancev.
24. člen
(1) Po potrditvi mandatov skupščina izvoli predsednika
skupščine in njegovega namestnika.
(2) Najprej se opravijo volitve predsednika skupščine, po
njegovi izvolitvi pa se po enakem postopku opravijo volitve namestnika
predsednika skupščine.
(3) Če je predsednik skupščine izvoljen med predstavniki
delodajalcev, mora biti njegov namestnik izvoljen med predstavniki zavarovancev
in obratno.
25. člen
(1) Posameznega kandidata za predsednika skupščine ali
njegovega namestnika lahko predlaga najmanj pet članov skupščine. Predlog
kandidature se predloži pisno predsedujočemu na skupščini.
(2) Predlog kandidature mora vsebovati podatke o kandidatih:
ime, priimek, naslov, elektronski naslov in telefonsko številko. Kandidati
morajo s kandidaturo soglašati.
26. člen
Volitve predsednika skupščine in njegovega namestnika se
opravijo s tajnim glasovanjem. Skupščina lahko na predlog predsedujočega na
skupščini z večino glasov navzočih članov odloči, da se volitve opravijo z
javnim glasovanjem.
27. člen
Volitve s tajnim glasovanjem izvede predsedujoči na skupščini
s pomočjo strokovnega delavca in dveh članov skupščine, ki ju izvoli skupščina
na predlog predsedujočega na skupščini med predstavniki delodajalcev in
predstavniki zavarovancev (v nadaljnjem besedilu: komisija za izvedbo volitev).
28. člen
(1) Tajno se glasuje z glasovnico.
(2) Če je predlagan en sam kandidat za predsednika skupščine
oziroma njegovega namestnika, se na glasovnici navedeta ime in priimek
kandidata ter opredelitev »ZA« in »PROTI«. Glasuje se tako, da se na glasovnici
obkroži opredelitev »ZA« ali »PROTI«. Kandidat je izvoljen, če je zanj
glasovala večina navzočih članov skupščine.
(3) Če je predlaganih več kandidatov, se ti na glasovnici
navedejo po zaporednih številkah po abecednem redu njihovih priimkov. Glasuje
se za enega kandidata, in sicer tako, da se obkroži številka pred imenom in
priimkom kandidata, za katerega se glasuje. Izvoljen je kandidat, ki je dobil
največje število glasov.
(4) Če sta pri volitvah dobila dva ali več kandidatov enako
največje število glasov, se glasovanje ponovi na enak način, kot ga določa
drugi odstavek tega člena. Če sta tudi pri ponovljenem glasovanju dobila dva
ali več kandidatov enako največje število glasov, odloči o izvolitvi med njimi
žreb. Žrebanje opravi predsedujoči na skupščini ob pomoči komisije za izvedbo
volitev.
(5) Glasovnica, iz katere ni mogoče razbrati volje člana
skupščine, je neveljavna.
29. člen
Izid volitev za predsednika skupščine in njegovega namestnika
razglasi predsedujoči na skupščini na podlagi poročila komisije za izvedbo
volitev o izidu glasovanja. Skupščina potrdi izid glasovanja z ugotovitvenim
sklepom.
30. člen
(1) O predčasnem prenehanju mandata člana skupščine se
obvesti predsednika volilne komisije, ki začne postopek za nadomestno
imenovanje.
(2) Volilna komisija ugotovi prenehanje mandata članu
skupščine iz prejšnjega odstavka na podlagi:
-       
obvestila o smrti;
-       
pisnega dokazila o tem, da je član skupščine izgubil status predstavnika
interesne skupine vseh podpisnic sporazuma;
-       
pisnega obvestila člana skupščine, da se odpoveduje mandatu člana
skupščine;
-       
dokumentacije, ki izkazuje druge razloge za prenehanje mandata (npr.
obvestilo državnega in drugega organa o nezdružljivosti opravljanja funkcije
člana skupščine z opravljanjem druge funkcije ali dejavnosti, pravnomočna sodba
o izreku kazni zapora nad šest mesecev).
(3) V primeru iz druge alineje prejšnjega odstavka je
veljavno sporočilo interesne organizacije, ki je kandidata izvolila. V primeru
sklenjenega sporazuma velja dokazilo, ki so ga podpisale vse članice sporazuma.
Če se vse podpisnice sporazuma ne strinjajo s prenehanjem mandata, dokazilo ni
veljavno.
(4) Volilna komisija pošlje članom skupščine informacijo o
postopku nadomestnega imenovanja člana skupščine.
31. člen
(1) Če članu skupščine predčasno preneha mandat, se izvedejo
nadomestne volitve ali imenovanje v skladu s postopkom, na podlagi katerega je
bil ta član skupščine imenovan oziroma izvoljen ob začetku mandata v skladu s
tem pravilnikom.
(2) Če je bil med interesnimi organizacijami delodajalcev
oziroma zavarovancev sklenjen sporazum o imenovanju članov, ali gre za
imenovanja članov interesnih organizacij iz druge alineje 9. člena in četrte
alineje 10. člena tega pravilnika, interesne organizacije delodajalcev oziroma
zavarovancev, iz katerih je bil član skupščine, katerega mandat se nadomešča,
izvedejo nadomestno imenovanje. Ugotovitveni sklep volilna komisija pošlje
skupščini.
(3) Če so bile volitve znotraj interesne organizacije
izvedene na podlagi odprte kandidatne liste, volilna komisija sprejme
ugotovitveni sklep, da je nov član skupščine postal kandidat, ki je med
neizvoljenimi kandidati v isti interesni organizaciji dobil največ glasov.
Ugotovitveni sklep volilna komisija pošlje skupščini.
(4) Če so bile volitve znotraj interesnih organizacij
izvedene na podlagi zaprte kandidatne liste, volilna komisija o tem obvesti
skupščino, ki razpiše nadomestne volitve.
(5) Za celoten postopek nadomestnega imenovanja člana
skupščine in potrditev njegovega mandata se uporabljajo določbe tega
pravilnika.
IV. USTANOVITEV IN VOLITVE V OBMOČNE SVETE
32. člen
(1) Skupščina lahko sprejme sklep o ustanovitvi območnih
svetov, v katerem opredeli njihovo sestavo.
(2) Če skupščina sprejme sklep iz prejšnjega odstavka, hkrati
s sklepom o razpisu volitev iz 2. člena tega pravilnika sprejme tudi sklep o
razpisu volitev članov območnih svetov.
(3) Volitve in imenovanja članov območnih svetov se opravijo
po enakih postopkih, ki veljajo za člane skupščine.
(4) Mandate članov območnega sveta potrjuje skupščina v
skladu s postopkom, ki velja za potrjevanje mandatov članov skupščine.
(5) Mandat članov območnega sveta je vezan na mandat članov
skupščine.
(6) Predsednika in namestnika predsednika območnega sveta
izvolijo člani območnega sveta na svoji ustanovni seji.
(7) Glede sprememb članov območnih svetov med mandatom se
uporabljajo določbe tega pravilnika, ki veljajo za člane skupščine.
V. IMENOVANJE UPRAVNEGA ODBORA
33. člen
(1) Kandidate za člane upravnega odbora med predstavniki
delodajalcev in predstavniki zavarovancev določijo člani skupščine posamezne
interesne organizacije na prvi seji skupščine.
(2) Na podlagi predlogov iz prejšnjega odstavka in predloga
delavcev se sestavi lista kandidatov za člane upravnega odbora.
(3) Predsednik skupščine in njegov namestnik ne moreta
kandidirati za člana upravnega odbora.
(4) Če je za člane upravnega odbora v posamezni interesni
organizaciji iz prvega odstavka tega člena predlaganih več kandidatov od
števila mest, se glasuje o predlaganih kandidatih z javnim glasovanjem, razen
če skupščina z večino navzočih članov ne odloči drugače. Člani upravnega odbora
postanejo kandidati, ki dobijo največ glasov v posamezni interesni
organizaciji.
34. člen
Skupščina potrdi člane upravnega odbora z ugotovitvenim sklepom.
35. člen
(1) Po imenovanju članov upravnega odbora skupščina med njimi
izvoli predsednika upravnega odbora in njegovega namestnika na način, kot je
določen za izvolitev predsednika in namestnika skupščine v 24. do 29. členu
tega pravilnika.
(2) Če je predsednik skupščine izvoljen iz vrst delodajalcev,
mora biti predsednik upravnega odbora iz vrst zavarovancev in obratno.
(3) Če je predsednik upravnega odbora imenovan iz vrst
predstavnikov delodajalcev, mora biti njegov namestnik imenovan iz vrst predstavnikov
zavarovancev in obratno.
36. člen
Če članu upravnega odbora predčasno preneha mandat, se
nadomestno imenovanje člana upravnega odbora za čas do konca mandata opravi na
seji skupščine po ugotovitvi razlogov za prenehanje mandata v skladu z postopkom,
na podlagi katerega je bilo izvedeno imenovanje ob začetku mandata.
VI. VOLITVE ČLANOV UPRAVNEGA ODBORA, PREDSTAVNIKOV DELAVCEV
37. člen
(1) Volitve članov upravnega odbora razpiše generalni
direktor s sklepom, v katerem določi dan in čas glasovanja ter imenuje volilni
odbor.
(2) Čas glasovanja iz prejšnjega odstavka mora biti določen
tako, da lahko glasujejo vsi delavci glede na uradne ure in poslovni čas ZZZS.
(3) Od dneva razpisa volitev do glasovanja mora preteči
najmanj 21 dni.
(4) Volitve potekajo izključno prek interne računalniške
aplikacije »Volitve za člane UO« tako, da je zagotovljena anonimnost
glasovanja.
(5) Sklep o razpisu volitev se objavi na intranetni strani
eGradiva in se po elektronski pošti pošlje vsem delavcem.
(6) Kot organizacijska enota v volilnih postopkih se štejejo
območne enote ZZZS, direkcija ZZZS in področna enota informacijski center.
38. člen
(1) Volilni odbor iz prvega odstavka prejšnjega člena ima
štiriletni mandat.
(2) Volilni odbor ima tri člane, in sicer:
-       
predstavnik delavcev direkcije ZZZS;
-       
predstavnik delavcev območne enote ZZZS;
-       
predstavnik Sindikata delavcev zdravstvenega zavarovanja Slovenije.
(3) Volilnemu odboru pri glasovanju in ugotavljanju izidov
glasovanja, tehnično pomoč nudi predstavnik področne enote informacijski
center.
(4) Volilni odbor ima naslednje naloge:
1.     
opravlja tehnično delo v zvezi z izvedbo volitev;
2.     
preverja formalno popolnost posamezne kandidature in izpolnjevanje
pogojev kandidatov v skladu s tem pravilnikom;
3.     
sprejme in objavi kandidatno listo;
4.     
nadzira izvedbo volitev;
5.     
poda predlog generalnemu direktorju za ponovitev volitev ali nadomestne
volitve;
6.     
ugotavlja in razglaša izid volitev;
7.     
izvoljenima predstavnikoma izda potrdilo o izvolitvi;
8.     
predloži skupščini predlog kandidatov v imenovanje;
9.     
poroča delavcem o izidu in poteku volitev.
(5) Skupščini se v imenovanje predlagata kandidata z
največjim številom volilnih glasov, pri tem pa skupščini ne moreta biti
predlagana dva kandidata iz iste organizacijske enote in vsaj en kandidat mora
biti delavec območne enote ZZZS.
39. člen
(1) Delavci imajo pravico glasovati na volitvah, če imajo na
dan razpisa volitev sklenjeno pogodbo o zaposlitvi za nedoločen čas.
(2) Ne glede na prejšnji odstavek pravice glasovanja nima
generalni direktor.
(3) Pogoj za kandidaturo delavca je, da je kandidat strokovni
delavec v ZZZS in zaposlen neprekinjeno najmanj zadnja tri leta pred dnem
razpisa volitev.
(4) Generalni direktor, sekretar ZZZS, vodje-direktorji
območnih enot ZZZS, področij, sektorjev in področne enote informacijski center
ter člani volilnega odbora in oseba iz tretjega odstavka prejšnjega člena ne
smejo kandidirati.
40. člen
(1) Kandidata lahko predlaga najmanj 30 delavcev z aktivno
volilno pravico ali sindikat.
(2) Delavec da lahko pisno podporo le enemu kandidatu. Če bi
posamezni delavec podprl več kandidatov, se upošteva tista podpora, ki je bila
dana kandidatu prej.
(3) Kandidatura se vloži tako, da predlagatelj izpolni
obrazec »Kandidatura za člana upravnega odbora, predstavnika delavcev«, ki je v
Prilogi 1, ki je sestavni del tega pravilnika, in ga pošlje volilnemu odboru v
desetih dneh od dneva razpisa volitev. Obrazec mora biti izpolnjen v vseh
rubrikah.
(4) Kandidat je lahko uvrščen na kandidatno listo, če poda
pisno izjavo, da se s kandidaturo strinja na obrazcu »Soglasje h kandidaturi za
člana upravnega odbora, predstavnika delavcev«, ki je v Prilogi 2, ki je
sestavni del tega pravilnika. Njegova izjava je nepreklicna in se priloži
obrazcu iz prejšnjega odstavka.
(5) Volilni odbor najmanj osem dni pred volitvami objavi
kandidatno listo na intranetni strani eGradiva in po elektronski pošti pošlje
vsem delavcem.
(6) Kandidatna lista mora vsebovati:
-       
priimek in ime kandidata;
-       
doseženo izobrazbo, delovno mesto in organizacijsko enoto, v kateri je
kandidat zaposlen;
-       
navedbo predlagatelja, ki je prvopodpisani ali formalni vlagatelj
kandidature.
(7) Kandidati morajo biti na kandidatni listi razvrščeni po
abecednem vrstnem redu njihovih priimkov.
41. člen
(1) Glasovanje poteka v terminu volitev tako, da delavec prek
svoje prijave v računalnik odpre aplikacijo, kjer se mu na zaslonu prikaže
glasovnica. Glasovanje izven časa, določenega v sklepu o razpisu volitev, ni
mogoče, glasovi se ne upoštevajo.
(2) Glasovnica za glasovanje vsebuje:
-       
seznam kandidatov, navedenih po abecednem vrstnem redu njihovih
priimkov;
-       
navodilo o načinu glasovanja.
(3) Delavec glasuje v skladu z navodili o glasovanju za dva
kandidata.
(4) Glasuje lahko vsak delavec z volilno pravico neposredno.
Glasovanje v imenu drugega delavca oziroma pooblaščanje ni dopustno, glasovi se
ne upoštevajo.
42. člen
(1) Po končanem glasovanju volilni odbor pregleda rezultate
glasovanja in ugotovi rezultat volitev.
(2) Za člana upravnega odbora, predstavnika delavcev, se
predlagata v imenovanje skupščini tista kandidata, ki sta dobila največ glasov.
(3) Če sta največje število glasov dobila kandidata, ki nista
iz zadevne območne enote ZZZS, je poleg kandidata, ki je prejel največ glasov,
izvoljen tisti kandidat iz območne enote ZZZS, ki je prejel največje število
glasov.
(4) Če je dvoje ali več kandidatov dobilo enako število
glasov, odloči o izvolitvi med njimi žreb, ki ga opravi volilni odbor.
(5) Volilni odbor razglasi volilni rezultat z objavo na
intranetni strani eGradiva.
(6) Na podlagi ugotovljenega rezultata volitev volilni odbor
predloži skupščini predlog kandidatov v imenovanje za člana upravnega odbora,
predstavnika delavcev.
(7) Če volilni rezultat ni ustrezen, ker ni bilo izvoljeno
zadostno število članov upravnega odbora, predstavnikov delavcev, ali izvoljeni
ne izpolnjujejo pogojev iz tega pravilnika, volilni odbor razpiše dopolnilne
ali nadomestne volitve.
(8) Če med mandatom pride do prenehanja katerega od
izvoljenih in imenovanih članov upravnega odbora, predstavnika delavcev,
postane član upravnega odbora delavec, ki je na volitvah prejel naslednje
največje število glasov. Če tega ni, se izvedejo nadomestne volitve v skladu s
postopkom, ki velja za redne volitve v upravni odbor, da se zagotovi popolnitev
članov upravnega odbora, predstavnikov delavcev, ob upoštevanju 3. člena tega
pravilnika.
VII. PREHODNA IN KONČNA DOLOČBA
43. člen
Z dnem uveljavitve tega Pravilnika preneha veljati Pravilnik
o volitvah in imenovanju članov v organe upravljanja Zavoda (Uradni list RS,
št. 38/93, s spremembami in dopolnitvami št. 0201-11/6-2001 z dne 15. 3. 2001
in št. 0201-15/2b-2005 z dne 23. 6. 2005).
44. člen
Ta pravilnik začne veljati 15. aprila 2021, prvič pa se
uporabi za volitve v skupščino, upravni odbor in območne svete območnih enot
ZZZS za mandat 2021‒2025.
Št. 9000-4/2021-DI/12
Ljubljana, dne 18. marca 2021
EVA 2020-2711-0100
Lučka Böhm
predsednica Skupščine
Zavoda za zdravstven
zavarovanje Slovenije

Priloga
1: Kandidatura za člana upravnega odbora, predstavnika delavcev
Priloga
2: Soglasje h kandidaturi za člana upravnega odbora, predstavnika delavcev