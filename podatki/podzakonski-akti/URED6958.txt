I. SPLOŠNE DOLOČBE
1. člen
(vsebina)
Ta uredba v skladu z Direktivo 2012/18/EU Evropskega
parlamenta in Sveta z dne 4. julija 2012 o obvladovanju nevarnosti večjih
nesreč, v katere so vključene nevarne snovi, ki spreminja in nato razveljavlja
Direktivo Sveta 96/82/ES (UL L št. 197 z dne 24. 7. 2012, str. 1), določa
ukrepe za preprečevanje večjih nesreč in zmanjševanje njihovih posledic za
ljudi in okolje, in sicer:
-       
vrste in količine nevarnih snovi za uvrstitev med obrate večjega ali
manjšega tveganja za okolje,
-       
merila za razvrstitev na obrate večjega ali manjšega tveganja za okolje,
-       
roke in vsebino prijave obrata,
-       
vsebino zasnove zmanjšanja tveganja za okolje in varnostnega poročila,
-       
informacijo za javnost o obratih,
-       
vsebino in sestavine vloge za izdajo okoljevarstvenega dovoljenja,
-       
analizo izpustov nevarnih snovi v obratih in poročanje o njih.
2. člen
(uporaba)
(1) Ta uredba se uporablja za območja, ki izpolnjujejo pogoje
za uvrstitev med obrate manjšega tveganja za okolje ali obrate večjega tveganja
za okolje.
(2) Ta uredba se ne uporablja za območja:
1.     
na katerih se izvajajo dejavnosti Slovenske vojske,
2.     
z nevarnostmi, ki so posledica ionizirajočega sevanja snovi,
3.     
za prevoz nevarnega blaga v cestnem, železniškem in zračnem prometu, po
morju in celinskih vodah zunaj obrata ter za vmesno in začasno skladiščenje
nevarnega blaga, povezano s tem prevozom,
4.     
za natovarjanje, raztovarjanje in pretovarjanje nevarnega blaga od enega
do drugega prevoznega sredstva v pristaniščih in ranžirnih postajah zunaj
obrata,
5.     
za transport nevarnih snovi po cevovodih, vključno s črpalnimi
postajami, če gre za cevovod ali črpalno postajo zunaj obrata,
6.     
za raziskovanje in izkoriščanje (pridobitev, obogatitev, skladiščenje)
mineralnih surovin v rudnikih in kamnolomih, vključno z vrtinami,
7.     
za raziskovanje in izkoriščanje mineralnih surovin, vključno z
ogljikovodiki, v morju,
8.     
za podzemno skladiščenje plina v morju, ki vključujejo tudi območja v
morju, kjer se skladiščijo, raziskujejo ali izkoriščajo mineralne surovine,
vključno z ogljikovodiki,
9.     
za odlaganje odpadkov, vključno s podzemnim odlaganjem.
(3) Ne glede na 6. in 9. točko prejšnjega odstavka se ta
uredba uporablja za:
1.     
območja za podzemno skladiščenje plina na kopnem v naravnih plasteh,
vodonosnikih, solnih jamah in opuščenih rudnikih ter za kemijske in toplotne
postopke obdelave plina, v katere so vključene nevarne snovi, skupaj s
skladiščenjem pri teh obdelavah, ter
2.     
delujoča območja za odlaganje hidrometalurške jalovine, na katerih so
nevarne snovi, vključno z usedalnimi bazeni in pregradami.
3. člen
(izrazi)
Izrazi, uporabljeni v tej uredbi, imajo naslednji pomen:
1.     
nevarna snov za razvrstitev obratov je nevarna snov ali zmes, razvrščena
v skladu z razredom in kategorijo nevarnosti iz preglednice 1 priloge 1, ki je
sestavni del te uredbe, ter snov ali zmes, ki je navedena v preglednici 2
priloge 1 te uredbe;
2.     
tveganje je verjetnost, da v določenem obdobju ali pod določenimi pogoji
pride do določenega učinka;
3.     
obstoječi obrat je obrat, za katerega je bilo pred uveljavitvijo te
uredbe izdano okoljevarstveno dovoljenje, in za katerega se z uveljavitvijo te
uredbe ne spremeni uvrstitev med obrate večjega tveganja za okolje ali obrate
manjšega tveganja za okolje;
4.     
obstoječi obrat s spremenjeno razvrstitvijo iz notranjih razlogov je
obrat, za katerega je bilo pred uveljavitvijo te uredbe izdano okoljevarstveno
dovoljenje, in za katerega se po uveljavitvi te uredbe spremeni razvrstitev iz
obrata večjega tveganja za okolje v obrat manjšega tveganja za okolje ali
obratno zaradi spremenjenega nabora nevarnih snovi, ki je posledica sprememb
naprav ali dejavnosti obrata;
5.     
obstoječi obrat s spremenjeno razvrstitvijo iz zunanjih razlogov je
obrat, za katerega je bilo pred uveljavitvijo te uredbe izdano okoljevarstveno
dovoljenje, in za katerega se po uveljavitvi te uredbe spremeni razvrstitev iz
obrata večjega tveganja za okolje v obrat manjšega tveganja za okolje ali
obratno iz razlogov, ki niso navedeni v prejšnji točki;
6.     
drugi obrat je kraj obratovanja, ki izpolnjuje pogoje za uvrstitev med
obrate večjega tveganja za okolje ali obrate manjšega tveganja za okolje iz
razlogov, ki niso navedeni v 4. točki tega člena;
7.     
sosednji obrat je obrat, ki je tako blizu kateremu od obratov, da se
zaradi njegove lokacije in prisotnih nevarnih snovi poveča tveganje ali obseg
možnih posledic večje nesreče;
8.     
naprava na območju obrata je nepremična ali premična tehnološko
zaokrožena osnovna proizvodna enota obrata, v kateri se nevarne snovi
proizvajajo, uporabljajo ali shranjujejo ali se z njimi ravna kako drugače.
Taka naprava obsega vse objekte, opremo, napeljave, cevovode, stroje, orodje in
infrastrukturo, kot so industrijski tiri, grajeni in negrajeni deli obale,
pristaniška infrastruktura ter trajna in začasna skladišča, potrebna za
obratovanje obrata;
9.     
shranjevanje nevarnih snovi je prisotnost nevarnih snovi v obratu zaradi
skladiščenja, odlaganja za varno hranjenje ali ustvarjanja zalog;
10.  
verižni učinek je povečana verjetnost in možnost za nastanek večje
nesreče ali hujših posledic večje nesreče v posameznem obratu zaradi njegove
lege ter bližine drugih obratov in nevarnih snovi, ki se proizvajajo,
skladiščijo ali kakorkoli drugače uporabljajo v teh obratih;
11.  
načrt zaščite in reševanja je načrt zaščite in reševanja po predpisih,
ki urejajo varstvo pred naravnimi in drugimi nesrečami;
12.  
okoljevarstveno dovoljenje je dovoljenje iz 131. člena Zakona o
varstvu okolja (Uradni list RS, št. 44/22 in 18/23 – ZDU-1O; v nadaljnjem
besedilu: zakon).
II. UVRSTITEV MED OBRATE
4. člen
(vrste obratov in merila za uvrstitev med obrate)
(1) Obrati se uvrstijo med obrate manjšega tveganja za okolje
ali obrate večjega tveganja za okolje na podlagi meril, določenih v drugem in
tretjem odstavku tega člena.
(2) Obrat se uvrsti med obrate manjšega tveganja za okolje,
če je:
-       
količina najmanj ene od nevarnih snovi na območju obrata, ki je
razvrščena v razred in kategorijo nevarnosti iz preglednice 1 priloge 1 te
uredbe, večja ali enaka količini za razvrstitev, ki je za snov s to
razvrstitvijo določena v stolpcu 2 preglednice 1 priloge 1 te uredbe in manjša
od količine za razvrstitev, ki je za snov s to razvrstitvijo določena v stolpcu
3 preglednice 1 priloge 1 te uredbe, ali
-       
količina najmanj ene od nevarnih snovi na območju obrata, ki je navedena
v preglednici 2 priloge 1 te uredbe, večja ali enaka količini za razvrstitev,
ki je za to nevarno snov določena v stolpcu 2 preglednice 2 priloge 1 te uredbe
in manjša od količine za razvrstitev, ki je za to nevarno snov določena v
stolpcu 3 preglednice 2 priloge 1 te uredbe.
(3) Obrat se uvrsti med obrate večjega tveganja za okolje, če
je:
-       
količina najmanj ene od nevarnih snovi na območju obrata, ki je
razvrščena v razred in kategorijo nevarnosti iz preglednice 1 priloge 1 te
uredbe, večja ali enaka količini za razvrstitev, ki je za snov s to
razvrstitvijo določena v stolpcu 3 preglednice 1 priloge 1 te uredbe, ali
-       
količina najmanj ene od nevarnih snovi na območju obrata, ki je navedena
v preglednici 2 priloge 1 te uredbe, večja ali enaka količini za razvrstitev,
ki je za to nevarno snov določena v stolpcu 3 preglednice 2 priloge 1 te
uredbe.
(4) Nevarne snovi se razvrstijo v razrede in kategorije
nevarnosti v skladu s predpisi, ki urejajo razvrščanje, pakiranje ter
označevanje snovi in zmesi.
(5) Za razvrščanje obratov se upoštevajo tudi snovi na
območju obratov, ki po predpisih, ki urejajo razvrščanje, pakiranje ter
označevanje snovi in zmesi, niso razvrščene med nevarne snovi (npr. odpadki),
vendar imajo ali bi lahko imele z upoštevanjem značilnosti obrata enake
lastnosti glede možnosti povzročitve večje nesreče kakor snovi, ki so
razvrščene v razrede in kategorije nevarnosti iz preglednice 1 priloge 1 te
uredbe ali so navedene v preglednici 2 priloge 1 te uredbe. Za take snovi se
upoštevajo količine za razvrstitev najbolj podobne nevarne snovi s kategorijami
nevarnosti iz preglednice 1 priloge 1 te uredbe ali najbolj podobne imenovane
snovi v preglednici 2 priloge 1 te uredbe.
5. člen
(dodatna merila za uvrstitev med obrate)
(1) Če se na podlagi meril iz prejšnjega člena obrat ne
razvrsti med obrate manjšega tveganja za okolje ali obrate večjega tveganja za
okolje, se uporabijo dodatna merila, in sicer upoštevanje skupne količine treh
skupin nevarnih snovi v obratu.
(2) Skupne količine treh skupin nevarnih snovi iz prejšnjega odstavka
so:
-       
skupna količina nevarnih snovi na območju obrata iz preglednice 2
priloge 1 te uredbe, ki so razvrščene med akutno strupene kategorije 1, 2 ali 3
z načinom izpostavljenosti pri vdihavanju ali med specifično strupene za ciljne
organe kategorije 1, in drugih nevarnih snovi v obratu, ki so razvrščene v
kategorije nevarnosti iz vrstic H1 do H3 preglednice 1 priloge 1 te uredbe,
-       
skupna količina nevarnih snovi na območju obrata iz preglednice 2
priloge 1 te uredbe, ki so razvrščene med eksplozive, vnetljive pline,
vnetljive aerosole, oksidativne pline, vnetljive tekočine, samoreaktivne snovi
in zmesi, organske perokside, piroforne tekočine in trdne snovi, oksidativne
tekočine in trdne snovi, ter drugih nevarnih snovi v obratu, ki so razvrščene v
kategorije nevarnosti iz vrstic P1 do P8 preglednice 1 priloge 1 te uredbe,
-       
skupna količina nevarnih snovi na območju obrata iz preglednice 2
priloge 1 te uredbe, ki so razvrščene med nevarne za vodno okolje v kategoriji
akutno 1, kronično 1 ali kronično 2, in drugih nevarnih snovi v obratu, ki so
razvrščene v kategorije nevarnosti iz vrstic E1 in E2 preglednice 1 priloge 1
te uredbe.
(3) Obrat se uvrsti med obrate manjšega tveganja za okolje,
kadar so v obratu nevarne snovi, ki spadajo v eno od skupin nevarnih snovi iz
prejšnjega odstavka, če vsaj za eno od teh skupin nevarnih snovi velja:
pri čemer je:
-       
qi: količina posamezne nevarne snovi v obratu in
-       
Q2i: količina za razvrstitev, ki je za imenovano nevarno snov
določena v stolpcu 2 preglednice 2 priloge 1 te uredbe oziroma v stolpcu 2
preglednice 1 priloge 1 te uredbe za nevarno snov, ki je razvrščena v razred
nevarnosti iz te preglednice in se zanjo količina za razvrstitev upošteva v
skladu s četrtim odstavkom 6. člena te uredbe.
(4) Obrat se uvrsti med obrate večjega tveganja za okolje,
kadar so v obratu nevarne snovi, ki spadajo v eno od skupin nevarnih snovi iz
drugega odstavka tega člena, če vsaj za eno od teh skupin nevarnih snovi velja:
pri čemer je:
-       
qi: količina posamezne nevarne snovi v obratu in
-       
Q3i: količina za razvrstitev, ki je za imenovano nevarno snov
določena v stolpcu 3 preglednice 2 priloge 1 te uredbe oziroma v stolpcu 3
preglednice 1 priloge 1 te uredbe za nevarno snov, ki je razvrščena v razred
nevarnosti iz te preglednice in se zanjo količina za razvrstitev upošteva v
skladu s četrtim odstavkom 6. člena te uredbe.
(5) Kadar bi se obrat z upoštevanjem meril in dodatnih meril
lahko hkrati uvrstil med obrate manjšega ali večjega tveganja za okolje, se
uvrsti med obrate večjega tveganja za okolje.
6. člen
(pravila za razvrstitev obratov)
(1) Za razvrstitev obratov na obrate manjšega ali večjega
tveganja za okolje se za posamezno nevarno snov v obratu upošteva največja od
naslednjih količin nevarne snovi:
-       
ki je v obratu dejansko prisotna,
-       
ki bi v nekem trenutku lahko bila prisotna v obratu z upoštevanjem
njegove največje zmogljivosti,
-       
za katero se utemeljeno domneva, da bi lahko nastala ob nepredvidenih
dogodkih ali večji nesreči.
(2) Če je posamezna nevarna snov razvrščena v več razredov
nevarnosti iz stolpca 1 preglednice 1 priloge 1 te uredbe, se pri razvrščanju
obrata upošteva najmanjša količina za razvrstitev, določena v stolpcu 2 ali 3
preglednice 1 priloge 1 te uredbe.
(3) Če ima posamezna nevarna snov iz preglednice 2 priloge 1
te uredbe tudi nevarno lastnost iz stolpca 1 preglednice 1 priloge 1 te uredbe,
se pri razvrščanju obrata upoštevajo količine za razvrščanje iz preglednice 2
priloge 1 te uredbe.
(4) Kadar se dodatna merila za uvrstitev med obrate iz
prejšnjega člena uporabljajo za nevarno snov, ki je razvrščena v več razredov
nevarnosti iz stolpca 1 preglednice 1 priloge 1 te uredbe, se ta snov upošteva
pri računu skupne količine snovi v vseh skupinah snovi iz alinej drugega
odstavka prejšnjega člena, ki ustrezajo njenim razredom nevarnosti. Ne glede na
drugi odstavek tega člena se za tako snov pri uporabi tretjega in četrtega
odstavka prejšnjega člena upošteva količina za razvrstitev glede na razred in
kategorijo nevarnosti snovi v posamični skupni količini snovi iz alinej drugega
odstavka prejšnjega člena.
(5) Pri razvrstitvi obratov se zmesi obravnavajo enako kakor
čiste snovi, če so v mejah koncentracije, ki so določene glede na njihove
lastnosti v predpisih, ki urejajo razvrščanje, označevanje ter pakiranje snovi
in zmesi, razen če je v prilogi 1 te uredbe zanje navedena odstotna sestava ali
druga specifikacija.
(6) Pri razvrstitvi obratov se lahko zanemarijo nevarne
snovi, ki so v obratu v količinah, manjših od 2 odstotkov količin za
razvrstitev iz preglednice 1 ali preglednice 2 priloge 1 te uredbe, če je
njihova lokacija znotraj obrata taka, da ne morejo povzročiti večje nesreče v
obratu.
III. OBVEZNOSTI UPRAVLJAVCA OBRATA
7. člen
(obveznosti upravljavca obrata)
(1) Upravljavec obrata mora ukreniti vse potrebno, da se pri
načrtovanju, gradnji, obratovanju, vzdrževalnih delih, večjih spremembah,
zaustavitvi in prenehanju obrata preprečijo večje nesreče in zmanjšajo njihove
posledice.
(2) Upravljavec obrata mora tudi:
1.     
prijaviti obrat v skladu z 8. členom te uredbe,
2.     
za obrat manjšega tveganja za okolje izdelati zasnovo zmanjšanja
tveganja za okolje v skladu z 9. členom te uredbe in obratovati v skladu s
to zasnovo,
3.     
sprejeti in izvajati zasnovo preprečevanja večjih nesreč v skladu z
10. členom te uredbe,
4.     
za obrat večjega tveganja za okolje vzpostaviti sistem obvladovanja
varnosti v skladu z 11. členom te uredbe in obratovati v skladu z njim ter
izdelati varnostno poročilo v skladu z 12. členom te uredbe in obratovati
v skladu s tem poročilom,
5.     
v skladu z zakonom pridobiti okoljevarstveno dovoljenje,
6.     
zagotoviti informacijo za javnost o obratu v skladu s 13. in 13.a členom te uredbe,
7.     
za obrat večjega tveganja za okolje izdelati načrt zaščite in reševanja
ter pristojnim organom zagotoviti podatke za izdelavo občinskih ali regijskih
načrtov zaščite in reševanja v skladu s predpisi, ki urejajo varstvo pred
naravnimi in drugimi nesrečami,
8.     
obvestiti pristojni organ oziroma mu sporočati podatke, pomembne za varstvo
pred naravnimi in drugimi nesrečami, v zvezi z izrednim dogodkom, povezanim z
izpusti nevarnih snovi v obratu, v skladu s predpisi, ki urejajo varstvo pred
naravnimi in drugimi nesrečami,
9.     
ob spremembi upravljavca obrata najpozneje v 15 dneh obvestiti
ministrstvo, pristojno za varstvo okolja (v nadaljnjem besedilu: ministrstvo),
o novemu upravljavcu.
(3) Upravljavec obrata
pri izdelavi dokumentov iz prejšnjega odstavka lahko uporabi podatke,
pripravljene za izvajanje druge zakonodaje, če ti podatki ustrezajo zahtevam
glede vsebine dokumentov iz te uredbe.
8. člen
(prijava obrata)
(1) Upravljavec obrata mora ministrstvu kot del vloge za
izdajo okoljevarstvenega dovoljenja prijaviti obrat, tako da mu pošlje
naslednje podatke:
-       
firmo in naslov upravljavca obrata ter ime in priimek odgovorne osebe,
-       
naziv in naslov obrata,
-       
o nevarnih snoveh v obratu, pri čemer navede ime nevarne snovi, količino
in fizikalno obliko,
-       
o uvrstitvi med obrate večjega ali manjšega tveganja za okolje,
-       
o dejavnostih, ki potekajo ali bodo potekale v obratu, pri čemer
upošteva klasifikacijo dejavnosti, ki se uporablja v registru obratov na ravni
Evropske unije (v nadaljnjem besedilu: EU),
-       
o okolici obrata in o dejavnikih, ki bi lahko povzročili večjo nesrečo
ali poslabšali njene posledice. Ti podatki morajo obsegati tudi podatke o
sosednjih obratih, če so na voljo, ter o dejavnostih, območjih ali posegih v
prostor v okolici obrata, ki bi lahko povzročili tveganje ali povečali tveganje
ali posledice večjih nesreč ali verižnih učinkov.
(2) Ne glede na prejšnji odstavek upravljavec drugega obrata
večjega tveganja za okolje podatke iz prejšnjega odstavka ministrstvu pošlje
najpozneje eno leto po tem, ko so izpolnjeni pogoji za uvrstitev med obrate
večjega tveganja za okolje.
9. člen
(zasnova zmanjšanja tveganja za okolje)
(1) Zasnova zmanjšanja tveganja za okolje je pisni dokument, s
katerim upravljavec obrata manjšega tveganja za okolje prikaže, da je storil
vse potrebno za preprečevanje večjih nesreč in zmanjšanje njihovih posledic.
Zasnova zmanjšanja tveganja za okolje obsega zasnovo preprečevanja večjih
nesreč in prikaz izvajanja zasnove preprečevanja večjih nesreč v obratu.
(2) Zasnova zmanjšanja tveganja za okolje vsebuje:
1.     
povzetek zasnove zmanjšanja tveganja za okolje,
2.     
podatke o upravljavcu obrata,
3.     
podatke o obratu in okolici obrata,
4.     
zasnovo preprečevanja večjih nesreč,
5.     
opis izvajanja zasnove preprečevanja večjih nesreč, vključno z ukrepi, s
katerimi se zagotovi varno ravnanje z nevarnimi snovmi v primeru prenehanja
obrata, ki obsega zlasti:
- 
organizacijo obrata in odgovornosti za preprečevanje večjih nesreč in
zmanjševanje njihovih posledic,
- 
prepoznavanje nevarnosti večjih nesreč z nevarnimi snovmi ter scenarije
takih nesreč,
- 
nadzor obratovanja zaradi obvladovanja nevarnosti večjih nesreč,
- 
ukrepe za preprečevanje večjih nesreč in zmanjševanje njihovih posledic,
vključno s pripravljenostjo za ukrepanje ob nesrečah,
6.     
opis upoštevanja verižnih učinkov, kadar gre za obrat, ki je v skladu z
18. členom te uredbe del skupine obratov z možnimi verižnimi učinki, 
7.     
sklepno izjavo.
(3) Zasnova zmanjšanja tveganja za okolje se izdela v skladu
s smernicami, ki jih ministrstvo objavi na svoji spletni strani.
(4) Investitor ali upravljavec obrata manjšega tveganja za
okolje izdela zasnovo zmanjšanja tveganja za okolje pred začetkom obratovanja
obrata.
(5) Ne glede na prejšnji odstavek izdela upravljavec drugega obrata
manjšega tveganja za okolje zasnovo zmanjšanja tveganja za okolje najpozneje
eno leto po tem, ko so izpolnjeni pogoji za uvrstitev med obrate manjšega
tveganja za okolje.
10. člen
(zasnova preprečevanja večjih nesreč)
(1) Zasnova preprečevanja večjih nesreč je del zasnove
zmanjšanja tveganja za okolje in je pisna izjava upravljavca obrata, s katero
opredeli politiko varstva pred večjimi nesrečami za obrat, ki ga upravlja.
(2) V zasnovi preprečevanja večjih nesreč upravljavec obrata
določi načela in usmeritve glede preprečevanja večjih nesreč in zmanjšanja
njihovih posledic, in sicer tako, da zagotavlja visoko raven varstva
človekovega zdravja in okolja.
(3) Zasnova preprečevanja večjih nesreč mora biti sorazmerna s
tveganjem za okolje, značilnim za obrat. Vsebovati mora cilje in načela
ukrepanja upravljavca, vlogo in odgovornost vodstva obrata ter zavezanost k
nenehnemu izboljševanju obvladovanja nevarnosti večjih nesreč z nevarnimi
snovmi in zagotavljanju visoke ravni varstva pred takšnimi nesrečami.
(4) Upravljavec obrata z organizacijo, sredstvi in sistemom obvladovanja
varnosti, sorazmerno z nevarnostmi večjih nesreč, z upoštevanjem zapletenosti obrata
in značilnosti njegovih dejavnosti ter v skladu s prvim odstavkom
11. člena te uredbe in prilogo 2, ki je sestavni del te uredbe, zagotavlja
izvajanje zasnove preprečevanja večjih nesreč v praksi.
(5) Ne glede na prejšnji odstavek upravljavec obrata manjšega
tveganja za okolje lahko izvaja zasnovo preprečevanja večjih nesreč z
organizacijo, sredstvi in sistemi vodenja, sorazmerno z nevarnostmi večjih
nesreč ter z upoštevanjem načel glede sistema obvladovanja varnosti iz prvega
odstavka 11. člena te uredbe.
11. člen
(sistem obvladovanja varnosti)
(1) Upravljavec obrata večjega tveganja za okolje kot del
upravljanja obrata vzpostavi in izvaja sistem obvladovanja varnosti, ki mora
biti sorazmeren z nevarnostmi večjih nesreč, vrsto dejavnosti v obratu in zapletenostjo
njegove organiziranosti ter temeljiti na oceni tveganja. Sistem obvladovanja
varnosti je tisti del organizacije in vodenja obrata, s katerim upravljavec
določi organizacijo, odgovornosti, navodila, postopke, prakse ravnanja ter
sredstva za opredelitev in izvajanje zasnove preprečevanja večjih nesreč.
(2) Zahteve za sistem obvladovanja varnosti so podrobneje določene
v prilogi 2 te uredbe.
12. člen
(varnostno poročilo)
(1) Varnostno poročilo je pisni dokument, s katerim
upravljavec obrata večjega tveganja za okolje prikaže, da je storil vse
potrebno za preprečevanje večjih nesreč in za zmanjšanje njihovih posledic. V
varnostnem poročilu upravljavec obrata analizira možne večje nesreče obrata ter
prikaže način njihovega preprečevanja in zmanjševanja njihovih posledic za
zdravje in premoženje ljudi ter okolje.
(2) Varnostno poročilo vsebuje:
1.     
prikaz zasnove preprečevanja večjih nesreč,
2.     
prikaz sistema obvladovanja varnosti,
3.     
prikaz večjih nesreč, ki bi se lahko zgodile v obratu,
4.     
prikaz ukrepov za preprečevanje večjih nesreč in zmanjševanje njihovih
posledic,
5.     
prikaz, da sta varnost in zanesljivost obrata zagotovljeni pri
načrtovanju, med gradnjo, obratovanjem in vzdrževanjem vsake naprave na območju
obrata ter skladiščnih prostorov, opreme in infrastrukture za njeno
obratovanje, ki so povezani z nevarnostmi nastanka večje nesreče z nevarnimi
snovmi,
6.     
podatke o tveganju za okolje, na podlagi katerih lahko pristojni organ
odloča o urejanju prostora in graditvi objektov v bližini obrata,
7.     
prikaz, da so pri obravnavi večjih nesreč upoštevane možnosti verižnih
učinkov v skladu z 18. členom te uredbe,
8.     
prikaz vplivnega območja obrata, na katerem bi učinki večjih nesreč v
obratu lahko škodljivo vplivali na zdravje in premoženje ljudi ter na okolje,
9.     
prikaz območja za pošiljanje informacije za javnost v skladu s 13. in 13.a členom te uredbe,
10.  
prikaz ukrepov za zagotovitev varnega ravnanja z nevarnimi snovmi ter
preprečevanje večjih nesreč in zmanjševanje njihovih posledic ob prenehanju
obrata,
11.  
prikaz, da je izdelan načrt zaščite in reševanja ter da so lokalni
skupnosti poslani podatki v skladu s predpisi, ki urejajo varstvo pred
naravnimi in drugimi nesrečami.
(3) Podrobnejša vsebina varnostnega poročila je določena v
prilogi 3, ki je sestavni del te uredbe, izdela pa se v skladu s smernicami, ki
jih ministrstvo objavi na svoji spletni strani.
(4) Upravljavec obrata v varnostnem poročilu navede
organizacije, ki so bile vključene v njegovo pripravo.
(5) Investitor ali upravljavec obrata večjega tveganja za
okolje izdela varnostno poročilo pred pričetkom obratovanja obrata.
(6) Ne glede na prejšnji odstavek izdela upravljavec
drugega obrata večjega tveganja za okolje zasnovo preprečevanja večjih nesreč
najpozneje eno leto po tem, ko so izpolnjeni pogoji za uvrstitev med obrate
večjega tveganja za okolje, in varnostno poročilo najpozneje dve leti po tem,
ko so izpolnjeni pogoji za uvrstitev med obrate večjega tveganja za okolje.
13. člen
(informacije za javnost o obratih)
(1) Upravljavci
obratov, občine, na območju katerih obratujejo obrati večjega tveganja za
okolje, ministrstvo in inšpektorata, pristojna za varstvo okolja in varstvo
pred naravnimi in drugimi nesrečami (v nadaljnjem besedilu: pripravljavci
informacije za javnost o obratih) zagotovijo osebam v okolici obrata, ki bi jih
lahko prizadela večja nesreča v obratu, informacije o obratih.
(2) Upravljavci obratov
za javnost pripravijo pisno informacijo o nevarnostih večjih nesreč v svojih
obratih in ravnanju v takšnih nesrečah, pri čemer v informacijo za javnost
vključijo:
-       
upravljavci obratov manjšega tveganja za okolje vsebine iz 1. do 5.
točke in 8. točke I. dela priloge 4, ki je sestavni del te uredbe,
-       
upravljavci obratov večjega tveganja za okolje pa poleg vsebin iz
prejšnje alineje tudi vsebine iz 6. točke I. dela ter 1. in 2. točke II. dela
priloge 4 te uredbe.
(3) Upravljavci obratov
informacijo pregledajo in po potrebi posodobijo ob vsaki večji spremembi obrata
ali najmanj vsakih pet let.
(4) Občine, na območju
katerih obratujejo obrati večjega tveganja za okolje, za javnost pripravijo
pisno informacijo, v katero vključijo vsebine iz 8. točke I. dela in 3. točke
II. dela priloge 4 te uredbe. Občine informacijo za javnost o obratih
pregledajo in po potrebi posodobijo ob vsaki spremembi načrtov zaščite in
reševanja ali najmanj vsakih pet let.
(5) Inšpektorat,
pristojen za varstvo okolja, in inšpektorat, pristojen za varstvo pred
naravnimi in drugimi nesrečami, pripravita pisno informacijo, v katero vključita
vsebino iz 6. in 8. točke I. dela priloge 4 te uredbe. Informacijo pregledata
in po potrebi posodobita najmanj vsakih 6 mesecev.
(6) Ministrstvo za
javnost pripravi informacijo, v katero vključi vsebine iz 7. in 8. točke I.
dela ter 4. točke II. dela priloge 4 te
uredbe ter iz drugega odstavka 19. člena
te uredbe. Najmanj vsakih šest mesecev ministrstvo pregleda in po potrebi
vsebine posodobi.
(7) Ministrstvo,
pristojno za varstvo pred naravnimi in drugimi nesrečami, objavi napotke za
javnost glede ravnanja ob nesrečah z nevarnimi snovmi na osrednjem spletnem
mestu državne uprave. Napotke pregleda in jih po potrebi posodobi najmanj vsako
leto.
13.a člen
(objava in pošiljanje informacij za javnost o obratih)
(1) Pripravljavci
informacije za javnost objavijo informacije za javnost iz prejšnjega člena v
elektronski obliki na svoji spletni strani in zagotovijo, da je stalno na voljo
javnosti.
(2) Upravljavci obratov
in občine, na območju katerih obratujejo obrati večjega tveganja za okolje,
zagotovijo informacije za javnost vsak iz svoje pristojnosti iz 13. člena te uredbe tudi v fizični obliki na
sedežu svojega delovanja tako, da je na voljo javnosti.
(3) Ne glede na prvi in
drugi odstavek tega člena upravljavci obratov večjega tveganja za okolje in
občine, na območju katerih obratujejo obrati večjega tveganja za okolje,
pošljejo informacije o obratih javnosti na območju v neposredni okolici obratov
večjega tveganja za okolje, kjer bi učinki večje nesreče v obratu večjega
tveganja za okolje lahko škodljivo vplivali na ljudi (v nadaljnjem besedilu:
območje za pošiljanje informacij za javnost o obratih).
(4) Pošiljanje
informacij za javnost o obratih na način iz prejšnjega odstavka obsega
pošiljanje informacij:
-       
v fizični obliki splošni javnosti,
-       
po pošti ali v elektronski obliki osebam, odgovornim za izvajanje
dejavnosti v stavbah in na območjih, ki so v javni uporabi na območju za
pošiljanje informacij za javnost o obratih, vključno s tistimi, kjer se
izvajajo vzgojno-izobraževalne, varstvene, raziskovalne, zdravstvene, kulturne,
športno‑rekreativne in trgovinske dejavnosti,
-       
po pošti ali v elektronski obliki upravljavcem obratov, ki z obratom, ki
ga zadeva informacija, sestavljajo skupino obratov z možnimi verižnimi učinki v
skladu z 18. členom te uredbe.
(5) Pošiljanje
informacij za javnost o obratih v fizični obliki splošni javnosti iz prve
alineje četrtega odstavka tega člena se zagotovi:
-       
z objavo informacije na oglasni deski objektov na območju za pošiljanje
informacij za javnost o obratih, ki so prosto dostopni javnosti in kot so na
primer objekti, kjer so sedeži krajevnih skupnosti ali izpostave občinske
uprave ali druga zbirališča javnosti, ali
-       
na drugi primeren način, s katerim se za splošno javnost na območju za
pošiljanje informacij za javnost o obratih zagotovi dostopnost informacije v
fizični obliki.
(6) Območje za
pošiljanje informacij za javnost o obratih iz tretjega odstavka tega člena je
območje v oddaljenosti 300 m od ograje obrata večjega tveganja za okolje
ali območje, na katerem bi v skladu z varnostnim poročilom večje nesreče v
obratu lahko škodljivo vplivale na zdravje ljudi, kadar je to večje.
(7) Občine, na območju
katerih obratujejo obrati večjega tveganja za okolje, sodelujejo z upravljavci
teh obratov pri pošiljanju informacij za javnost o obratih in z njimi uskladijo
območje za pošiljanje informacij za javnost o obratih ter seznam oseb iz druge
alineje četrtega odstavka tega člena.
(8) Upravljavci obratov
zagotovijo, da je informacija za javnost o obratih objavljena na način iz
prvega in drugega odstavka tega člena najpozneje v treh mesecih po začetku
obratovanja obrata in najpozneje v enem mesecu po njeni posodobitvi.
(9) Upravljavci obratov
večjega tveganja za okolje pošljejo informacijo za javnost o obratih na način
iz tretjega odstavka tega člena najpozneje v šestih mesecih po začetku
obratovanja, nato pa redno najmanj vsakih pet let oziroma najpozneje v treh
mesecih po njeni posodobitvi.
(10) Ne glede na osmi
odstavek tega člena upravljavec drugega obrata zagotovi informacijo za javnost o
obratih na način iz prvega in drugega odstavka tega člena najpozneje eno leto
po tem, ko so za kraj obratovanja izpolnjeni pogoji za uvrstitev med obrate
manjšega tveganja za okolje.
(11) Ne glede na osmi
in deveti odstavek tega člena upravljavec drugega obrata zagotovi informacijo
za javnost o obratih na način iz prvega, drugega in tretjega odstavka tega
člena najpozneje dve leti po tem, ko so za kraj obratovanja izpolnjeni pogoji
za uvrstitev med obrate večjega tveganja za okolje.
(12) Občine, na območju
katerih obratujejo obrati večjega tveganja za okolje, zagotovijo informacijo za
javnost o obratih na način iz prvega, drugega in tretjega odstavka tega člena
najpozneje v treh mesecih po izdelavi načrtov zaščite in reševanja, nato pa
redno najmanj vsakih pet let oziroma najpozneje v enem mesecu po njeni
posodobitvi.
IV. OKOLJEVARSTVENO DOVOLJENJE, VERIŽNI UČINKI IN REGISTER
OBRATOV
14. člen
(vloga in izdaja okoljevarstvenega dovoljenja)
(1) Upravljavec obrata vloži pisno vlogo za izdajo
okoljevarstvenega dovoljenja (v nadaljnjem besedilu: vloga).
(2) Če so v vlogi tudi podatki, ki štejejo za poslovno
skrivnost, mora upravljavec obrata:
-       
priložiti sklep, s katerim pooblaščeni organ upravljavca v skladu z
zakonom določi, kateri podatki štejejo za poslovno skrivnost,
-       
ustrezno označiti podatke v vlogi, ki štejejo za poslovno skrivnost, in
-       
predložiti izvod vloge, namenjen vpogledu javnosti, v katerem morajo
biti podatki, ki štejejo za poslovno skrivnost, nadomeščeni z ustrezno vsebino.
(3) Upravljavec drugega obrata vloži vlogo v roku za izdelavo
zasnove zmanjšanja tveganja za okolje iz petega odstavka 9. člena te
uredbe ali v roku za izdelavo varnostnega poročila iz šestega odstavka
12. člena te uredbe.
(4) Ne glede na prvi odstavek tega člena upravljavec pošlje zasnovo
zmanjšanja tveganja za okolje in varnostno poročilo tudi v elektronski obliki.
V elektronski obliki se pošiljajo tudi vse naknadne spremembe in dopolnitve
zasnove zmanjšanja tveganja za okolje in varnostnega poročila v postopku
pridobitve ali spremembe okoljevarstvenega dovoljenja.
15. člen
(vloga upravljavca obrata manjšega tveganja za okolje)
Vloga upravljavca obrata manjšega tveganja za okolje vsebuje:
1.     
firmo in naslov upravljavca obrata,
2.     
podatke o obratu (ime in naslov obrata, parcelne številke in katastrske
občine območja obrata) in njegovih dejavnostih,
3.     
zasnovo zmanjšanja tveganja za okolje.
16. člen
(vloga upravljavca obrata večjega tveganja za okolje)
Vloga upravljavca obrata večjega tveganja za okolje vsebuje:
1.     
firmo in naslov upravljavca obrata,
2.     
podatke o obratu (ime in naslov obrata, parcelne številke in katastrske
občine območja obrata) in njegovih dejavnostih,
3.     
varnostno poročilo.
17. člen
(vsebina okoljevarstvenega dovoljenja)
Okoljevarstveno dovoljenje vsebuje:
1.     
firmo in naslov upravljavca obrata ter ime in naslov obrata,
2.     
opis obrata z navedbo vrste dejavnosti, njegove zmogljivosti ter vrste
in količine nevarnih snovi v obratu,
3.     
potrditev ustreznosti varnostnega poročila ali zasnove zmanjšanja
tveganja za okolje,
4.     
druge ukrepe za preprečevanje večjih nesreč in zmanjševanje njihovih
posledic, ki jih ministrstvo naloži upravljavcu obrata kadar presodi, da so
taki ukrepi potrebni zaradi preprečevanja večje nesreče ali zmanjševanja njenih
posledic,
5.     
ukrepe, ki jih je treba izvesti ob prenehanju obrata, 
6.     
čas veljavnosti okoljevarstvenega dovoljenja.
18. člen
(verižni učinki)
(1) Ministrstvo določi skupine obratov z možnimi
verižnimi učinki. Take skupine sestavljajo obrati, katerih medsebojna razdalja
je manjša ali enaka 700 m.
(2) Ministrstvo naloži upravljavcem obratov, ki so del
skupine obratov z možnimi verižnimi učinki, da:
-       
si zaradi upoštevanja vrste in obsega skupne nevarnosti večje nesreče
izmenjajo podatke o nevarnostih večjih nesreč, o možnostih za njihov nastanek,
pa tudi o ukrepih za preprečitev takih nesreč in zmanjšanje njihovih učinkov
ter posledic za ljudi in okolje,
-       
podatke iz prejšnje alineje upoštevajo v zasnovah zmanjšanja tveganja za
okolje, sistemih obvladovanja varnosti, varnostnih poročilih in načrtih zaščite
in reševanja najpozneje v šestih mesecih po prejemu teh podatkov,
-       
sodelujejo pri izdelavi informacije za javnost o obratih v skladu s
13. in 13.a členom te uredbe, tako da izdelajo skupno informacijo ali v
svoji informaciji za javnost upoštevajo vrsto in obseg skupne nevarnosti večjih
nesreč,
-       
sodelujejo pri zagotavljanju informacije za javnost o obratih za osebe
na vplivnem območju, kadar izdelajo skupno informacijo,
-       
ne glede na tretjo alinejo četrtega odstavka 13.a člena te uredbe
informacijo za javnost o obratih pošljejo tudi upravljavcem sosednjih naprav in
dejavnosti, za katere se ta uredba ne uporablja,
-       
sodelujejo pri pošiljanju podatkov v skladu s 7. točko drugega odstavka
7. člena te uredbe, tako da pristojni organ lahko povečano nevarnosti
večjih nesreč zaradi možnosti verižnih učinkov upošteva pri izdelavi občinskih
ali regijskih načrtov zaščite in reševanja.
(3) Ministrstvo odločbo iz prejšnjega odstavka pošlje
občinam, na območju katerih obratujejo obrati, ki so del skupine obratov z
možnimi verižnimi učinki, ministrstvu, pristojnemu za varstvo pred naravnimi in
drugimi nesrečami, inšpekciji, pristojni za varstvo pred naravnimi in drugimi
nesrečami, in inšpekciji, pristojni za okolje.
(4) Ministrstvo upravljavcem obratov, ki so del skupine
obratov z možnimi verižnimi učinki, zagotovi dodatne informacije poleg tistih,
ki jih v skladu s šesto alinejo prvega odstavka 8. člena te uredbe
predloži posamezen upravljavec obrata, kadar z njimi razpolaga in kadar je to
potrebno za izvajanje tega člena.
19. člen
(register obratov)
(1) Ministrstvo vodi register obratov.
(2) Register obratov vsebuje naslednje podatke za vsakega od
obratov manjšega in večjega tveganja za okolje:
-       
firmo in sedež upravljavca obrata ter ime in kraj obrata,
-       
navedbo dejavnosti, ki poteka v obratu, pri čemer se upošteva
klasifikacija dejavnosti, ki se uporablja v registru obratov na ravni EU,
-       
status obrata (obrat manjšega ali večjega tveganja za okolje).
(3) Ministrstvo vpiše obrat v register obratov na podlagi
podatkov iz prijav v skladu z 8. členom te uredbe in vlog v skladu s 14.,
15. in 16. členom te uredbe.
(4) Ministrstvo pregleda in spremeni ali dopolni register
obratov, če je to potrebno, najmanj vsake tri mesece.
(5) Ministrstvo izpiše obrat iz registra obratov:
-       
na podlagi zahteve upravljavca obrata, če niso več izpolnjeni pogoji za
uvrstitev med obrate manjšega ali večjega tveganja za okolje,
-       
s prenehanjem obrata.
20. člen
(obveščanje o čezmejnih vplivih)
(1) Ministrstvo pošlje pristojnemu organu druge države
obvestilo o obratu, v katerem bi lahko nastala večja nesreča s čezmejnimi
vplivi, ki vsebuje:
-       
kraj obrata,
-       
opis dejavnosti, ki se izvajajo v obratu,
-       
razpoložljive podatke o možnih čezmejnih vplivih.
(2) Ministrstvo pripravi obvestilo iz prejšnjega odstavka na
podlagi prijav obratov v skladu z 8. členom te uredbe, vlog za izdajo
okoljevarstvenega dovoljenja v skladu s 14., 15. in 16. členom te uredbe
ali na podlagi ugotovitev inšpekcijskega nadzora.
V. IZPUST NEVARNIH SNOVI V OBRATU
21. člen
(obveščanje o izpustu nevarne snovi v obratu ter analiza takega
izpusta)
(1) Ministrstvo, pristojno za varstvo pred naravnimi in
drugimi nesrečami, po prejemu obvestila oziroma sporočila iz 8. točke drugega
odstavka 7. člena te uredbe o tem obvesti inšpekcijo, pristojno za varstvo
okolja.
(2) Ministrstvo, pristojno za varstvo pred naravnimi in
drugimi nesrečami, ministrstvu z informacijskim sistemom SPIN posreduje podatke
o izrednem dogodku v obratu, povezanem z izpustom nevarne snovi, ki jih v
skladu s predpisom, ki ureja obveščanje in poročanje v sistem varstva pred
naravnimi in drugimi nesrečami, sporočijo upravljavci obratov.
(3) Ministrstvo na podlagi podatkov iz prejšnjega odstavka
ugotovi:
-       
ali je šlo za izpust nevarne snovi, katerega analiza bi lahko prispevala
k preprečevanju tovrstnih izpustov v prihodnje, in
-       
ali značilnosti izpusta nevarne snovi izpolnjujejo merila iz priloge 5,
ki je sestavni del te uredbe, in je zaradi tega treba o izpustu obvestiti
Evropsko komisijo.
(4) Ministrstvo upravljavca obrata, kjer so nenadzorovano
uhajale nevarne snovi, pozove k predložitvi dodatnih podatkov v zvezi s takim
dogodkom, če jih potrebuje za odločanje v skladu s prejšnjim odstavkom.
(5) Ministrstvo v sodelovanju z upravljavcem obrata analizira
tehnične, organizacijske in vodstvene vidike izpusta nevarne snovi, kadar ugotovi,
da je šlo za izpust nevarne snovi, katerega analiza bi lahko prispevala k
preprečevanju tovrstnih izpustov v prihodnje, ali da značilnosti izpusta
nevarne snovi izpolnjujejo merila iz priloge 5 te uredbe.
(6) Ministrstvo pripravi poročilo o analizi izpusta nevarne snovi,
ki vsebuje ugotovitve glede vzrokov izpusta, glede ravnanja ob njem, glede vrst
in obsega posledic izpusta ter priporočila za preprečevanje podobnih izpustov v
prihodnje.
(7) Ministrstvo priporočila iz poročila iz prejšnjega odstavka
pošlje upravljavcem obratov večjega in manjšega tveganja za okolje.
22. člen
(izpust nevarne snovi v obratu, o katerem je treba obvestiti
Evropsko komisijo)
(1) Evropsko komisijo je treba obvestiti o izpustu nevarne
snovi v obratu, ki izpolnjuje merila iz priloge 5 te uredbe.
(2) Ministrstvo najpozneje eno leto od dneva izpusta nevarne
snovi in na podlagi poročila o analizi izpusta nevarne snovi v skladu s šestim
odstavkom prejšnjega člena pošlje Evropski komisiji obvestilo, ki vsebuje:
-       
ime in naslov organa, pristojnega za pripravo obvestila,
-       
datum, čas in kraj izpusta nevarne snovi, vključno s firmo in naslovom
upravljavca obrata, ter naziv in naslov obrata, v katerem se je to zgodilo,
-       
opis okoliščin izpusta in vključene nevarne snovi ter opis neposrednih
učinkov na človekovo zdravje in okolje,
-       
kratek opis izvedenih ukrepov za zaščito in pomoč ter takojšnjih ukrepov
za preprečitev ponovitve izpusta,
-       
ugotovitve iz poročila o analizi izpusta nevarne snovi iz šestega
odstavka prejšnjega člena.
(3) Ne glede na prejšnji odstavek ministrstvo pošlje Evropski
komisiji le predhodne informacije o ugotovitvah analize o izpustu nevarne
snovi, kadar v enem letu od dneva izpusta poročilo o analizi še ni izdelano,
ali kadar bi obveščanje Evropske komisije v skladu s prejšnjim odstavkom lahko
vplivalo na dokončanja upravnih ali sodnih postopkov v zvezi z izpustom nevarne
snovi. Te informacije posodobi, ko je poročilo o analizi izpusta nevarne snovi
izdelano ali so odpravljeni drugi razlogi za pošiljanje predhodne informacije.
VI. NADZOR
23. člen
(inšpekcijski nadzor)
Nadzor nad izvajanjem te uredbe opravljajo inšpektorji,
pristojni za varstvo okolja, razen nadzora nad izvajanjem 7. in 8. točke
drugega odstavka 7. člena, četrtega odstavka 13. člena ter 13.a člena
v delu, ki se nanaša na občine, ki ga opravljajo inšpektorji, pristojni za
varstvo pred naravnimi in drugimi nesrečami.
VII. KAZENSKE DOLOČBE
24. člen
(prekrški)
(1) Z globo od 5.000 do 10.000 eurov se kaznuje za prekršek pravna
oseba, če:
1.     
ne prijavi obrata v skladu z 8. členom te uredbe,
2.     
ne zagotovi informacije za javnost o obratih v skladu s 13. ali 13.a členom te uredbe,
3.     
si ne izmenja podatkov o možnih verižnih učinkih ali teh podatkov ne
upošteva pri izdelavi zasnove zmanjšanja tveganja za okolje, sistemih obvladovanja
varnosti in varnostnih poročilih oziroma ne sodeluje pri izdelavi informacije
za javnost o varnostnih ukrepih v skladu z 18. členom te uredbe.
(2) Z globo od 2.500 do 5.000 eurov se kaznuje za prekršek iz
prejšnjega odstavka samostojni podjetnik posameznik.
(3) Z globo od 500 do 1.500 eurov se kaznuje za prekršek iz
prvega odstavka tega člena tudi odgovorna oseba pravne osebe ali odgovorna
oseba samostojnega podjetnika posameznika.
 

Priloga
1: Nevarne snovi za razvrstitev obrata
Priloga
2: Sistem obvladovanja varnosti
Priloga
3: Varnostno poročilo
Priloga
4: Informacija za javnost o obratih
Priloga
5: Merila za opredelitev izpusta nevarne snovi v obratu, o katerem je treba
obvestiti Evropsko komisijo

Uredba o preprečevanju večjih nesreč in
zmanjševanju njihovih posledic (Uradni list RS, št. 22/16) vsebuje naslednje prehodne in
končni določbi:
»VIII. PREHODNE IN KONČNI DOLOČBI
25. člen
(prijava obrata)
Upravljavec obstoječega obrata s spremenjeno razvrstitvijo iz
zunanjih razlogov prijavi ministrstvu spremembo razvrstitve in spremenjene
podatke iz prvega odstavka 8. člena te uredbe najpozneje v enem letu po
nastopu vzroka za spremembo razvrstitve. Prijava je del vloge za spremembo
okoljevarstvenega dovoljenja, kadar gre za spremenjeno razvrstitev v obrat manjšega
tveganja za okolje.
26. člen
(zasnova zmanjšanja
tveganja za okolje)
(1) Upravljavec obstoječega obrata manjšega tveganja za
okolje mora najpozneje v 12 mesecih po uveljavitvi te uredbe prilagoditi
zasnovo zmanjšanja tveganja za okolje določbam te uredbe.
(2) Upravljavec obstoječega obrata s spremenjeno
razvrstitvijo iz zunanjih razlogov izdela zasnovo zmanjšanja tveganja za okolje
najpozneje v enem letu po nastopu vzroka za spremembo razvrstitve med obrate
manjšega tveganja za okolje.
27. člen
(varnostno poročilo)
(1) Upravljavec obstoječega obrata večjega tveganja za okolje
mora najpozneje v 12 mesecih po uveljavitvi te uredbe prilagoditi varnostno
poročilo določbam te uredbe.
(2) Upravljavec obstoječega obrata s spremenjeno
razvrstitvijo iz zunanjih razlogov izdela varnostno poročilo najpozneje dve
leti po nastopu vzroka za spremembo razvrstitve med obrate večjega tveganja za
okolje.
28. člen
(informacija za javnost o
obratih)
(1) Upravljavec obstoječega obrata mora najpozneje v 12
mesecih po uveljavitvi te uredbe prilagoditi oziroma izdelati informacijo za
javnost o obratih in zagotoviti njeno dostopnost v skladu s 13. členom te
uredbe.
(2) Upravljavec obstoječega obrata s spremenjeno
razvrstitvijo v obrat manjšega tveganja za okolje iz zunanjih razlogov mora
izdelati informacijo za javnost o obratih in zagotoviti njeno dostopnost
javnosti v skladu s 13. členom te uredbe najpozneje v enem letu po nastopu
vzroka za spremembo razvrstitve.
(3) Upravljavec obstoječega obrata s spremenjeno
razvrstitvijo v obrat večjega tveganja za okolje iz zunanjih razlogov mora
izdelati informacijo za javnost o obratih in zagotoviti njeno dostopnost
javnosti v skladu s 13. členom te uredbe najpozneje v dveh letih po
nastopu vzroka za spremembo razvrstitve.
29. člen
(register obratov)
(1) Ministrstvo najpozneje v šestih mesecih po uveljavitvi te
uredbe vzpostavi register obratov iz 19. člena te uredbe.
(2) Ministrstvo vpiše v register obratov obstoječe obrate, za
katere je bilo okoljevarstveno dovoljenje izdano pred uveljavitvijo te uredbe.
30. člen
(sprememba
okoljevarstvenega dovoljenja)
(1) Upravljavec obstoječega obrata vloži vlogo za spremembo okoljevarstvenega
dovoljenja, kadar prilagoditev zasnove zmanjšanja tveganja za okolje v skladu s
prvim odstavkom 26. člena te uredbe ali varnostnega poročila v skladu s
prvim odstavkom 27. člena te uredbe znatno vpliva na preprečevanje večjih
nesreč in zmanjševanje njihovih posledic v rokih za prilagoditev iz prvega
odstavka 26. člena in prvega odstavka 27. člena te uredbe.
(2) Šteje se, da prilagoditev zasnove zmanjšanja tveganja za
okolje ali varnostnega poročila znatno vpliva na preprečevanje večjih nesreč in
zmanjševanje njihovih posledic, če se:
-       
spremeni scenarij večje nesreče,
-       
spremeni sistem obvladovanja varnosti, z izjemo spremembe tega sistema,
ki je posledica prilagoditve zahtevam te uredbe,
-       
spremenijo ukrepi za preprečitev večjih nesreč in za zmanjšanje njihovih
posledic.
(3) Upravljavec obstoječega obrata s spremenjeno
razvrstitvijo iz zunanjih razlogov vloži vlogo za spremembo okoljevarstvenega dovoljenja
v roku za izdelavo zasnove zmanjšanja tveganja za okolje iz drugega odstavka
26. člena te uredbe ali v roku za izdelavo varnostnega poročila iz drugega
odstavka 27. člena te uredbe.
31. člen
(prenehanje veljavnosti)
Z dnem uveljavitve te uredbe preneha veljati Uredba o
preprečevanju večjih nesreč in zmanjševanju njihovih posledic (Uradni list RS,
št. 71/08, 105/10 in 36/14).
32. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembah in dopolnitvah Uredbe o
preprečevanju večjih nesreč in zmanjševanju njihovih posledic (Uradni list RS,
št. 50/23) spreminja 27. člen uredbe tako, da
se glasi:
»27. člen
(varnostno poročilo)
(1) Upravljavec obstoječega obrata večjega tveganja za okolje
mora najpozneje v 12 mesecih po uveljavitvi te uredbe prilagoditi varnostno
poročilo določbam te uredbe.
(2) Upravljavec obstoječega obrata s spremenjeno
razvrstitvijo iz zunanjih razlogov izdela varnostno poročilo najpozneje dve
leti po nastopu vzroka za spremembo razvrstitve med obrate večje tveganja.
Najpozneje eno leto po nastopu vzroka za spremembo razvrstitve med obrate
večjega tveganja pa pregleda zasnovo preprečevanja večjih nesreč in jo
spremeni, če je to potrebno zaradi spremenjene razvrstitve obrata.«;
ter vsebuje naslednje prehodne in končno
določbo:
»PREHODNE IN KONČNA DOLOČBA
13. člen
(informacija za javnost o
obratih)
(1) Upravljavec obrata,
za katerega je bilo okoljevarstveno dovoljenje izdano pred uveljavitvijo te
uredbe, uskladi vsebino informacije za javnost o obratih s spremenjenim
13. členom uredbe in jo javnosti zagotovi na način iz prvega in drugega
odstavka novega 13.a člena uredbe najpozneje v šestih mesecih po uveljavitvi te
uredbe.
(2) Upravljavec obrata
večjega tveganja za okolje, za katerega je bilo okoljevarstveno dovoljenje
izdano pred uveljavitvijo te uredbe, in občina, na območju katere so obrati
večjega tveganja za okolje, uskladita območje za pošiljanje informacije za
javnost in pošljeta informacije za javnost v skladu s tretjim odstavkom novega
13.a člena uredbe najpozneje v enem letu po uveljavitvi te uredbe.
(3) Upravljavec obrata,
za katerega je bilo okoljevarstveno dovoljenje izdano pred uveljavitvijo te
uredbe, in za katerega se po uveljavitvi te uredbe spremeni razvrstitev v obrat
manjšega tveganja za okolje iz zunanjih razlogov, uskladi vsebino informacije
za javnost o obratih s spremenjenim 13. členom
uredbe in zagotovi njeno dostopnost javnosti v skladu z novim 13.a členom
uredbe najpozneje v enem letu po nastopu vzroka za spremembo razvrstitve.
(4) Upravljavec, za katerega je bilo okoljevarstveno
dovoljenje izdano pred uveljavitvijo te uredbe, in za katerega se po
uveljavitvi uredbe spremeni razvrstitev v obrat večjega tveganja za okolje iz
zunanjih razlogov, uskladi vsebino informacije za javnost o obratih v skladu s
spremenjenim 13. členom uredbe in zagotovi njeno dostopnost javnosti v
skladu z novim 13.a členom uredbe najpozneje v dveh letih po nastopu vzroka za
spremembo razvrstitve.
14. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.