I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se v skladu z Odlokom o strategiji
prostorskega razvoja Slovenije (Uradni list RS, št. 76/04 in 33/07 – ZPNačrt)
in Uredbo o prostorskem redu Slovenije (Uradni list RS, št. 122/04 in 33/07 –
ZPNačrt) sprejme državni prostorski načrt za prenosni plinovod R38
Kalce–Godovič (v nadaljnjem besedilu: državni prostorski načrt). 
(2) Grafični del državnega prostorskega načrta, iz katerega
je razvidno območje tega načrta, je kot priloga sestavni del te uredbe. 
(3) Državni prostorski načrt je v septembru 2011 pod številko
naloge 8056 izdelal ZUM urbanizem, planiranje, projektiranje, d. o. o.,
Maribor.
2. člen
(vsebina)
(1) Ta uredba določa načrtovane prostorske ureditve, območje
državnega prostorskega načrta, pogoje glede namembnosti posegov v prostor,
njihove lege, velikosti in oblikovanja, pogoje glede križanj gospodarske javne
infrastrukture in grajenega javnega dobra ter priključevanja prostorskih
ureditev nanje, merila in pogoje za parcelacijo, pogoje celostnega ohranjanja
kulturne dediščine, ohranjanja narave, varstva okolja in naravnih dobrin,
upravljanja voda, varovanja zdravja ljudi, obrambe države ter varstva pred
naravnimi in drugimi nesrečami, etapnost izvedbe prostorske ureditve, druge
pogoje in zahteve za izvajanje državnega prostorskega načrta, dopustna
odstopanja ter nadzor. 
(2) Sestavine iz prejšnjega odstavka so grafično prikazane v
državnem prostorskem načrtu, ki je skupaj z obveznimi prilogami v analogni
obliki na vpogled na Direktoratu za prostor pri Ministrstvu za okolje in
prostor Republike Slovenije in pri službah, pristojnih za urejanje prostora, v
občinah Logatec in Idrija. 
(3) Postopek presoje vplivov na okolje v skladu s sedmim
odstavkom 62. člena Zakona o umeščanju prostorskih ureditev državnega pomena v
prostor (Uradni list RS, št. 80/10 in 106/10 – popr.) ni bil izveden s
postopkom priprave državnega prostorskega načrta.
II. NAČRTOVANE PROSTORSKE UREDITVE
3. člen
(načrtovane prostorske ureditve)
(1) Zaradi gradnje plinovoda so načrtovane naslednje
prostorske ureditve: 
-       
polaganje plinovodne cevi premera 150 mm in tlaka do vključno 70 barov s
funkcionalno pripadajočimi napravami, 
-       
gradnja oddajne čistilne postaje (v nadaljnjem besedilu: OČP) Kalce, 
-       
gradnja merilno-regulacijske postaje (v nadaljnjem besedilu: MRP)
Godovič s priključki na gospodarsko javno infrastrukturo in anodnim ležiščem, 
-       
izvedba optičnega kabla za prenos podatkov ob celotni dolžini trase
prenosnega plinovoda R38 in 
-       
ureditev delovišča. 
(2) Načrtovana prostorska ureditev obsega površine prenosnega
plinovoda R38 Kalce–Godovič z energetskimi objekti (OČP Kalce, MRP Godovič) in
površine, potrebne le v času izvajanje del – območje delovišča.
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega načrta je določeno s
tehničnimi elementi, ki omogočajo prenos novih parcelnih mej v naravo.
Koordinate tehničnih elementov so pripisane na prikazu območja državnega
prostorskega načrta z načrtom parcel v grafičnem delu državnega prostorskega
načrta. 
(2) Območje državnega prostorskega načrta v skladu z
geodetskim načrtom obsega zemljišča oziroma dele zemljišč s parcelnimi
številkami v naslednjih katastrskih občinah: 
1.     
objekti plinovoda: 
a)   
OČP Kalce: 
-   
k. o. Hrušica (2703): 22/2, 46 in 47; 
b)   
MRP Godovič: 
-   
k. o. Godovič (2364): 1153/1 in 1153/5; 
2.     
trasa plinovoda in elektroenergetskega kabla: 
- 
k. o. Hrušica (2703): 7, 20, 22/1, 22/2, 22/4, 23/1, 25, 46, 47, 49,
50/1, 50/2, 405, 406, 3012/1 in 3012/2; 
- 
k. o. Gorenji Logatec (2015): 1247/2, 1247/4, 1248/2, 1248/8, 1248/9,
1249, 1255/1, 1255/4, 1256, 1261, 1262, 1263, 1265/48 in 1827/2; 
- 
k. o. Ravnik (2014): 214/1, 214/2, 215/1, 215/2, 215/3, 215/4, 215/5,
215/6, 217/5, 217/6, 295/2, 298/1, 298/2, 302/1, 302/2, 302/3, 302/4, 306,
308/1, 308/2, 308/3, 316/1, 316/2, 319/1, 320/1, 320/2, 321/1, 321/2, 325/1,
325/2, 325/3, 325/4, 328/1, 328/3, 428/9, 428/10, 428/15, 428/16, 428/17, 429/1,
429/2, 510/1, 510/4, 510/5, 511, 512/2 in 512/4; 
- 
k. o. Hotedršica (2013): 134/1, 134/2, 137/1, 138, 139, 790/1, 794/1,
794/2, 799/1, 799/2, 800/1, 800/2, 801/1, 801/2, 812, 813, 815, 818, 838, 840,
841, 846, 877, 879/1, 897, 916/1, 916/2, 917, 918, 919, 921/1, 921/2, 924/1,
924/2, 928, 970/1, 977, 979, 980, 992/2, 992/12, 992/45, 996, 998, 999/2,
999/6, 999/7, 999/15, 999/24, 999/25, 999/26, 1000/2, 1956/1, 1958/1, 1965/1,
1965/3, 1966 in 1988; 
- 
k. o. Novi Svet (2012): 183, 184, 185, 186/1, 186/2, 186/3, 187, 188,
189, 190, 191, 192, 193/1, 193/2, 193/3, 196/1, 197, 198, 199, 200, 229, 230,
231, 232, 233, 234, 235, 236, 242, 243, 244, 245, 246, 247, 253/1, 253/2,
253/3, 253/4, 253/5, 253/6, 253/7, 253/8, 259, 260, 261, 262, 263/2, 266, 267,
268, 269, 270, 271, 272, 273, 274, 275, 276, 277, 278, 279, 280, 281, 282, 283,
284, 285, 300, 301/1, 301/2, 301/3, 301/4, 301/6, 301/7, 303, 304, 305, 310/1,
311, 312, 313, 314, 315, 318, 338, 339, 340, 344, 345, 454, 455, 456, 559, 566,
567, 569, 796, 797, 883, 884, 887, 901, 902, 903, 905, 911, 912, 913, 914/1 in
914/3; 
- 
k. o. Godovič (2364): 1150/5, 1150/8, 1150/10, 1150/11, 1150/19,
1150/20, 1153/1, 1153/2, 1153/5, 1162, 1174/1, 1177, 1179, 1180, 1181, 1183,
1220/3 in 1528; 
3.     
delovišče: 
- 
k. o. Hrušica (2703): 46.
5. člen
(raba zemljišč)
Na območju OČP Kalce se spremeni osnovna namenska raba
prostora v območje energetske infrastrukture.
IV. POGOJI GLEDE NAMEMBNOSTI POSEGOV V PROSTOR, NJIHOVE LEGE,
VELIKOSTI IN OBLIKOVANJA
6. člen
(potek trase)
(1) Trasa plinovoda se začne na Kalcah z odcepom od
obstoječega plinovoda M3 Vodice–Šempeter proti severu, prečka regionalno cesto
III. reda R3-621 (Kalce–Hrušica–Col) ter se nadaljuje ob robu gozdne poti do
glavne ceste II. reda G2-102 (Robič–Kobarid–Tolmin–Idrija–Kalce–Logatec). V
nadaljevanju poteka trasa plinovoda ob robu glavne ceste na oddaljenosti 30 do
50 m vse do bližine naselja Hotedršica, kjer se lokalno odmakne v gozd in
nadaljuje ob severozahodnem robu Hotenjskega polja tako, da se izogne ponoru
Hotenjke. V nadaljevanju prečka Hotenjsko polje do glavne ceste II. reda G2-102
(Robič–Kobarid–Tolmin–Idrija–Kalce–Logatec) ter poteka v koridorju med glavno
cesto in visokonapetostnim 20-kilovoltnim daljnovodom proti naselju Godovič.
Pred naseljem Godovič se trasa plinovoda odmakne od koridorja glavne ceste in
20-kilovoltnega daljnovoda zaradi izredno zahtevnega terena in poteka skozi
gozd do Anžičkovih ponikev. Po prečkanju lokalne ceste LC226010
(Hotedršica–Godovič) poteka trasa plinovoda znotraj Industrijske cone Godovič v
smeri obrata IMP KLIMA, kjer je predvidena lokacija MRP Godovič. 
(2) Dolžina trase je približno 11 100 m.
7. člen
(tehnični elementi plinovoda)
(1) Plinovod se zgradi iz jeklenih cevi, izdelanih v skladu s
SIST EN 10208-2, in sicer v osnovni izvedbi dimenzije premera 168,3 × 6,3 mm
(načrtovani faktor 0,6), v izvedbi s povečano varnostjo 1. stopnje dimenzije
premera 168,3 × 6,3 mm (načrtovani faktor 0,5) in v izvedbi s povečano
varnostjo 2. stopnje dimenzije premera 168,3 × 7,1 mm (načrtovani faktor 0,4).
Ob upoštevanju enakih varnostnih faktorjev oziroma stopnje varnosti so lahko
debeline stene cevi, odvisno od izbrane kakovosti materiala za cevi, tudi
drugačne in se določijo v projektni dokumentaciji. Cevi se vkopljejo tako, da
debelina prekritja znaša najmanj 1,00 m, merjeno od zgornjega roba cevi do
končno urejenega terena. 
(2) Lega cevovodov in vseh drugih njegovih elementov v zemlji
mora biti posebej označena, da je nad plinovodom mogoč nadzor. Oznake so
predvidene na vseh prehodih cest in na mestih loma trase plinovoda. Pri
prehodih komunikacij v zaščitnih ceveh se oznake postavijo na oddušne cevi,
zračne oznake pa vzdolž vse trase na razdalji približno 0,5 km, praviloma na
lomih. 
(3) Elementi katodne zaščite plinovoda so usmernik, anodno
ležišče in stalna merilna mesta vzdolž trase plinovoda. Predvidena je zaščita z
aktivnimi anodami FeSi, zakopanimi poleg MRP Godovič. Velikost območja vkopa
anodnega ležišča je 1,5 × 0,6 m, območje pa se s kablom poveže z MRP Godovič.
Napajalna postaja je umeščena na MRP Godovič. Za nadzor nad katodno zaščito in
njeno vzdrževanje je treba vgraditi stalna merilna mesta. 
(4) Ozemljitev objektov na trasi se izvede tako, da se ograja
platoja MRP Godovič in OČP Kalce v primerni razdalji veže na ozemljitev. Pri
polaganju ozemljila je pomembno, da se ne veže na plinovodne cevi v zemlji.
Ozemljiti pa je treba tudi nadzemne dele plinovoda. Za zaščito pred
prenapetostjo se uporabijo odvodniki prenapetosti s sprožilno napetostjo 230 V,
nameščeni v merilnem stebričku. 
(5) Ob plinovodu se po celotni dolžini položi optični kabel
za prenos podatkov v cev PE, debeline 50 mm.
8. člen
(ureditev gradbišč in delovišč)
(1) Delovni pas, ki je potreben za gradnjo plinovoda, sega v
normalnih razmerah 5 m levo od osi plinovoda (odlaganje izkopanega materiala)
in 7 m desno za prevozne poti. Ožji del pasu je namenjen odlaganju materiala,
širši pa za prehod strojev, varjenje plinovoda in polaganje plinovoda v jarek.
Na območju objektov in drugih ovir na trasi se širina delovnega pasu prilagodi
dejanskim razmeram na terenu, ki se upoštevajo pri izvajanju gradbenih del in
montaži plinovodne cevi. 
(2) Za gradbiščne objekte ter odlaganje gradbenega in
montažnega materiala se zagotovi večje delovišče v Kalcah na travniku poleg OČP
Kalce. Velikost začasne gradbiščne površine, ki se ogradi z gradbiščno ograjo,
je približno 2 000 m2. 
(3) Ureditev gradbišča, delovišča (delovnih površin) ali
odlagališča zunaj delovnega pasu ni dovoljena. 
(4) Posek vegetacije na celotni trasi in vsa dela na območju
naravne vrednote Anžičkove in Pagonove ponikve se opravlja le v obdobju od
konca junija do konca februarja. Vsa hrupna dela se opravijo od julija do
decembra. Dela se opravljajo med delovnim tednom v dnevnem času med 8. in 19.
uro. 
(5) Med gradnjo se pred poškodovanjem ali uničenjem varujejo
objekti in območja kulturne dediščine. Čez objekte in območja kulturne
dediščine ne potekajo gradbiščne poti in obvozi, vanje se ne premakne
gospodarska javna infrastruktura in ne odlaga material. 
(6) Zagotovijo se pravočasni intervencijski posegi za
preprečitev onesnaženja tal in voda ob morebitnem katastrofalnem izlitju
onesnaževal (naftnih derivatov, olja) na območju gradnje – takojšnje
izčrpavanje onesnaževal z onesnaženega območja, takojšen intervencijski izkop
onesnaženega dela zemljine in odvoz onesnažene zemljine na odlagališče posebnih
odpadkov. 
(7) Po končanih delih mora biti na vseh gradbiščnih površinah
vzpostavljeno prvotno stanje. 
(8) Po končani gradnji se odpravijo poškodbe na gozdnem
drevju in gozdnih poteh ter začasnih gradbenih površinah, iz gozda se odstrani
ves neporabljen material.
9. člen
(MRP Godovič)
(1) Plato MRP Godovič se zgradi ob industrijskem objektu IMP
KLIMA v naselju Godovič ob križišču lokalne ceste LC226010 (Hotedršica–Godovič)
in javne poti v velikosti 17,0 × 11,0 m in ogradi z varovalno ograjo – paneli
iz plastificirane žice sive barve in nadvišanjem. Skupna višina ograje je 2,40
m. Površina platoja se delno tlakuje z betonskimi tlakovci, delno posuje s
prodcem. Prevozne poti se asfaltirajo. Meteorna voda se spelje v ponikovalnico,
meteorna voda z asfaltnih površin se spelje prek lovilnika olj. Lovilnik olj
mora ustrezati standardom po velikosti, vgradnji, obratovanju in vzdrževanju. 
(2) Vkopne brežine platoja se izvedejo v naklonu največ do 1
: 2 in se na zgornjem robu, na stiku z raščenim terenom, zaokrožijo.
Zaokrožitev znaša najmanj Rmin. = 3,0 m. Brežine se zaščitijo pred erozijo
tako, da se humusirajo in zatravijo. 
(3) Dostop do platoja se izvede z javne poti JP 630770. Na
območju priključka mora biti zagotovljena preglednost, oblikovanje križišča pa
mora biti v skladu s krivuljo zavijanja merodajnega tipskega vozila ter
prilagojeno predvidenim prostorskim ureditvam. 
(4) Objekt MRP je klasične betonske izvedbe velikosti 7,35 ×
3,10 × 3,30 m. Streha objekta je ravna, v strehi je svetlobna kupola. Poleg
objekta je predvidena gradnja betonskega temelja za postavitev odorirne
postaje, ki je v pločevinasti omari velikosti 1,20 × 0,60 m × 1,70 m. 
(5) Treba je zagotoviti vir napajanja z električno energijo
iz transformatorske postaje Brus, katodno zaščito in sistem vodenja postaje.
Potek napajanja in priključna točka sta razvidna iz grafičnega dela državnega
prostorskega načrta iz grafičnega načrta 2/1-6: Ureditvena situacija. 
(6) Za priključitev objekta na telekomunikacijsko omrežje se
vgradi dovodna telekomunikacijska omarica (v nadaljnjem besedilu: TK-omarica)
in zagotovi ustrezni cevni dovod do objekta. Če je dovodna omarica kovinska,
mora biti ozemljena na skupno ozemljilo objekta. Dovodna TK-omarica mora biti
vgrajena na mestu, na katerem je omogočen 24-urni dostop.
10. člen
(poenostavljena OČP Kalce in zaporna postaja)
(1) Plato OČP se zgradi ob plinovodu M3 v velikosti 11,0 ×
9,0 m in ogradi z varovalno ograjo – paneli iz plastificirane žice sive barve
in nadvišanjem. Skupna višina ograje je 2,40 m. Površina platoja se delno
tlakuje z betonskimi tlakovci, delno posuje s prodcem. Prevozne poti so
makadamske. Meteorna voda ponika. 
(2) Do platoja se uredi dovoz z gozdne ceste na parcelnih št.
3012/1, 46, 47 in 22/2, vse k. o. Hrušica (2703). 
(3) Na platoju se zgradita odcepna pipa na plinovodu M3 in
zaporna postaja BS1 (blok ventil).
11. člen
(pogoji za krajinsko oblikovanje)
(1) Po gradnji se zagotovi rehabilitacija terena. 
(2) Travne površine se zasejejo z avtohtonimi rastlinami
(senenim drobirjem). 
(3) V gozdu se poseke drevesne in grmovne vegetacije izkrčijo
v zaokroženih linijah tako, da ima novi gozdni rob videz naravno oblikovanega
gozdnega roba. Poseke se po končani gradnji uredijo z oblikovanjem novega
gozdnega roba tako, da se zasadijo avtohtone grmovnice in nižje drevesne vrste
s široko ekološko amplitudo in veliko obnovitveno sposobnostjo do vzdrževalnega
pasu, ki je 5,00 m na vsako stran plinovoda, v vzdrževalnem pasu pa se omogoči
rast zeliščne podrasti in grmovnic s plitvim koreninskim sistemom.
12. člen
(prevozne poti in odlaganje materiala)
(1) Material se prevaža po obstoječih javnih cestah, razvoz
cevi pa poteka po delovnem pasu. 
(2) Zaradi vgradnje cevi in vgradnje peščenega obsipa ter
gradnje MRP Godovič bo nastal pri izkopu presežek materiala. Če je mogoče
material izravnati na kraju samem, se izravna v delovnem pasu plinovoda. 
(3) Presežek materiala od izkopa se odpelje na odlagališče v
Logatcu.
13. člen
(gradnja enostavnih objektov)
Na območju državnega prostorskega načrta je v skladu s
predpisi, ki urejajo graditev objektov, dovoljena postavitev naslednjih
pomožnih infrastrukturnih objektov: 
-       
pomožnih cestnih objektov, 
-       
pomožnih energetskih objektov, 
-       
pomožnih telekomunikacijskih objektov, 
-       
pomožnih komunalnih objektov.
V. POGOJI GLEDE KRIŽANJ GOSPODARSKE JAVNE INFRASTRUKTURE IN
GRAJENEGA JAVNEGA DOBRA TER PRIKLJUČEVANJA PROSTORSKIH UREDITEV NANJE
14. člen
(skupne določbe o gospodarski javni infrastrukturi in
grajenem javnem dobru)
Zaradi gradnje plinovoda se zaščitijo komunalne in energetske
naprave ter objekti. Projektiranje in gradnja komunalnih in energetskih naprav
in objektov ter cestne infrastrukture morata potekati v skladu s projektnimi
pogoji posameznih upravljavcev teh objektov in naprav, ki so v obvezni prilogi
državnega prostorskega načrta.
15. člen
(ceste)
(1) Križanje plinovoda z regionalno cesto R3 621
(Kalce–Hrušica–Col) se izvede pravokotno na os ceste z usmerjenim vodoravnim
vrtanjem in neposrednim uvlečenjem tovarniško obbetonirane plinovodne cevi ali
z vodoravnim vrtanjem z vgradnjo zaščitne cevi. 
(2) Občinske in gozdne ceste se prekopljejo, plinovod se
položi brez zaščitne cevi v cestno telo. Višina nadkritja nad plinovodno cevjo
mora biti najmanj 1,35 m. 
(3) Poškodovana vozišča se uredijo v enaki obliki in
kakovosti, kot so bila pred gradnjo plinovoda.
16. člen
(telekomunikacijski vodi)
V bližini telekomunikacijskih vodov ni dovoljen strojni izkop
ali miniranje. Pred izvajanjem se telekomunikacijski vodi na zemljišču
zakoličijo, podlaga pa primerno utrdi.
17. člen
(vodovod)
(1) Vodoravna križanja plinovoda in vodovoda morajo biti
praviloma pod pravim kotom. Kadar tega pogoja ni mogoče izpolniti, kot križanja
ne sme biti manjši od 45°. 
(2) V višinskem pogledu križanje plinovoda in vodovoda poteka
zunaj nivoja. Plinovod se položi tako, da je plinovodna cev najmanj 0,50 m nad
ali pod vodovodom.
18. člen
(kanalizacija)
(1) Vodoravna križanja plinovoda in kanalizacije morajo biti
praviloma pod pravim kotom. Kadar tega pogoja ni mogoče izpolniti, kot križanja
ne sme biti manjši od 45°. 
(2) V višinskem pogledu križanje plinovoda in kanalizacije
poteka zunaj nivoja. Plinovod se položi tako, da je plinovodna cev najmanj 0,50
m nad kanalizacijo. Če je kanalizacija nad plinovodom, mora biti za plin
neprepustna in v bližini morajo biti jaški z odprtinami.
19. člen
(elektroenergetski vodi)
(1) Vodoravna križanja plinovoda in kablovoda morajo biti
praviloma pod pravim kotom. Kadar tega pogoja ni mogoče izpolniti, kot križanja
ne sme biti manjši od 45°. Navpični svetli razmak med kablovodom in cevjo
plinovoda mora biti najmanj 0,50 m. 
(2) Pri križanju plinovoda z ozemljili stebra nadzemnega
elektroenergetskega voda mora razmik med obstoječim ozemljilnim trakom stebra
in plinovodom znašati najmanj 3 m, križanje pa je treba izvesti pod pravim
kotom z ustrezno izolacijo. 
(3) Pri nadzemnem poteku plinovoda morata varnostna višina in
varnostna oddaljenost do spodnjega tokovodnika daljnovoda znašati najmanj 8 m.
Izolacija daljnovoda v križni razpetini mora biti mehansko in električno
ojačana. Kot križanja ne sme biti manjši od 30°. Na mestu križanja daljnovoda
in cevi plinovoda mora biti nadzemni cevovod ustrezno ozemljen. Pri vzporednem
poteku nadzemnega plinovoda z daljnovodom varnostna oddaljenost do daljnovoda
ne sme biti manjša od višine stebra, povečane za 3,75 m. 
(4) Pri križanju plinovoda z nizko- in srednjenapetostnimi
energetskimi kablovodi je treba te mehansko zaščititi. Najmanjši zadostni
vodoravni razmik pri vzporednem polaganju cevi plinovoda poleg
elektroenergetskega kablovoda oziroma ozemljila mora biti najmanj 1 m. Navpični
svetli razmak med zaščitenim kablovodom in cevjo plinovoda pri križanju mora
biti najmanj 0,5 m. Če najmanjših zadostnih razmikov pri vzporednem polaganju
plinovodne cevi poleg elektroenergetskega kablovoda ni mogoče doseči, je treba
kable zaščititi s polaganjem v kabelsko kanalizacijo. Pri izkopu jarka za
polaganje plinovodne cevi, globljega od vzporedno položenega energetskega
kablovoda, je treba na predpisan način zavarovati posedanje zemlje pod
energetskim kablovodom. 
(5) Morebitno nasutje materiala pod razpetino nadzemnega
elektroenergetskega voda ne sme zmanjšati predpisane varnostne višine, ki mora
biti za visokonapetostni vod večja od 7 m in za nizkonapetostni vod večja od 6
m. 
(6) Za vzdrževalno osebje in mehanizacijo izvajalca prenosne
dejavnosti visokonapetostnih elektroenergetskih vodov je treba kadar koli
zagotoviti neoviran dostop do teh vodov s pripadajočimi stojnimi mesti.
VI. MERILA IN POGOJI ZA PARCELACIJO
20. člen
(parcelacija)
Parcelacija se izvede v skladu s prikazom območja državnega
prostorskega načrta z načrtom parcel v grafičnem delu državnega prostorskega
načrta na listih št. od 3-1 do 3-6, na katerem so s tehničnimi elementi, ki
omogočajo prenos novih mej parcel v naravo, določene tudi lomne točke meje
območja državnega prostorskega načrta.
VII. POGOJI CELOSTNEGA OHRANJANJA KULTURNE DEDIŠČINE,
OHRANJANJA NARAVE, VARSTVA OKOLJA IN NARAVNIH DOBRIN, UPRAVLJANJA VODA,
VAROVANJA ZDRAVJA LJUDI, OBRAMBE DRŽAVE TER VARSTVA PRED NARAVNIMI IN DRUGIMI
NESREČAMI
21. člen
(ohranjanje kulturne dediščine)
(1) Kulturna dediščina se med gradnjo varuje pred
poškodovanjem in uničenjem. Podatki o kulturni dediščini so razvidni iz prikaza
stanja prostora. Investitor zagotovi ukrepe za varstvo kulturne dediščine. 
(2) Investitor na območju državnega prostorskega načrta, na
katerem načrtovane ureditve segajo v območje registriranega arheološkega
najdišča, pred pridobitvijo kulturnovarstvenega soglasja zagotovi izvedbo
predhodnih arheoloških raziskav za vrednotenje arheološkega potenciala. 
(3) Pri gradnji na območju registriranega arheološkega
najdišča se poseg zmanjša na kar najmanjšo površino, ki še omogoča gradnjo. Če
se med arheološkimi raziskavami ali med izvedbo del odkrijejo arheološke
ostaline, se rešitve v skladu z varstvenim režimom prilagodijo tako, da
dediščina ne bo ogrožena. 
(4) Obseg predhodnih arheoloških raziskav opredeli pristojna
območna enota zavoda za varstvo kulturne dediščine. 
(5) Investitor o začetku del vsaj 10 dni prej obvesti
pristojno območno enoto zavoda za varstvo kulturne dediščine. 
(6) Pri pristojni območni enoti zavoda za varstvo kulturne
dediščine je treba pridobiti kulturnovarstveno soglasje za posege v kulturne
spomenike, varstvena območja dediščine in nepremično kulturno dediščino,
registrirano do uveljavitve te uredbe.
22. člen
(ohranjanje narave)
(1) Začasna odlagališča izkopanega in gradbenega materiala ne
smejo biti na površinah z visoko ovrednotenimi habitatnimi tipi
(naravovarstveni vrednosti 4 in 5). 
(2) Zasipavanje se izvede izključno z izkopanim materialom,
dovažanje materiala od drugod ni dopustno zaradi vnosa tujerodnih rastlin in
rastlin z drugačno gensko zasnovo od lokalnih populacij. 
(3) Na območjih OČP Kalce in MRP Godovič se postavijo
svetilke, ki svetijo le pod vodoravnico in ne oddajajo svetlobe v
ultravijoličnem spektru. Svetilke se prižigajo ob vzdrževalnih delih in
intervencijah. 
(4) Območje vhodov jam v bližini delovnega pasu je treba med
gradnjo na terenu jasno označiti, vanj pa je prepovedano posegati z gradbenimi
stroji in delovnimi površinami ter odlagati (trajno ali začasno) odvečen gradbeni
material. 
(5) Na območju naravne vrednote Anžičkove in Pagonove ponikve
se delovni pas plinovoda zmanjša in znaša največ 9 m (5 m odlagališče izkopa in
4 m prevozne poti), vkopavanje plinovoda se izvaja med 1. avgustom in 1.
marcem. 
(6) Trasa plinovoda se izogiba sestojem starejšega drevja
(listnatega in iglastega) in osamelim starejšim drevesom.
23. člen
(varstvo živali)
(1) Plinovod mora biti zgrajen tako, da prostoživečim divjim
živalim omogoča nemoten prehod. 
(2) Med gradnjo in obratovanjem plinovoda se je treba pri
čiščenju trase izogibati sečnji gozda v juniju in juliju. Ob morebitnem
opravljanju del v tem obdobju je treba posekan les še isti dan spraviti iz
gozda. 
(3) Na celotni trasi skozi gozdne površine se najpozneje ob
koncu gradnje plinovoda postavi 100 netopirnic. Število netopirnic se lahko
ustrezno zmanjša ob predhodnem natančnem popisu dupel. Natančna mesta
postavitve netopirnic v sodelovanju z revirnim gozdarjem in lastniki gozdov
določi biolog strokovnjak za netopirje.
24. člen
(varstvo voda)
Odvečnega materiala ni dovoljeno odlagati v strugah
površinskih odvodnikov.
25. člen
(varstvo kmetijskih zemljišč)
(1) Čas gradnje se omeji na najmanjšo mogočo mero. Izkope na
njivskih in travniških površinah je treba izvajati v poznem jesenskem in
zimskem obdobju, ko je najmanj poljskih opravil in košnje. 
(2) Globina in način polaganja plinovoda (uporaba dodatnih
zaščit cevi) na območju najboljših kmetijskih zemljišč se prilagodita vrsti
kmetijske pridelave. 
(3) Med gradnjo in po njej je treba omogočiti nemoten dostop
do kmetijskih zemljišč. 
(4) Na njivskih površinah se zaradi posedanja zemljine
nastale depresije izravnajo z nasutjem ustrezne prsti. 
(5) Dovozne poti do kmetij ter kmetijskih in gozdnih zemljišč
se po opravljenih delih vzpostavijo v prvotno stanje.
26. člen
(varstvo gozdnih zemljišč)
(1) Skozi gozdni prostor mora biti trasa vkopana, izjemoma
lahko deli trase potekajo nadzemno, globina vkopa pa mora biti taka, da prenese
točkovne obremenitve, ki nastajajo ob traktorskem spravilu in pri nakladanju
lesa na tovorna vozila. 
(2) Sečnja v koridorju delovnega pasu plinovoda se izvede
selektivno tako, da se v največji mogoči meri ohranijo vitalna srednje velika
in velika drevesa. Rob preseka mora biti valovit ter višinsko in vodoravno razčlenjen.
Preprečita se vsako nepotrebno zasipavanje terena in odstranjevanje podrasti. 
(3) Med gradnjo se zagotovijo obvozne poti za dostop v gozd.
Po opravljenih delih se morajo dovozne poti vzpostaviti v prvotno stanje. Na
najpomembnejših gozdnih cestah se zagotavlja prevoznost tudi med gradnjo. 
(4) Po zgraditvi plinovoda se ne smejo poslabšati spravilne
razmere v okoliških gozdovih. Omogočena morata biti spravilo in prevoz lesa čez
trase plinovoda, če pa to ni mogoče, se zagotovijo nadomestne gozdne ceste. 
(5) Odvečen odklopni material, ki nastane pri gradnji, se ne
sme odlagati v gozd.
27. člen
(ravnanje z odpadki)
(1) Zeleni odrez je treba ločeno odvažati na odlagališče
komunalnih odpadkov ali v organizirane zbirne centre. 
(2) Mešanico zemlje in kamenja ter zemeljskih izkopov je
treba v največji mogoči meri uporabiti za zasipanje jarka plinovodne cevi. 
(3) Ostanke gradbenega materiala (npr. beton) je treba, če
gre za večje količine, oddati v predelavo (drobljenje, separiranje) ali
odstraniti. 
(4) Odpadno embalažo je treba na gradbišču zbirati ločeno po
vrstah materiala (papirna in kartonska embalaža, plastična embalaža, kovinska
embalaža …) in zagotoviti odvoz na najbližje odlagališče komunalnih odpadkov
ali v zbirni center. Ločeno zbiranje je treba zagotoviti za embalažo epoksidnih
smol, sredstev za protikorozijsko zaščito in organskih topil ter morebitna
odpadna mazalna olja delovnih strojev. 
(5) Odpadne vode pri izvajanju tlačnega preizkusa je treba po
opravljenem tlačnem preizkusu filtrirati in odvajati v okolico. 
(6) Odpadna olja in kondenzat filtrskih separatorjev, ki
nastajajo med obratovanjem plinovoda, je treba oddajati pooblaščenemu zbiralcu
odpadnih olj. Prepovedano jih je izlivati v tla.
28. člen
(zagotavljanje varnosti)
Za vzdrževanje plinovoda in nadzor nad njim mora investitor
zagotoviti ustrezno službo.
29. člen
(varstvo tal)
Pri odrivih zemlje je treba zagotoviti, da se humusna plast
skrbno odgrne in odloži na mestu posega ločeno od preostalega materiala ter se
takoj po končani gradnji uporabi za prekritje površin, prizadetih med gradnjo.
30. člen
(varstvo podzemnih voda)
Med gradnjo je treba preprečiti izlitje in spiranje goriv,
maziv in drugih strupenih snovi v podtalnico.
31. člen
(varstvo zraka)
Onesnaževanje zraka z izpušnimi plini prevoznih sredstev in
delovnih strojev med gradnjo se omili z ustreznim načrtovanjem poteka gradnje
in uporabo tehnično brezhibnih vozil in strojev. Onesnaževanje zraka s
prašenjem v zelo suhem vremenu se prepreči z vlaženjem tal.
32. člen
(varstvo pred hrupom)
(1) Hrup med gradnjo je treba zmanjšati z ustreznim
načrtovanjem poteka gradbenih posegov in uporabo manj hrupnih delovnih strojev
in prevoznih sredstev. 
(2) Najhrupnejši stroji obratujejo pri tistem čim nižjem
številu vrtljajev, ki še zagotavljajo kakovost in načrtovan potek dela. 
(3) Izogibati se je treba nepotrebnim hrupnim operacijam
(npr. obratovanje motorjev delovnih strojev v prostem teku, nepotrebno vpitje
delavcev in podobno). 
(4) Če je treba na najbolj izpostavljenih mestih v bližini stanovanjskih
objektov postaviti začasne protihrupne pregrade, morajo te zaslanjati
neposredne poti med viri hrupa in izpostavljenimi mesti. Vrsto in način
postavitve protihrupne ograde določi strokovnjak za varstvo pred čezmernim
hrupom na podlagi izmerjenih prekoračitev hrupa po začetku izvajanja del.
33. člen
(varstvo pred požarom)
(1) Upoštevati je treba prostorske, gradbene in tehnične
ukrepe varstva pred požarom, zlasti pa zagotoviti: 
-       
pogoje za varen umik ljudi, živali in premoženja, 
-       
potrebne odmike med objekti ali potrebno protipožarno ločitev, 
-       
prometne in delovne površine za intervencijska vozila, 
-       
vire za zadostno oskrbo z vodo za gašenje. 
(2) Pri projektiranju in graditvi objektov, napeljav, opreme
in postrojev se morajo upoštevati ukrepi varstva pred požarom, zlasti pa ukrepi
za: 
-       
zmanjšanje možnosti nastanka požara, 
-       
pravočasno odkrivanje požara in obveščanje o njem, 
-       
učinkovito in varno gašenje požara ter reševanje v objektih in iz njih, 
-       
zagotovitev prometnih in delovnih površin za intervencijska vozila.
VIII. ETAPNOST IZVEDBE PROSTORSKE UREDITVE
34. člen
(etapnost izvedbe)
Prostorske ureditve, ki jih določa državni prostorski načrt,
so funkcionalno zaključena celota in se izvedejo v eni etapi.
IX. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
35. člen
(monitoring)
(1) Investitor zagotovi celosten načrt za monitoring med
gradnjo in obratovanjem prostorskih ureditev, določenih z državnim prostorskim
načrtom, za področja, kot je določeno v poročilu o vplivih na okolje. Zavezanec
za izvedbo monitoringa med gradnjo je izvajalec gradbenih del, med obratovanjem
pa upravljavec plinovoda. 
(2) Dodatni ustrezni zaščitni ukrepi, ki jih investitor
izvede na območju državnega prostorskega načrta na podlagi ugotovitev
monitoringa, so: 
-       
dodatne tehnične in prostorske rešitve, 
-       
dodatne krajinsko-arhitekturne ureditve, 
-       
sanacije poškodovanih območij, naprav ali drugih prostorskih sestavin, 
-       
spremembe rabe prostora in 
-       
drugi ustrezni ukrepi (omilitveni ukrepi).
36. člen
(dodatne obveznosti)
Obveznosti investitorjev in izvajalcev so tudi: 
-       
pred začetkom del je treba pravočasno obvestiti upravljavce komunalnih,
energetskih, telekomunikacijskih objektov in naprav ter upravljavce prometne
infrastrukture, z njimi evidentirati obstoječe objekte in naprave ter uskladiti
vse posege na območju objektov in naprav in v njihove varovalne pasove; 
-       
zagotoviti ali nadomestiti je treba dostope in dovoze do obstoječih
objektov in zemljišč; 
-       
promet med gradnjo je treba organizirati tako, da ne pride do zastojev; 
-       
onesnaženje ceste med gradnjo je treba preprečiti oziroma jo sproti
čistiti; 
-       
zagotoviti je treba nemoteno komunalno, energetsko in telekomunikacijsko
oskrbo objektov prek obstoječih infrastrukturnih omrežij, objektov in naprav; 
-       
objekte in naprave je treba med gradnjo ustrezno zaščititi, po končani
gradnji pa morebiti nastale poškodbe odpraviti; 
-       
za izvajanje del na območju državnega prostorskega načrta je treba
zagotoviti naravovarstveni nadzor. Pristojne institucije je treba pravočasno
obvestiti o začetku del; 
-       
o morebitnih novih jamah, ki se odprejo med gradbenimi deli, je treba
takoj obvestiti Ministrstvo za okolje in prostor, Inštitut za raziskovanje
krasa, Znanstvenoraziskovalni center Slovenske akademije znanosti in umetnosti
ter naravovarstveni nadzor, ki opredelijo nadaljnje ukrepe; 
-       
delavce, ki podirajo drevje, je treba pred začetkom pripravljalnih del
opozoriti na debla z dupli in morebitne najdbe netopirjev v njih. Ob morebitni
najdbi je treba obvestiti naravovarstveni nadzor, ki opredeli nadaljnje ukrepe;
-       
če se na območju trase po posegu naselijo tujerodne invazivne rastlinske
vrste, jih je treba redno odstranjevati s košnjo; 
-       
med gradnjo je treba zagotoviti vse potrebne varnostne ukrepe in
organizacijo na gradbišču, da se prepreči onesnaženje okolja in voda, ki bi
nastalo zaradi prevoza, skladiščenja in uporabe tekočega goriva in drugih
škodljivih snovi, oziroma ob morebitni nezgodi zagotoviti takojšnje ukrepanje
za to usposobljenih oseb; 
-       
za povzročeno škodo na kmetijskem zemljišču znotraj delovnega pasu
plinovoda je treba, v primeru oviranja kmetijske pridelave med gradnjo
plinovoda ali omejevanja pri izboru kmetijskih kultur po izgradnji, zagotoviti
odškodnino lastniku, zakupniku ali drugemu uporabniku kmetijskega zemljišča; 
-       
v času gradnje se izvaja nadzor z namenom zagotavljanja ustreznega
ravnanja s plodno zemljo; 
-       
na mestih, kjer so med gradnjo potrebne začasne zapore gozdnih cest,
morajo biti te predhodno usklajene z Zavodom za gozdove Slovenije ter ustrezno
označene na začetku in koncu gozdne ceste; 
-       
pred začetkom gradnje je treba obvestiti Zavod za gozdove Slovenije, da
drevje za krčitev označi in posek evidentira krajevno pristojni delavec; 
-       
na trasi plinovoda je treba izvajati preventivno varstvo pred požarom; 
-       
drevje je mogoče posekati šele po pridobitvi ustreznega dovoljenja za
gradnjo; 
-       
pred začetkom opravljanja gradbenih del mora investitor zagotoviti
naročilo za prevzem gradbenih in drugih odpadkov ali pa prevoz ter njihovo
predelavo in odstranjevanje; 
-       
v najkrajšem možnem času je treba odpraviti morebitne negativne
posledice in poravnati škodo v prostoru, ki bi nastala zaradi gradnje in
obratovanja plinovoda, ki je predmet državnega prostorskega načrta; 
-       
za preprečevanje poškodb na plinovodu zaradi zemeljskih del
nepooblaščenih oseb brez tehnične dokumentacije je treba seznanjati
prebivalstvo ob trasi plinovoda s pravili in postopki znotraj zaščitnega pasu
plinovoda.
X. DOPUSTNA ODSTOPANJA
37. člen
(dopustna odstopanja)
(1) Pri pripravi projekta za pridobitev gradbenega dovoljenja
so dopustna odstopanja od tehničnih rešitev, določenih s to uredbo, če se pri
nadaljnjem podrobnejšem proučevanju energetskih, tehnoloških, geoloških,
hidroloških, geomehanskih in drugih razmer pridobijo tehnične rešitve, ki so
primernejše z oblikovalskega, energetsko-tehničnega, tehnološkega ali
okoljevarstvenega vidika. 
(2) Odstopanja od tehničnih rešitev iz prejšnjega odstavka ne
smejo poslabšati prostorskih in okoljskih razmer ter ne smejo biti v nasprotju
z javnimi koristmi. Z dopustnimi odstopanji morajo soglašati projektni
soglasodajalci, v katerih pristojnosti posegajo ta odstopanja.
XI. NADZOR
38. člen
(nadzor)
Nadzor nad izvajanjem te uredbe opravlja Ministrstvo za
okolje in prostor, Inšpektorat Republike Slovenije za okolje in prostor.
XII. KONČNI DOLOČBI
39. člen
(občinski prostorski akti)
Z dnem uveljavitve te uredbe se za območje iz 4. člena te
uredbe šteje, da so spremenjeni oziroma dopolnjeni naslednji občinski
prostorski akti: 
-       
prostorske sestavine dolgoročnega plana Občine Logatec za obdobje od
leta 1986 do leta 2000 in srednjeročnega družbenega plana Občine Logatec za
obdobje od leta 1986 do leta 1990 za območje Občine Logatec (Uradni list RS,
št. 9/91, 33/96, 75/04 in 38/06); 
-       
Občinski prostorski načrt Občine Idrija (Uradni list RS, št. 38/11); 
-       
Prostorski ureditveni pogoji za odprti prostor Občine Logatec (Uradni
list RS, št. 6/99, 27/05, 74/05 in 16/06); 
-       
Prostorski ureditveni pogoji za naselje Hotedršica (Uradni list RS, št.
21/97 in 27/05, ter Logaške novice, št. 4/08) in 
-       
Zazidalni načrt Industrijska cona Godovič (Uradni list RS, št. 75/06 in
23/08).
40. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-57/2011
Ljubljana, dne 1. decembra 2011
EVA 2011-2511-0097
Vlada Republike Slovenije
mag. Mitja Gaspari l.r. 
Minister

Meja
državnega prostorskega načrta