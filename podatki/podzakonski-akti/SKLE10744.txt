1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z dne
24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES (UL L št. 331 z dne 15. decembra 2010, str. 12) dne
8. decembra 2015 objavil Smernice o določitvi pogojev za finančno podporo
v skupini iz člena 23 Direktive 2014/59/EU (v nadaljevanju: smernice), ki so
objavljene na njegovi spletni strani.
(2) Smernice iz prvega odstavka tega člena podrobneje
določajo pogoje za zagotavljanje finančne podpore v skupini, in sicer v zvezi z
učinkom finančne podpore na finančno stabilnost skupine oziroma subjektov v
njej, zmožnostjo prejemnika finančne podpore za njeno vračilo ter vplivom
finančne podpore na izpolnjevanje bonitetnih zahtev subjekta, ki zagotovi
podporo, oziroma finančno stabilnost države, iz katere ta subjekt izhaja.
(3) Smernice se uporabljajo za:
1.     
institucije, kot so opredeljene v 3. točki prvega odstavka 4. člena
Uredbe (EU) št. 575/2013 Evropskega parlamenta in Sveta z dne 26. junija
2013 o bonitetnih zahtevah za kreditne institucije in investicijska podjetja
ter o spremembi Uredbe (EU) št. 648/2012 (UL L št. 176 z dne 27. junija
2013, str. 1; v nadaljevanju Uredba (EU) št. 575/2013), kadar so stranke
sporazuma o finančni podpori v skupini,
2.     
pristojne organe, kot so opredeljeni v 40. točki prvega odstavka 4.
člena Uredbe (EU) št. 575/2013, kadar izvajajo pristojnosti in naloge v zvezi s
sporazumom o finančni podpori v skupini.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v Republiki Sloveniji, kadar izpolnjujejo
obveznosti iz poglavja 6.7.2. ZBan-2, in
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora iz poglavja 6.7.2. ZBan-2.
(2) Banke in hranilnice pri izpolnjevanju obveznosti v
zvezi s sporazumom o finančni podpori v skupini v celoti upoštevajo določbe
smernic v delu, v katerem so naslovljene na banke.
(3) Banka Slovenije bo pri opravljanju nalog in
pristojnosti nadzora v zvezi s sporazumom o finančni podpori v skupini v skladu
z ZBan-2 in Uredbo (EU) št. 575/2013 v celoti upoštevala določbe smernic v
delu, v katerem se nanašajo na izvajanje nalog in pooblastil pristojnega
organa.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne
23. februarja 2016
Boštjan Jazbec l.r.
Predsednik
Sveta Banke Slovenije