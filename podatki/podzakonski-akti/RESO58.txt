I. Uvod 
1. Republika Slovenija je glede na stopnjo gospodarskega
razvoja in članstvo v EU postala ena od držav donatoric razvojne pomoči. S
tem Republika Slovenija prevzema del odgovornosti za razvoj manj razvitih delov
sveta. Slovenija se zaveda pomena in potrebe boja proti revščini in
prizadevanj za zmanjševanje razlik v svetu, ki se spoprijema z izzivi
globalizacije. 
2. Mednarodno razvojno sodelovanje oziroma uradna razvojna
pomoč1 je pomemben sestavni del delovanja razvitih držav v
mednarodni skupnosti. Obveznosti Republike Slovenije pri razvojnem sodelovanju
so jasno opredeljene tudi s članstvom v EU2. EU državam v razvoju
pomaga v boju proti revščini, prizadeva si za razvoj demokracije, uveljavljanje
in varstvo človekovih pravic ter gospodarski in socialni napredek. 
3. Ob prelomu tisočletja so se države članice OZN na
zasedanju Generalne skupščine v New Yorku s sprejetjem Deklaracije tisočletja
zavezale k zmanjšanju revščine in opredelile razvojne cilje tisočletja.
Deklaracija pomeni partnerstvo med bogatimi in revnimi državami v boju proti
hudi revščini in za dostojnejše življenje. 
II. Izhodišča, cilji in načela 
4. Pri oblikovanju ciljev mednarodnega razvojnega sodelovanja
izhaja Republika Slovenija iz teh izhodišč: (i) skladnost z vrednotami in
razvojnimi usmeritvami slovenske družbe in gospodarstva, (ii) skladnost s cilji
mednarodne skupnosti na področju razvoja, še posebno s cilji EU in OZN, ter
(iii) skladnost s cilji zunanje politike, katere sestavni del je mednarodno
razvojno sodelovanje. 
5. Zakon o mednarodnem razvojnem sodelovanju Republike
Slovenije (v nadaljnjem besedilu: zakon) v 3. členu opredeljuje cilje Republike
Slovenije pri mednarodnem razvojnem sodelovanju, med katerimi so
najpomembnejši: 
-       
zmanjševanje revščine s spodbujanjem gospodarskega in družbenega
razvoja; 
-       
zagotavljanje miru in varnosti, boj proti aidsu in drugim boleznim, ki
pestijo manj razvite države; 
-       
zagotavljanje izobraževanja za vse, trajnostnega razvoja in dobrega
vladanja; in 
-       
krepitev dvostranskega in večstranskega sodelovanja s prednostnimi
državami. 
6. Kot članica EU je Slovenija pri mednarodnem razvojnem
sodelovanju prevzela te zaveze: 
-       
prizadevala si bo za povečanje sredstev za razvojno sodelovanje na 0,17
odstotka BDP do 2010 in na 0,33 odstotka BDP do 2015; 
-       
usmeritev razvojne pomoči tudi v najmanj razvite države, tudi v Afriko; 
-       
spoštovanje načel dopolnjevanja, usklajevanja in skladnosti politik; 
-       
spoštovanje dogovorov o delitvi dela med državami članicami ter povečani
učinkovitosti razvojnega sodelovanja; 
-       
spoštovanje zavez o skladnosti politik za razvoj na 12-ih področjih
(trgovina, okolje, podnebne spremembe, varnost, kmetijstvo, ribištvo, socialna
razsežnost globalizacije, zaposlovanje in dostojno delo, migracije, raziskave,
informacijska družba, promet in energetika). 
III. Geografska prednostna področja 
Geografska prednostna področja mednarodnega razvojnega
sodelovanja Republike Slovenije temeljijo na ciljih in načelih, opredeljenih v
Zakonu o mednarodnem razvojnem sodelovanju Republike Slovenije. 
V okviru izbranih geografskih prednostnih področij bo
Republika Slovenija izvajanje svojih programov/projektov uradne razvojne pomoči
utemeljila na dveh načinih. 
7. Programsko izvajanje mednarodnega razvojnega
sodelovanja se bo v prihodnjem srednjeročnem obdobju3
odvijalo z največ tremi državami – temelji na dejavnem sodelovanju Republike
Slovenije pri oblikovanju programov/projektov uradne razvojne pomoči v izbrani
državi. Za vsako od teh držav se v presledkih pripravi strateški programski
dokument, ki opredeljuje večletni finančni okvir ter področja sodelovanja,
dinamiko in izvajalce. 
8. Projektno izvajanje mednarodnega razvojnega sodelovanja
temelji na uresničevanju projektov v državah, ki so izbrane kot
geografska prednostna področja za slovensko uradno razvojno pomoč. V teh
državah razvojno sodelovanje temelji na projektih, ki so prednostnega pomena za
partnersko državo in so usklajeni z vsebinskimi/tematskimi prednostnimi
nalogami v tej resoluciji in/ali v sklenjenih dvostranskih sporazumih o
razvojnem sodelovanju. 
9. Geografska prednostna področja mednarodnega
razvojnega sodelovanja Republike Slovenije temeljijo na izhodiščih,
ciljih in načelih, ki so predstavljeni v poglavju II. Poleg tega so upoštevani
še ti dejavniki: 
-       
stopnja družbenega in gospodarskega razvoja v mogoči prejemnici pomoči,
pri čemer imajo prednost najmanj razvite države, ki imajo prav zaradi tega
največje potrebe po razvojni pomoči; 
-       
dosežena raven institucionalne urejenosti v mogoči prejemnici pomoči, ki
zagotavlja, da bo razvojna pomoč učinkovito porabljena, pri čemer imajo
prednost države, ki šele oblikujejo svoje zakonodajno in institucionalno okolje
in jim prav razvojno sodelovanje z Republiko Slovenijo omogoča pridobivanje
znanja in sposobnosti za dobro upravljanje; 
-       
dosežena raven političnih, diplomatskih in gospodarskih odnosov med
Republiko Slovenijo in mogočo prejemnico pomoči, pri čemer se upoštevajo zgodovinske,
kulturne in gospodarske vezi med državama; 
-       
stopnja prisotnosti drugih donatorjev v mogoči prejemnici pomoči ter
možnost usklajenega delovanja z njimi, pri čemer imajo prednost države, v
katerih deluje relativno majhno število držav donatoric in ima zaradi tega
vstop slovenske razvojne pomoči večjo dodano vrednost; 
-       
dvostranski sporazumi o razvojnem sodelovanju, ki jih je Republika
Slovenija sklenila s posameznimi državami v jugovzhodni in vzhodni Evropi. 
10. Zahodni Balkan; izhajajoč iz navedenih ciljev,
načel in drugih dejavnikov bodo v naslednjem srednjeročnem obdobju ciljne
države Makedonija, Črna gora, Srbija, Bosna in Hercegovina, Albanija ter Kosovo
pri čemer bo izvajanje programov/projektov pri nekaterih od njih potekalo
programsko, pri drugih pa projektno. 
11. Vzhodna Evropa, Kavkaz in Srednja Azija;
druga geografska prednostna področja za mednarodno razvojno sodelovanje
Republike Slovenije so države vzhodne Evrope, Kavkaza in Srednje Azije. V
prihodnjem kratkoročnem obdobju naj bi bilo sodelovanje osredotočeno na dve
državi iz te regije: Moldovo in Ukrajino. Potekalo bo projektno. Srednjeročno
bo lahko sodelovanje razširjeno tudi na druge države tega območja. 
12. Države v razvoju – Afrika; v prihodnjem
kratkoročnem obdobju bo slovenska razvojna pomoč v Afriko usmerjana predvsem
kot večstranska pomoč ali v sodelovanju z drugimi državami članicami EU, pri
čemer bo pomoč potekala projektno. Prednostno bodo podpirani projekti v najmanj
razvitih državah celine. Srednjeročno si bo Republika Slovenija glede na
prednostna področja, opredeljena na ravni OZN in EU, prizadevala vzpostaviti
dejaven program dvostranske razvojne pomoči v eni do dveh afriških državah. 
IV. Vsebinsko-tematsko prednostne naloge 
13. Merila za izbiro vsebinsko/tematskih prednostnih
nalog; tako kot geografske tudi vsebinsko/tematske prednostne naloge
mednarodnega razvojnega sodelovanja Republike Slovenije izpolnjujejo cilje,
opredeljene v Zakonu o mednarodnem razvojnem sodelovanju. Razvojna pomoč mora
biti usmerjena v tiste vsebinsko/tematske prednostne naloge, za katere pri
državi prejemnici obstaja povpraševanje in so izražene v nacionalnih
strategijah odpravljanja revščine oziroma strategijah razvoja, za katere je
smiselno, da jih donatorji podprejo. Upoštevani so še ti dejavniki: 
-       
usmeritve, sprejete v EU, Združenih narodih ter mednarodnih finančnih
ustanovah, ki so mednarodna obveznost Republike Slovenije, pozivajo k
zagotavljanju teh ciljev: prilagajanje vplivom podnebnih sprememb, skrb za
trajnostno rabo in upravljanje naravnih virov, razvoj dobrega vladanja in
izpopolnjevanja institucij, povezanost trgovine in razvoja, oblikovanje
regionalnega sodelovanja in prizadevanj za povezovanje, gradnja prometne
infrastrukture, razvoj ekološkega kmetijstva in zagotavljanje zanesljive
preskrbe s hrano, oblikovanje makroekonomske politike ter dostop do družbenih
storitev; 
-       
pozitivne izkušnje, pridobljene s programi/projekti mednarodnega
razvojnega sodelovanja, izvedenimi v preteklosti; 
-       
dvostranski sporazumi o razvojnem sodelovanju, ki jih je Republika
Slovenija sklenila z nekaterimi državami jugovzhodne in vzhodne Evrope, saj
določajo področja, na katera naj se osredotoča dvostransko sodelovanje. 
14. Humanitarna pomoč in postkonfliktna pomoč;
humanitarna pomoč in postkonfliktna pomoč Republike Slovenije se deli na pomoč
v krizah, kot so na primer naravne in druge nesreče, spopadi ipd., ter na redno
humanitarno in postkonfliktno pomoč. Ta bo usmerjana predvsem v: 
-       
zmanjševanje revščine in lakote, 
-       
protiminsko delovanje ter 
-       
pomoč otrokom v postkonfliktnih situacijah. 
15. Družbene storitve; Republika Slovenija bo
svojo mednarodno razvojno sodelovanje usmerila v zagotavljanje tistih družbenih
storitev in družbene infrastrukture, v katerih ima naša država primerjalne
prednosti v odnosu na druge donatorje. To so zlasti: 
-       
vzpostavljanje in krepitev državnih in drugih ustanov, potrebnih za
kakovosten razvoj države, predvsem v (i) socialni politiki (skupaj z
zdravstvom) in politiki izobraževanja na vseh ravneh, (ii) reformi javnih
financ, (iii) posodobitvi javne uprave in lokalne samouprave ter (iv) pri
usposabljanju administracije za približevanje EU; 
-       
znanstveno-tehnološko sodelovanje skupaj z gradnjo povezljivih
knjižničnih informacijskih sistemov in informacijskih sistemov o raziskovalni
dejavnosti za podporo izobraževanju in raziskovanju ter kulturnemu,
tehnološkemu in gospodarskemu razvoju; 
-       
izobraževanje strokovnjakov iz ciljnih držav, zlasti (i) štipendiranje
različnih oblik izobraževanja iz ciljnih držav v Republiki Sloveniji ter (ii)
pomoč pri programih izobraževanja za izbrane skupine prebivalstva v ciljnih
državah; 
-       
krepitev zmožnosti civilne družbe ter različnih nevladnih organizacij in
družbenih skupin. 
16. Gospodarske storitve in infrastruktura;
izhajajoč iz navedenih meril, dosedanjih priporočil ter upoštevajoč izražen
interes (slovenskih) gospodarskih organizacij za vključevanje v projekte na
področju gospodarske infrastrukture bo Republika Slovenija svojo mednarodno
razvojno sodelovanje osredotočala tudi na te gospodarske storitve in
infrastrukturo: 
-       
projektiranje in gradnja oziroma obnova javne infrastrukture (kot npr.
prometne, telekomunikacijske, energetske, zdravstvene in izobraževalne) ter
razvoj informacijsko-komunikacijske tehnologije; 
-       
poslovne storitve, usmerjene v spodbujanje razvoja malih in srednjih
podjetij ter v njihovo internacionalizacijo. 
17. Multisektorske in horizontalne oblike pomoči; Republika
Slovenija bo prednostno usmerjala svoje mednarodno razvojno sodelovanje v ta
multisektorska oziroma horizontalna področja: 
-       
projektiranje in gradnja oziroma obnova okoljske infrastrukture,
izvajanje programov za prilagajanje podnebnim spremembam, zmanjševanje emisij
toplogrednih plinov, učinkovita raba neobnovljivih virov in trajnostno
gospodarjenje z obnovljivimi viri, doseganje prehranske neodvisnosti in dostop
do ustrezne pitne vode; 
-       
dobro upravljanje ter krepitev pravne države s poudarkom na spoštovanju
človekovih pravic in zagotavljanju enakih možnosti; 
-       
izvajanje projektov civilno-vojaškega sodelovanja, s katerimi se
prispeva k umiritvi razmer na kriznem območju (z operacijami v podporo miru). 
V. Razvoj in koncentracija geografskih prednostnih področij
ter vsebinsko/tematskih prednostnih nalog razvojnega sodelovanja 
18. Razvoj geografskih prednostnih področij ter
vsebinsko/tematskih prednostnih nalog; geografska prednostna področja
in vsebinsko/tematske prednostne naloge so dinamična skupina, ki se spreminja.
Prednostna področja in naloge, opredeljene v III. in IV poglavju, so predvidene
za prihodnje srednjeročno obdobje. Prednostna področja in naloge se morajo
odzivati na spremembe v državah prejemnicah kakor tudi na spremembe v Republiki
Sloveniji kot članici EU. S povečevanjem obsega uradne razvojne pomoči in s
krepitvijo kadrovskih in organizacijskih zmožnosti bo v nekaj letih naša država
lahko razširila geografska prednostna področja in vsebinsko/tematske prednostne
naloge. 
19. Geografska ter vsebinsko/tematska koncentracija
razpoložljive uradne razvojne pomoči; Republika Slovenija bo usmerila
(i) okrog 80 odstotkov svoje razpoložljive uradne razvojne pomoči v
programe/projekte, ki so prednostni po geografskem ali vsebinsko/tematskem
merilu, ter (ii) najmanj 50 odstotkov te pomoči v programe/projekte, ki so
sočasno prednostni po geografskem in vsebinsko/tematskem merilu. 
20. Predvideni delež sredstev za humanitarno pomoč in
postkonfliktno pomoč; Republika Slovenija bo okoli 10 odstotkov svoje
razvojne pomoči usmerila v te programe. Ta sredstva se nadalje delijo na
redno pomoč in pomoč v izrednih razmerah; za redno humanitarno in
postkonfliktno pomoč bo namenjenih do 75 odstotkov celotnega obsega
rezerviranih sredstev, preostala sredstva pa bodo namenjena financiranju
humanitarne pomoči v izrednih razmerah. Ob nezadostnem obsegu sredstev za pomoč
v izrednih razmerah iz tega vira se manjkajoči del financira iz drugih
proračunskih virov, tudi iz splošne proračunske rezerve. 
VI. Projekcija obsega uradne razvojne pomoči do leta 2015 in
predvideni viri njenega financiranja 
21. Rast skupnega obsega uradne razvojne pomoči; v
skladu z mednarodno sprejetimi zavezami si bo Republika Slovenija prizadevala,
da do leta 2010 doseže uradno razvojno pomoč, ki bo enakovredna 0,17 odstotka
BDD, do leta 2015 pa 0,33 odstotka BDD. 
22. Proračun države kot vir sredstev uradne razvojne
pomoči; uradna razvojna pomoč Republike Slovenije bo tudi v tem obdobju
v celoti financirana iz sredstev državnega proračuna. Sedanji proračunski
sistem načrtovanja, upravljanja in porabe zagotavlja dovolj prožnosti za
uresničevanje začrtanih ciljev države pri mednarodnem razvojnem sodelovanju,
tako da vsaj v prihodnjem kratkoročnem obdobju ni potrebno oblikovanje posebnega
proračunskega dokumenta. Dolgoročno bo vlada zagotovila koncentracijo
načrtovanja in porabe sredstev, saj se bo obseg uradne razvojne pomoči
Republike Slovenije progresivno zelo povečal. Temu primerno bo vlada oblikovala
ustrezno organizacijsko strukturo za programiranje in organizacijo izvajanja
mednarodnega razvojnega sodelovanja ter zagotovila ustrezno obliko
koncentracije proračunskih sredstev. 
Medresorsko delovno telo za načrtovanje, usklajevanje,
spremljanje izvajanja in vrednotenje mednarodnega razvojnega sodelovanja RS bo
najpozneje do 15. januarja 2009 oblikovalo delovno skupino za pripravo
predlogov organizacijske strukture za programiranje in organizacijo izvajanja
mednarodnega razvojnega sodelovanja ter ustrezne oblike koncentracije proračunskih
sredstev po letu 2010. Delovna skupina bo pripravila prvo poročilo do konca
maja 2009. 
23. Izpopolnitev sistema za celovito spremljanje
sredstev, namenjenih uradni razvojni pomoči; Republika Slovenija bo
izpopolnila sedanji sistem zbiranja podatkov o obsegu in strukturi uradne
razvojne pomoči. Ta sistem mora zagotavljati, da bodo podatki o uradni razvojni
pomoči države kakovostni, to je povsem usklajeni z metodologijo OECD-ja, in da
bodo pripravljeni čim prej. 
VII. Usmeritve za vzpostavitev celovitega sistema
mednarodnega razvojnega sodelovanja 
24. Načela za vzpostavitev celovitega sistema
mednarodnega razvojnega sodelovanja; uresničevanje ciljev ter
zagotavljanje učinkovite porabe proračunskih sredstev, namenjenih uradni
razvojni pomoči, zahtevajo vzpostavitev organizacijsko-upravljavske strukture,
ki bo omogočala doseganje zastavljenih usmeritev in bo hkrati usklajena s
standardi EU ter OECD za uradno razvojno pomoč. Poleg tega mora sistem
mednarodnega razvojnega sodelovanja Republike Slovenije spoštovati tudi načelo
organizacijske racionalnosti. 
25. Institucionalna struktura za izvajanje mednarodnega
razvojnega sodelovanja v prihodnjem srednjeročnem obdobju; izhajajoč iz
osnovnih mednarodnih načel za kakovostno organiziranje in upravljanje mednarodnega
razvojnega sodelovanja ter temelječ na rešitvah, ki jih predvideva zakon, bo za
prihodnje srednjeročno obdobje Republika Slovenija okrepila organizacijsko
strukturo kot sestavni del Ministrstva za zunanje zadeve Republike Slovenije z
ustrezno stopnjo samostojnosti. Prilagojena bo posebnostim upravljanja uradne
razvojne pomoči in se bo prilagajala naraščajočemu obsegu uradne razvojne
pomoči. 
26. Načrtovanje, izvajanje in nadzor mednarodnega
razvojnega sodelovanja; načrtovanje mednarodnega razvojnega sodelovanja
v Republiki Sloveniji bo potekalo na treh ravneh: na ravni strateškega, letnega
in izvedbenega načrtovanja. Glavni akt strateškega načrtovanja je resolucija.
Na ravni vlade je podprta s srednjeročno strategijo mednarodnega razvojnega
sodelovanja, ki je vsebinska osnova za pripravo letnih programov tovrstnega
mednarodnega sodelovanja države. Izvedbeno načrtovanje, sama izvedba oziroma
organizacija izvedbe, sprotni nadzor in ovrednotenje ter delno poročanje bodo
potekali na ravni Ministrstva za zunanje zadeve Republike Slovenije in na ravni
ministrstev, drugih državnih organov in pooblaščenih ustanov. Celovito
poročanje o doseženih ciljih in dosežkih razvojnega sodelovanja države bo
potekalo centralizirano, prek Ministrstva za zunanje zadeve Republike
Slovenije, kar bo omogočalo dodatni nadzor, kot je sicer predviden za vse druge
proračunske izdatke, torej prek Računskega sodišča in Državnega zbora. 
27. Izobraževanje za razvoj in ozaveščanje javnosti;
za razvoj sistema in politike Republike Slovenije pri mednarodnem razvojnem
sodelovanju je pomembno, da se del uradne razvojne pomoči države nameni
izobraževanju za razvoj in ozaveščanje javnosti. Slovenska družba in politika
morata razumeti svetovno dogajanje, njegove vzroke in posledice ter se zavedati
povezanosti lokalne in svetovne razsežnosti. Izobraževanje za razvoj oziroma
svetovno izobraževanje je tisti del razvojne politike, ki soustvarja razmere za
njeno učinkovitost in z ozaveščanjem javnosti tudi zagotavlja podporo evropski
in državni politiki pomoči državam v razvoju. 
28. Vloga ustanov, ki jih je vlada Republike Slovenije
ustanovila ali soustanovila za zagotavljanje uradne razvojne pomoči, ter vloga
mednarodnih ustanov s sedežem v naši državi. Posebna skupina izvajalcev
razvojne pomoči v Republiki Sloveniji so ustanove, ki jih je vlada Republike
Slovenije ustanovila oziroma soustanovila za razvojno pomoč (kot na primer ITF,
CEP, CEF, Ustanova Skupaj, CMSR). To so ustanove, ki so bile ustanovljene za
mednarodno razvojno sodelovanje na posameznem vsebinskem oziroma tematskem
področju. Za obe vrsti ustanov velja načelo, da država kot njihova
ustanoviteljica oziroma soustanoviteljica iz proračunskih sredstev, namenjenih
razvojnemu sodelovanju, zagotavlja sredstva za njihovo osnovno delovanje ob
pogoju, da pripravijo in izvedejo ustrezen program dela. Te ustanove se lahko s
svojimi projekti oziroma programi potegujejo tudi za druga sredstva razvojne
pomoči Republike Slovenije kakor tudi za sredstva iz drugih virov, seveda za
projekte oziroma programe s področja njihovega delovanja. 
29. Vloga občin in pokrajin v sistemu programiranja in
izvajanja projektov mednarodnega razvojnega sodelovanja; občine in
pokrajine bodo imele možnost potegovati se za sredstva, ki bodo iz državnega
proračuna namenjena za izvajanje mednarodnega razvojnega sodelovanja. Občine in
pokrajine bodo pri mednarodnem razvojnem sodelovanju zastopala reprezentativna
združenja lokalnih in regionalnih oblasti. 
30. Vloga civilne družbe v sistemu programiranja in
izvajanja mednarodnega razvojnega sodelovanja; Republika Slovenija si
bo prizadevala za čim celovitejšo vključitev civilne družbe v sistem
programiranja in v sistem izvajanja in vrednotenja mednarodnega razvojnega
sodelovanja. 
Nevladne organizacije se bodo lahko skupaj z drugimi
zainteresiranimi pravnimi osebami potegovale za sredstva, ki jih bo država
namenjala za posamezne oblike mednarodnega razvojnega sodelovanja. Posebna
pozornost bo namenjena razvoju majhnih in institucionalno šibkih nevladnih
razvojnih organizacij ter spodbujanju združevanja, katerega namen je krepitev
mednarodnega razvojnega sodelovanja Republike Slovenije. Z razpisi, ki bodo
prilagojeni značilnostim teh skupin dejavnikov, bo država finančno podpirala
njihove programe/projekte mednarodnega razvojnega sodelovanja kakor tudi
njihovo institucionalno krepitev.
Št. 630-02/92-1/69
Ljubljana, dne 11. julija 2008
EPA 2080-IV
Državni zbor 
Republike Slovenije 
France Cukjati, dr. med., l.r. 
Predsednik
________________________
1 Republika Slovenija v skladu z Zakonom o mednarodnem
razvojnem sodelovanju Republike Slovenije utemeljuje svoje mednarodno razvojno
sodelovanje na opredelitvah in metodoloških usmeritvah OECD. V skladu s temi
usmeritvami se uradna razvojna pomoč deli na večstransko in dvostransko razvojno
pomoč, pri čemer je v tej resoluciji prva razdeljena na nadaljnji dve skupini:
i) institucionalno večstransko pomoč (sestavljajo jo vplačila v kapital in v
redne operacije mednarodnih organizacij, vplačila v proračun EU in EDF,
namenjena uradni razvojni pomoči), (ii) programsko večstransko pomoč
(sestavljajo jo vsi preostali prenosi mednarodnim organizacijam). V tej
resoluciji se uporablja še pojem razpoložljiva uradna razvojna pomoč. Ta je
seštevek programske večstranske pomoči in dvostranske pomoči oziroma tisti del
celotne uradne razvojne pomoči, o katerega uporabi Republika Slovenija kot
država donatorica odloča popolnoma samostojno. 
2 Skupno stališče Sveta in predstavnikov vlad držav
članic ter Evropskega parlamenta in Komisije »Evropsko soglasje o razvoju«,
2005. 
3 V resoluciji sta opredeljeni dve obdobji: (i)
kratkoročno (do leta 2010) in (ii) srednjeročno obdobje (do leta 2015).