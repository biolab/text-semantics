I. SPLOŠNE DOLOČBE
1. člen
Za opravljanje dejavnosti in nalog, potrebnih za razvoj,
uveljavljanje in izvajanje izobraževanja odraslih, ustanovi Republika Slovenija
javni zavod. 
Ustanoviteljske pravice uresničuje Vlada Republike Slovenije.
Ime javnega zavoda je: Andragoški center Republike Slovenije
(v nadaljnjem besedilu: center). Skrajšano ime javnega zavoda je: Andragoški
center Slovenije (kratica ACS). V mednarodnem poslovanju se uporablja ime:
Slovenian Institute for Adult Education (kratica SIAE). 
Sedež javnega zavoda je v Ljubljani, Šmartinska 134a. 
S statutom centra se določi znak in grafična oblika imena
centra.
2. člen
Temeljni cilji centra so, da s svojo celotno dejavnostjo
pospešuje izobraževanje odraslih ter ustvarja strokovne podlage za njegovo
sistemsko urejanje.
3. člen
Center: 
-       
pripravlja strokovne podlage za razvoj izobraževanja odraslih ter
njegovo sistemsko urejanje; 
-       
pripravlja strokovne podlage za spremljanje in ocenjevanje stanja in
razvoja izobraževanja odraslih v državi z vidika razvojnih potreb in možnosti
družbe, z vidika kakovosti in mednarodne primerljivosti in pripravlja ustrezne
ukrepe za pospeševanje izobraževanja odraslih; 
-       
razvija in uvaja projekte za pospeševanje izobraževanja odraslih,
širjenje izobraževalnih možnosti prebivalcev in dvig kvalitete izobraževanja
odraslih; 
-       
opravlja naloge, povezane s pripravo, uresničevanjem in spremljanjem
izvajanja nacionalnega programa izobraževanja odraslih; 
-       
izvaja evalvacije in spremlja poskuse; 
-       
opravlja raziskovalno in razvojno ter drugo ekspertno delo na področju
izobraževanja odraslih; 
-       
razvija, organizira in izvaja izobraževanje in usposabljanje strokovnih
delavcev za andragoško delo in drugih, ki potrebujejo pri svojem delu
andragoško znanje; 
-       
opravlja svetovalno delo in nudi strokovno pomoč organizacijam na
področju izobraževanja odraslih, andragoškim delavcem in pristojnim upravnim
organom; 
-       
razvija metodologijo za pripravo programov za izobraževanje odraslih; 
-       
opravlja knjižničarsko dejavnost in vzdržuje programoteko in medioteko
na področju izobraževanja odraslih; 
-       
pripravlja in izdaja publikacije in druga gradiva za izobraževanje
odraslih; 
-       
razvija in vzdržuje informacijski sistem; druge infrastrukturne
dejavnosti, potrebne za razvoj izobraževanja odraslih in 
-       
pripravlja strokovne podlage za odločanje o zadevah iz pristojnosti
strokovnega sveta za izobraževanje odraslih. 
V okviru dejavnosti iz prejšnjega odstavka opravlja center
naloge, določene s 27., 28. in 29. členom zakona o organizaciji in financiranju
vzgoje in izobraževanja (Uradni list RS, št. 12/96 in 23/96) ter s 23. členom
zakona o izobraževanju odraslih (Uradni list RS, št. 12/96). 
Center pri opravljanju svojih nalog sodeluje s sorodnimi organizacijami
doma in v tujini.
3.a člen
Dejavnosti centra v skladu z uredbo o uvedbi in uporabi
standardne klasifikacije dejavnosti (Uradni list RS, št. 34/94, 3/95, 13/95,
15/96 in 89/98) so naslednje:
DE/22.1               založništvo,
DE/22.11             izdajanje knjig,
DE/22.13             izdajanje revij in
periodike,
DE/22.2               tiskarstvo in z njim
povezane storitve,
DE/22.3               razmnoževanje posnetih
nosilcev zapisa,
G/52.471             dejavnost knjigarn,
G/52.472             trgovina na drobno s
časopisi, revijami,
K/71.33                dajanje pisarniške in
računalniške opreme v najem,
K/72.10                svetovanje o
računalniških napravah,
K/72.20                svetovanje in oskrba z
računalniškimi programi,
K/72.30                obdelava podatkov,
K/72.40                dejavnosti, povezane s
podatkovnimi bazami,
K/73.10                raziskovanje
in eksperimentalni razvoj na področju naravoslovja in tehnologije,
K/73.20                raziskovanje
in eksperimentalni razvoj na področju družboslovja in humanistike,
K/74.83                tajniška dela in
prevajanje,
L/75.12                dejavnost
javnih ustanov, ki zagotavljajo storitve na področju zdravstva, izobraževanja,
kulture in druge socialne storitve, razen obveznega socialnega zavarovanja,
M/80.422             drugo izobraževanje,
O/92.51               dejavnost knjižnic in
arhivov.
3.b člen
Za izvajanje nalog se center praviloma organizira v naslednja
središča: 
-       
raziskovalno središče, 
-       
središče za razvoj in svetovanje, 
-       
izobraževalno središče, 
-       
informacijsko središče in 
-       
druga središča, ki jih ustanovi v soglasju z ustanoviteljem. 
Raziskovalno središče opravlja temeljne, aplikativne in
razvojne raziskave na področju izobraževanja in učenja odraslih in se lahko
organizira kot samostojna obračunska enota v skladu s predpisi, ki veljajo za
raziskovalno dejavnost v Sloveniji.
4. člen
Center posluje v pravnem prometu neomejeno v okviru sredstev,
s katerimi razpolaga.
Za obveznosti centra odgovarja ustanovitelj.
II. UPRAVLJANJE, VODENJE IN NADZOR
5. člen
Organ upravljanja centra je svet centra. 
Sestavljajo ga: 
-       
trije predstavniki delavcev ACS, 
-       
trije predstavniki ustanovitelja, 
-       
en predstavnik iz javne mreže organizacij za izobraževanje odraslih, 
-       
en predstavnik Univerze v Ljubljani in 
-       
en predstavnik Univerze v Mariboru. 
Predstavnike delavcev v svetu volijo delavci neposredno,
predstavnike ustanoviteljev imenuje Vlada Republike Slovenije na predlog
Ministrstva za šolstvo in šport, Ministrstva za delo, družino in socialne
zadeve in Ministrstva za znanost in tehnologijo. Ostale predstavnike imenujejo
pristojni organi teh organizacij oziroma zvez v skladu z njihovimi akti. 
Predsednika sveta centra imenuje svet izmed svojih članov. 
Svet centra sklepa veljavno, če je na seji navzoča večina
vseh njegovih članov. 
Mandat sveta centra traja 4 leta. Po preteku mandata so lahko
člani sveta ponovno izvoljeni.
6. člen
Svet centra obravnava in sprejema statut in druge splošne
akte zavoda, program razvoja zavoda ter letne programe dela in poročila o
njihovem izvrševanju, določa finančni načrt in zaključni račun zavoda,
obravnava in sklepa o pobudah in predlogih strokovnega sveta zavoda in opravlja
druge naloge v skladu z zakonom in statutom.
K statutu, programu razvoja ter letnemu programu dela centra
mora svet centra pridobiti soglasje ustanovitelja.
7. člen
Center ima strokovni svet. Strokovni svet sestavljajo
strokovni delavci centra, zunanji strokovni sodelavci centra in posamezni
strokovnjaki s področja dela centra.
Sestava, način oblikovanja in naloge strokovnega sveta se
določijo s statutom centra.
8. člen
Poslovodni organ centra je direktor. Direktor poleg nalog,
določenih z zakonom, organizira in vodi delo in poslovanje centra, predstavlja
in zastopa center, je odgovoren za zakonitost dela centra in vodi strokovni
svet centra.
9. člen
Direktorja centra imenuje in razrešuje svet centra, k
imenovanju in k razrešitvi daje soglasje Vlada Republike Slovenije.
10. člen
Za direktorja centra je lahko imenovan, kdor poleg v zakonu
določenih splošnih pogojev, izpolnjuje še naslednje pogoje: 
-       
ima univerzitetno izobrazbo, 
-       
ima najmanj 5 let delovnih izkušenj na vodstvenih ali vodilnih delovnih
mestih, 
-       
druge pogoje, določene s statutom centra. 
Kandidati za direktorja centra morajo v postopku razpisa
predložiti svojo zamisel razvoja centra. 
Mandat direktorja traja 4 leta, po preteku te dobe je lahko
ponovno imenovan.
11. člen
Nadzor nad zakonitostjo dela centra opravlja za vzgojo in
izobraževanje pristojni republiški upravni organ.
III. SREDSTVA ZA USTANOVITEV IN ZAČETEK DELA
12. člen
Vlada Republike Slovenije zagotavlja centru za ustanovitev
začetna sredstva in sicer:
-       
7,000.000,00 din za kritje stroškov ustanavljanja, začetka dela in
izvedbo programa dela v letu 1991.
Ustanovitelj zagotavlja centru za opravljanje registrirane
dejavnosti primerne prostore. Sredstva za financiranje uporabe in vzdrževanja
poslovnih prostorov zagotavlja Ministrstvo za šolstvo in šport iz proračunskega
vira, ki se razlikuje od virov za financiranje dejavnosti.
IV. FINANCIRANJE
13. člen
Center pridobiva sredstva za opravljanje svoje dejavnosti iz
proračuna Republike Slovenije, s prodajo svojih storitev na trgu in iz drugih
virov. 
Iz proračuna pridobiva center sredstva na podlagi finančno
ovrednotenih nalog iz letnega programa dela, h kateremu daje soglasje
ustanovitelj, na podlagi predhodnega mnenja upravnih organov, pristojnih za
vzgojo in izobraževanje in za delo, družino in socialne zadeve, pri čemer se
upošteva razvojne potrebe na področju vzgoje in izobraževanja in potrebe za
razvoj in uveljavljanje izobraževanja odraslih v državi.
14. člen
Center razpolaga s presežkom prihodkov nad odhodki tako, da
najmanj polovico tega presežka nameni za opravljanje in razvoj dejavnosti, ki
se financira iz javnih sredstev, manjši delež pa le ob posebnem soglasju
ustanovitelja.
V primeru, če v poslovanju centra pride do primanjkljaja
sredstev za delo, se način kritja tega primanjkljaja določi v soglasju z
ustanoviteljem.
V. MEDSEBOJNE PRAVICE IN OBVEZNOSTI USTANOVITELJA IN CENTRA
15. člen
Vlada Republike Slovenije kot ustanovitelj centra:
-       
daje soglasje k statutu centra;
-       
daje soglasje k programu razvoja centra in k njegovim letnim programom
dela;
-       
daje soglasje k imenovanju direktorja centra in njegovi razrešitvi;
-       
obravnava poročila centra o izvrševanju programa razvoja in letnih
programov dela centra ter
-       
daje soglasje za razpolaganje presežka prihodkov nad odhodki centra v
skladu s 14. členom tega odloka.
16. člen
Poleg pravic in obveznosti do ustanovitelja, določenih z
zakonom in s tem odlokom, je center dolžan ustanovitelju vsako leto poročati o
izvrševanju programa razvoja in letnih programov dela centra.

Odlok o ustanovitvi Andragoškega centra
Republike Slovenije (Uradni list RS, št. 18/91) vsebuje naslednje končne
določbe:
»VI. KONČNE DOLOČBE
17. člen
Ta odlok začne veljati osmi dan po objavi v Uradnem listu
Republike Slovenije.«.

Odlok o spremembah in dopolnitvah odloka o
ustanovitvi Andragoškega centra Republike Slovenije (Uradni list RS, št. 12/99) vsebuje naslednjo končno določbo:
»10. člen
Ta odlok začne veljati naslednji dan po objavi v Uradnem
listu RS.«.

Odlok o spremembi Odloka o ustanovitvi
Andragoškega centra Republike Slovenije (Uradni list RS, št. 76/08) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.