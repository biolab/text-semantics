1. člen
(vsebina)
Ta pravilnik podrobneje določa posebne pogoje za priznanje
organizacij proizvajalcev v sektorju prašičjega mesa (v nadaljnjem
besedilu: organizacija proizvajalcev), podrobnejšo vsebino evidence organizacij
proizvajalcev in nadzor nad delovanjem organizacij proizvajalcev za izvajanje
Uredbe (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS)
št. 234/79, (ES) št. 1037/2001 in (ES) št. 1234/2007 (UL L
št. 347 z dne 20. 12. 2013, str. 671), zadnjič spremenjene z
Delegirano Uredbo Komisije (EU) 2016/1237 z dne 18. maja 2016 o dopolnitvi
Uredbe (EU) št. 1308/2013 Evropskega parlamenta in Sveta glede pravil za
uporabo sistema uvoznih in izvoznih dovoljenj, dopolnitvi Uredbe (EU)
št. 1306/2013 Evropskega parlamenta in Sveta glede pravil o sprostitvi in
zasegu varščin, položenih za takšna dovoljenja, spremembi uredb Komisije (ES)
št. 2535/2001, (ES) št. 1342/2003, (ES) št. 2336/2003, (ES)
št. 951/2006, (ES) št. 341/2007 in (ES) št. 382/2008 ter
razveljavitvi uredb Komisije (ES) št. 2390/98, (ES) št. 1345/2005,
(ES) št. 376/2008 in (ES) št. 507/2008 (UL L št. 206 z dne
30. 7. 2016, str. 1), (v nadaljnjem besedilu: Uredba 1308/2013/EU).
2. člen
(proizvodi, za katere se prizna organizacija proizvajalcev)
Organizacija proizvajalcev po tem pravilniku se prizna za
sektor prašičjega mesa iz točke (q) drugega odstavka 1. člena Uredbe
1308/2013/EU (v nadaljnjem besedilu: sektor prašičjega mesa).
3. člen
(namen)
Proizvajalci v sektorju prašičjega mesa ustanovijo
organizacijo proizvajalcev za namen iz prvega odstavka 152. člena Uredbe
1308/2013/EU.
4. člen
(priznanje organizacij proizvajalcev)
(1) Minister, pristojen za kmetijstvo, po prejemu vloge
za priznanje organizacije proizvajalcev iz drugega odstavka tega člena, ki so
ji priložena dokazila iz tretjega odstavka tega člena, v skladu s četrtim
odstavkom 154. člena Uredbe 1308/2013/EU prizna organizacijo
proizvajalcev, če vlagatelj iz prvega odstavka 154. člena Uredbe
1308/2013/EU izpolnjuje pogoje iz prvega odstavka 152. člena Uredbe
1308/2013/EU in tega pravilnika.
(2) Vloga za priznanje organizacije proizvajalcev mora
vsebovati podatke o firmi, sedežu ali naslovu, davčni številki, matični številki
poslovnega subjekta, pravnoorganizacijski obliki in stikih (telefonsko številko
in elektronski naslov) vlagatelja.
(3) Vlogi za priznanje organizacije proizvajalcev iz
prejšnjega odstavka je treba priložiti naslednja dokazila:
-       
o številu članov organizacije proizvajalcev s poimenskim seznamom članov
organizacije proizvajalcev, ki mora vsebovati osebno ime nosilca kmetijskega
gospodarstva ali naziv proizvajalca, EMŠO ali matično številko poslovnega
subjekta, naslov in KMG-MID kmetijskega gospodarstva,
-       
podpisane izjave članov organizacije proizvajalcev o strinjanju, da se
vključijo v organizacijo proizvajalcev sami ali preko pravne osebe, če je
organizacija proizvajalcev v celoti ali deloma sestavljena iz članov, ki so
sami pravne osebe, in da se strinjajo s statutom in pravili organizacije
proizvajalcev,
-       
o številu prodanih prašičev članov organizacije proizvajalcev v zadnjem
12-mesečnem obdobju, kjer je razvidno število prodanih prašičev posameznih
članov organizacije proizvajalcev in skupno število prodanih prašičev članov
organizacije proizvajalcev,
-       
opis strukture in dejavnosti vlagatelja, iz katerega je razvidno, da ta
zasleduje specifični cilj, ki vključuje najmanj enega od ciljev iz točke (c)
prvega odstavka 152. člena Uredbe 1308/2013/EU in da izpolnjuje pogoj iz
točke (c) prvega odstavka 154. člena Uredbe 1308/2013/EU in
-       
statut organizacije proizvajalcev v skladu s 153. členom Uredbe
1308/2013/EU.
5. člen
(najmanjša velikost organizacije proizvajalcev)
(1) Organizacija proizvajalcev mora v skladu s točko (b)
prvega odstavka 154. člena Uredbe 1308/2013/EU združevati najmanj 10
proizvajalcev prašičjega mesa, ki letno preko organizacije proizvajalcev skupaj
prodajo najmanj 5.000 prašičev.
(2) Če je organizacija proizvajalcev v celoti ali deloma
sestavljena iz članov, ki so pravne osebe in v katere so združeni proizvajalci
prašičjega mesa, se izpolnjevanje pogojev iz prejšnjega odstavka ugotavlja na
podlagi števila proizvajalcev prašičjega mesa, združenih v posamično pravno
osebo, in na podlagi skupnega letnega prodanega števila prašičev teh
proizvajalcev.
6. člen
(nadzor nad delovanjem organizacij proizvajalcev)
Organizacija proizvajalcev mora ministrstvu, pristojnemu za
kmetijstvo, za ohranjanje priznanja iz 4. člena tega pravilnika, vsako
leto do 15. aprila tekočega leta sporočiti podatke za preteklo leto o:
-       
številu članov v organizaciji proizvajalcev s poimenskim seznamom članov
organizacije proizvajalcev, ki mora vsebovati osebno ime nosilca kmetijskega
gospodarstva ali naziv proizvajalca, EMŠO ali matično številko poslovnega
subjekta, naslov in KMG-MID kmetijskega gospodarstva,
-       
prodanem številu prašičev članov organizacije proizvajalcev, vključno s
seznamom in kopijami računov,
-       
spremembi strukture in dejavnosti organizacije proizvajalcev ter
spremembi statuta organizacije proizvajalcev iz tretjega odstavka 4. člena
tega pravilnika, če je v preteklem letu prišlo do tovrstnih sprememb.
7. člen
(podrobnejša vsebina evidence)
(1) Organizacija proizvajalcev se vpiše v evidenco
organizacij in skupin proizvajalcev.
(2) V evidenco iz prejšnjega odstavka se vpišejo
naslednji podatki:
-       
število članov v organizaciji proizvajalcev,
-       
seznam članov organizacije proizvajalcev z navedbo imena in priimka
nosilca kmetijskega gospodarstva ali naziva proizvajalca, EMŠO ali matične
številke poslovnega subjekta, naslova ali sedeža ter KMG-MID kmetijskega
gospodarstva in
-       
letno prodano število prašičev organizacije proizvajalcev.
8. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-83/2016
Ljubljana, dne 8. septembra 2016
EVA 2016-2330-0103
Mag. Dejan Židan l.r.
minister za kmetijstvo,
gozdarstvo in prehrano