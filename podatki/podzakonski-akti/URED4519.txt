1. člen
(vsebina)
Ta uredba določa merila za ugotavljanje
nacionalnega interesa pri sprejemu v državljanstvo Republike Slovenije po 13.
členu Zakona o državljanstvu Republike Slovenije (Uradni list RS, št. 24/07 –
uradno prečiščeno besedilo, v nadaljnjem besedilu: zakon).
2. člen
(merila)
(1) Izredna naturalizacija iz 13.
člena zakona mora pomeniti izjemen prispevek k družbenemu, gospodarskemu,
znanstvenemu, kulturnemu ali drugačnemu razvoju Republike Slovenije ali k
povečanju mednarodnega ugleda oziroma prepoznavnosti Republike Slovenije ter se
praviloma ne uporablja kot instrument reševanja pomanjkanja ustreznih
strokovnjakov na posameznih področjih.
(2) Za ugotavljanje izpolnjevanja
pogojev iz prejšnjega odstavka resorni organi pri oblikovanju mnenja v postopku
izredne naturalizacije uporabljajo merila, določena v tej uredbi.
3. člen
(1) Za izredno naturalizacijo iz
nacionalnih razlogov lahko zaprosi slovenski izseljenec ali njegov potomec do
drugega kolena v ravni vrsti. Za to naturalizacijo lahko zaprosi tudi pripadnik
avtohtone slovenske narodne skupnosti v zamejstvu. 
(2) Izredna naturalizacija iz nacionalnih
razlogov je mogoča, če prosilec iz prejšnjega odstavka izkazuje večletno osebno
aktivno vez z Republiko Slovenijo in vsaj petletno aktivno delovanje v slovenskih
društvih v tujini ali drugih slovenskih izseljenskih, zdomskih ali manjšinskih
organizacijah. Izredna naturalizacija iz nacionalnih razlogov je tudi mogoča,
če je bil prosilec iz prejšnjega odstavka iz slovenskega državljanstva odpuščen
zaradi opravičljivih razlogov in ponovno prosi za sprejem vanj. 
(3) Izredna naturalizacija je mogoča tudi v
primeru potomca slovenskega izseljenca, ki ne izpolnjuje pogoja sorodstvene
vezi iz prvega odstavka in pogojev iz drugega odstavka tega člena, če so podani
izjemni nacionalni razlogi za njegov sprejem v državljanstvo Republike
Slovenije. 
(4) Izjemni nacionalni razlogi iz
prejšnjega odstavka so podani, če je prosilec s svojim delovanjem izjemno
prispeval k družbenemu, gospodarskemu, znanstvenemu, kulturnemu ali drugačnemu
razvoju Republike Slovenije in k povečanju mednarodnega ugleda Republike
Slovenije. 
(5) Prosilec prošnji priloži dokazila, ki
potrjujejo njegovo aktivno vez iz drugega odstavka tega člena in dokazila, s
katerimi ustrezne organizacije potrjujejo njegovo vsaj petletno aktivno
delovanje iz drugega odstavka tega člena. Če je to mogoče, prosilec predloži
tudi v tujini izdane uradne listine, iz katerih je razvidna njegova opredelitev
za slovensko narodnost. 
(6) Mnenje o izpolnjevanju meril iz drugega
in četrtega odstavka tega člena ter o upravičenosti za sprejem v državljanstvo
Republike Slovenije oblikuje državni organ, pristojen za sodelovanje s Slovenci
v zamejstvu in po svetu. Če ta organ pri oblikovanju svojega mnenja ugotovi, da
potrebuje še dodatne informacije o prosilcu, zanje preko notranje konzularne
službe ministrstva, pristojnega za zunanje zadeve, zaprosi pristojno
diplomatsko-konzularno predstavništvo Republike Slovenije.
4. člen
(verski razlogi)
Izredna naturalizacija iz verskih razlogov
je možna, če je oseba, ki prosi za sprejem v državljanstvo Republike
Slovenije, duhovnik ali redovnik registrirane verske skupnosti, ki ima več kot
750 pripadnikov, državljanov Republike Slovenije s stalnim prebivališčem v
Republiki Sloveniji na enega duhovnika ali redovnika, ali da je oseba, ki prosi
za sprejem v državljanstvo Republike Slovenije, edini duhovnik ali redovnik
registrirane verske skupnosti, ki ima najmanj 500 pripadnikov, državljanov
Republike Slovenije s stalnim prebivališčem v Republiki Sloveniji. Pri izračunu
razmerja se tudi oseba, ki prosi za sprejem v državljanstvo Republike
Slovenije, šteje kot duhovnik ali redovnik. Številčna pogoja se lahko
spregledata v primeru edinega duhovnika Judovske skupnosti Slovenije. V vseh
navedenih primerih je izredna naturalizacija možna, če potrebi po duhovniku ali
redovniku verska skupnost ne more zadostiti z državljani Republike Slovenije.
5. člen
(področje financ)
Pri oblikovanju mnenja o obstoju koristi
države zaradi razlogov s svojega delovnega področja je ministrstvo, pristojno
za finance, vezano na eno od naslednjih meril:
-      
da je oseba v tujini priznan strokovnjak na področju financ, bančništva,
zavarovalništva, trga vrednostnih papirjev, carin, davkov ali drugih področij
oziroma strok s področja opravljanja nalog ministrstva, pristojnega za finance,
kar izkaže s potrdili o izobraževanju in dokazili o mednarodnih osebnih
dosežkih na navedenih področjih v zadnjih petih letih, ali
-      
da bi oseba kot strokovnjak lahko bistveno pripomogla k višji ravni v
prejšnji alinei omenjenih področij ali strok, kar izkaže s predložitvijo vsaj
petih priporočil finančnih institucij ali drugih subjektov, ki v Republiki
Sloveniji delujejo na področjih, navedenih v prejšnji alinei.
6. člen
(področje gospodarstva)
(1) Pri oblikovanju mnenja o obstoju
koristi države zaradi razlogov s svojega delovnega področja je ministrstvo,
pristojno za gospodarstvo, vezano na eno od naslednjih meril:
-      
možnost povečanja poslovnih povezav slovenskega gospodarstva s tujino,
-      
povečanje in spodbujanje konkurenčnosti slovenskega gospodarstva na
mednarodnih trgih,
-      
možnost uvedbe tehnoloških novosti v proizvodnji,
-      
prenos v svetu perspektivnih ali uveljavljenih proizvodenj v Republiko
Slovenijo,
-      
pospeševanje skupnega nastopa na mednarodnih trgih,
-      
možnost odpiranja večjega števila delovnih mest višje stopnje
zahtevnosti,
-      
povečanje zaposlovanja na podlagi novih programov,
-      
možnost uvajanja novih tehnologij, znanj in kapitala v Republiko
Slovenijo,
-      
pospeševanje in uvajanje proizvodnje, ki je energetsko varčna in ne
onesnažuje okolja,
-      
možnosti ustanavljanja in razvoja mikro, malih ali srednjih podjetij z
visoko stopnjo inovativnosti,
-      
možnost širjenja in odpiranja novih tržišč za slovenske proizvode ali
-      
spodbujanje izvoza, racionalizacije nabavnih virov in vhodnih tujih
neposrednih investicij.
(2) Poleg izpolnjevanja enega od
navedenih meril iz prejšnjega odstavka mora biti izkazan gospodarski interes za
Republiko Slovenijo, in sicer tako da oseba priloži vsaj tri priporočila
gospodarskih družb, inštitutov, gospodarske ali obrtne zbornice in podobnih
institucij, s katerimi sodeluje.
7. člen
(področje kulture)
(1) Pri oblikovanju mnenja o obstoju
koristi države zaradi razlogov s svojega delovnega področja je ministrstvo,
pristojno za kulturo, vezano na eno od naslednjih meril:
-      
da je oseba na področju umetnosti, knjige, avdiovizualne kulture,
kulturne dediščine, knjižnične ali arhivske dejavnosti ali medijev, v javnosti
predstavila umetnostna ali strokovna dela, ki so za Republiko Slovenijo
posebnega kulturnega ali medijskega pomena oziroma so bistveno pripomogla k
prepoznavnosti Republike Slovenije v tujini, ali
-      
da je oseba prejela pomembne slovenske ali mednarodne nagrade in
priznanja za dosežke na področju kulture ali medijev in ima druge reference, s
katerimi izkazuje veliko koristnost svojega prihodnjega dela za Republiko
Slovenijo.
(2) Poleg izpolnjevanja enega od
navedenih meril iz prejšnjega odstavka mora biti izkazan interes za trajnejše
tesno sodelovanje z osebo vsaj s strani dveh organizacij državnega pomena, ki
izvajata kulturne dejavnosti ali delujeta na medijskem področju v Republiki
Sloveniji oziroma sta vsaj dve takšni organizaciji podali izjavo, da je oseba
vrhunski umetnik, kulturni ustvarjalec ali strokovnjak na področju kulture
oziroma medijev ipd., katerega dolgotrajnejše delovanje v Republiki Sloveniji
je posebnega kulturnega ali medijskega pomena.
8. člen
(področje okolja in prostora)
Pri oblikovanju mnenja o obstoju koristi
države zaradi razlogov s svojega delovnega področja je ministrstvo, pristojno
za okolje in prostor, vezano na eno od naslednjih meril:
-      
da je oseba s svojimi rešitvami že prispevala k uspešni uveljavitvi
Republike Slovenije na področju varstva okolja in prostora,
-      
da interdisciplinarno znanje osebe obsega poznavanje nacionalnih programov
in zakonodaje s področja okolja in prostora ter da pozna zahteve Evropske unije
ali
-      
da oseba kontinuirano spremlja sodobne tehnologije, s svojim znanjem
omogoča profesionalno delo in je nadpovprečno uspešna na enem od področij
ministrstva, pristojnega za okolje in prostor.
9. člen
(področje obrambe)
Pri oblikovanju mnenja o obstoju koristi
države zaradi razlogov s svojega delovnega področja je ministrstvo, pristojno
za obrambo, vezano na eno od naslednjih meril:
-      
da gre za osebo, ki je s svojim delovanjem bistveno prispevala h
krepitvi obrambe Republike Slovenije,
-      
da gre za osebo, ki bi glede na strokovnost in izkušnje s svojim delom
pomembno prispevala k pripravljenosti in usposobljenosti Slovenske vojske,
-      
da gre za osebo, ki je priznan strokovnjak s področja proizvodnje
vojaškega orožja in opreme, njeno delo pa bi pomembno prispevalo k razvoju
namenske proizvodnje, uvajanju novih tehnologij ter s tem večji obrambni
sposobnosti Republike Slovenije ali
-      
da gre za osebo, ki je priznan strokovnjak s področja seizmologije,
meteorologije, varstva pred požarom, zaščitne in reševalne opreme ter
telekomunikacijskih sistemov za zaščito, reševanje in pomoč, njeno delo pa bi
pomembno vplivalo na razvoj sistema varstva pred naravnimi in drugimi
nesrečami.
10. člen
(področje pravosodja)
Pri oblikovanju mnenja o obstoju koristi
države zaradi razlogov s svojega delovnega področja je ministrstvo, pristojno
za pravosodje, vezano na eno od naslednjih meril:
-      
da je oseba vrhunski in mednarodno priznan strokovnjak na delovnem
področju, ki sodi v pristojnost ministrstva, pristojnega za pravosodje, ali
-      
da gre za osebo, ki je izkušen strokovnjak na področju, ki sodi v
pristojnost ministrstva, pristojnega za pravosodje, in se glede na njeno do
sedaj izkazano strokovnost, utemeljeno pričakuje, da bo bistveno prispevala k
izpolnjevanju obveznosti Republike Slovenije, ki izvirajo iz članstva v mednarodnih
organizacijah oziroma da bo s konstruktivnim in učinkovitim delovanjem v okviru
mednarodnih organizacij bistveno prispevala k uveljavitvi Republike Slovenije v
tujini.
11. člen
(področje prometa)
Pri oblikovanju mnenja o obstoju koristi
države zaradi razlogov s svojega delovnega področja je ministrstvo, pristojno
za promet, vezano na eno od naslednjih meril:
-      
da je oseba vrhunski in mednarodno priznan strokovnjak na delovnem
področju, ki sodi v pristojnost ministrstva, pristojnega za promet, ali
-      
da ima oseba strokovnost in izkušnje, skladne z veljavnimi nacionalnimi
predpisi in mednarodnimi standardi z delovnega področja ministrstva, pristojnega
za promet, in se glede na njeno do sedaj izkazano strokovnost, utemeljeno
pričakuje, da bo bistveno prispevala k sprejemu Republike Slovenije v
mednarodne organizacije, k izpolnjevanju njenih obveznosti v le-teh ter k
ohranitvi članstva v njih.
12. člen
(področje šolstva)
(1) Pri oblikovanju mnenja o obstoju
koristi države zaradi razlogov na področju šolstva je ministrstvo, pristojno za
šolstvo, vezano na eno od naslednjih meril:
-      
da je oseba magister ali doktor znanosti in je v zadnjih petih letih
objavila strokovna dela, povezana s področjem vzgoje in izobraževanja, in da
ima preverjene pedagoške sposobnosti oziroma priporočila ustreznega zavoda ali
-      
da ima oseba strokovne reference s področja vzgoje in izobraževanja, s
katerimi izkazuje koristnost svojega dela za Republiko Slovenijo (npr. uspehi
učencev, dijakov in študentov višjih šol na državnih oziroma mednarodnih tekmovanjih).
(2) Poleg izpolnjevanja enega od
navedenih meril iz prejšnjega odstavka mora oseba kot strokovnjak zapolnjevati
kadrovski primanjkljaj na področju vzgoje in izobraževanja v Republiki
Sloveniji.
13. člen
(področje športa)
Pri oblikovanju mnenja o obstoju koristi
države zaradi razlogov na področju športa je ministrstvo, pristojno za šport,
vezano na eno od naslednjih meril:
-      
da oseba kot športnik dosega kakovostno raven športnikov članov državne
reprezentance v določeni športni panogi in da ima nedvoumen interes za
nastopanje v državni reprezentanci Republike Slovenije ali
-      
da je na podlagi kakovosti dosedanjega dela in rezultatov dela
strokovnega delavca na področju športa mogoče pričakovati dvig kakovosti
posamezne športne panoge ali strokovnega dela, pomembnega za slovenski šport,
ter da ima strokovni delavec nedvoumen interes za strokovno delovanje na
področju športa v Republiki Sloveniji.
14. člen
(področje visokega šolstva)
Pri oblikovanju mnenja o obstoju koristi
države zaradi razlogov na področju visokega šolstva je ministrstvo, pristojno
za visoko šolstvo, vezano na eno od naslednjih meril:
-      
da je oseba doktor znanosti in je habilitirana na eni od uglednih tujih
univerz ali
-      
za delovno področje umetniških akademij, da ima oseba visokošolsko
izobrazbo in je ustvarila priznana umetniška dela ter ima preverjene pedagoške
sposobnosti, pri čemer mora biti v obeh primerih podano tudi priporočilo visokošolske
ali raziskovalne organizacije oz. podjetja, kjer je oseba zaposlena.
15. člen
(področje znanosti)
Pri oblikovanju mnenja o obstoju koristi
države zaradi razlogov na področju znanosti je ministrstvo, pristojno za
znanost, vezano na naslednje merilo:
-      
da oseba kot raziskovalec z doktoratom znanosti izkazuje izjemne,
mednarodno primerljive raziskovalne ali tehnološko-razvojne rezultate v zadnjih
petih letih (če ima oseba objavljena znanstvenoraziskovalna dela v znanstvenih
oz. strokovnih revijah z nadpovprečnim faktorjem vpliva ali ima status mladega
raziskovalca, pridobljen v Republiki Sloveniji, doktorat znanosti ni potreben),
pri čemer mora biti podano tudi priporočilo organizacije, v kateri je oseba
zaposlena (visokošolski zavod, vpisan v razvid pri ministrstvu, pristojnem za
visoko šolstvo, ali raziskovalna organizacija, vpisana v evidenco pri Javni
agenciji za raziskovalno dejavnost Republike Slovenije, ali podjetje, ki je v
Republiki Sloveniji registrirano za opravljanje dejavnosti).
16. člen
(področje zdravstva)
Pri oblikovanju mnenja o obstoju koristi
države zaradi razlogov s svojega delovnega področja je ministrstvo, pristojno
za zdravje, vezano na eno od naslednjih meril:
-      
da bi oseba kot strokovnjak v zdravstvu bistveno prispevala k višji
ravni medicinske stroke v državi ali
-      
da bi oseba kot strokovnjak omogočila uvajanje novih strokovnih in
tehnološko zahtevnih načinov zdravljenja.

Uredba o merilih za ugotavljanje nacionalnega
interesa pri sprejemu v državljanstvo Republike Slovenije na podlagi 13. člena
Zakona o državljanstvu Republike Slovenije (Uradni list RS, št. 41/07)
vsebuje naslednjo prehodno in končno določbo: 
»17. člen
(prehodno obdobje)
Nacionalni interes pri sprejemu v
državljanstvo Republike Slovenije na podlagi 13. člena zakona v zvezi z
vlogami, o katerih pristojno ministrstvo ali vladna služba do uveljavitve te
uredbe še nista podala mnenja, se ugotavlja na podlagi meril iz te uredbe.
18. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
merilih za ugotavljanje nacionalnega interesa pri sprejemu v državljanstvo
Republike Slovenije na podlagi 13. člena Zakona o državljanstvu Republike
Slovenije (Uradni list RS, št. 45/10) vsebuje naslednjo končno določbo:
»KONČNA DOLOČBA
7. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi Uredbe o merilih za
ugotavljanje nacionalnega interesa pri sprejemu v državljanstvo Republike
Slovenije na podlagi 13. člena Zakona o državljanstvu Republike Slovenije
(Uradni list RS, št. 24/13) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Vloge za sprejem v državljanstvo Republike
Slovenije na podlagi 13. člena Zakona o državljanstvu Republike Slovenije, ki
so vložene do začetka uveljavitve določb te uredbe, se rešujejo po določbah
Uredbe o merilih za ugotavljanje nacionalnega interesa pri sprejemu v
državljanstvo Republike Slovenije na podlagi 13. člena Zakona o državljanstvu
Republike Slovenije (Uradni list RS, št. 41/07 in 45/10).
3. člen
Ta uredba začne veljati petnajsti dan po
objavi v Uradnem listu Republike Slovenije.«.