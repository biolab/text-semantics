I. SPLOŠNE DOLOČBE
Krajevna veljavnost kolektivne
pogodbe
1. člen
Kolektivna pogodba velja za območje
Republike Slovenije.
Stvarna veljavnost kolektivne pogodbe
2. člen
(1) KP
velja za delodajalce v zasebnem sektorju, ki poslujejo na pridobiten način in
kot glavno dejavnost opravljajo eno od navedenih dejavnosti:

08.110

Pridobivanje kamna


08.120

Pridobivanje gramoza,
  peska, gline


08.910

Pridobivanje mineralov
  za kemikalije in gnojila


08.930

Pridobivanje soli


08.990

Drugo pridobivanje
  rudnin in kamnin


23.110

Proizvodnja ravnega
  stekla


23.120

Oblikovanje in obdelava
  ravnega stekla


23.130

Proizvodnja votlega
  stekla


23.140

Proizvodnja steklenih
  vlaken


23.190

Proizvodnja in
  oblikovanje drugih vrst stekla ter tehničnih steklenih izdelkov


23.200

Proizvodnja
  ognjevzdržne keramike


23.310

Proizvodnja keramičnih
  ploščic


23.410

Proizvodnja
  gospodinjske in okrasne keramike


23.420

Proizvodnja sanitarne
  keramike


23.430

Proizvodnja izolatorjev
  in izolacijskih elementov iz keramike


23.440

Proizvodnja druge
  tehnične keramike


23.490

Proizvodnja drugih
  keramičnih izdelkov


23.910

Proizvodnja brusilnih
  sredstev


23.990

Proizvodnja drugih
  nekovinskih mineralnih izdelkov

(2) Ne glede
na določbo prvega odstavka tega člena lahko ta kolektivna pogodba velja tudi za
odvisne družbe družb iz prvega odstavka tega člena ali z njimi drugače povezane
družbe.
Osebna veljavnost
3. člen
(1) KP velja za vse delavce, zaposlene
pri delodajalcih, za katere velja ta KP.
(2) KP ne velja za poslovodne osebe in
prokuriste, ki imajo sklenjeno pogodbo o zaposlitvi.
(3) KP velja za dijake in študente na
praktičnem usposabljanju v vsebini, ki je v KP posebej določena.
Časovna veljavnost
4. člen
(1) KP je sklenjena za nedoločen čas.
(2) KP začne veljati in se uporabljati
1. 7. 2013.
(3) Tarifna priloga je sestavni del te
pogodbe.
(4) Tarifna priloga se sklene
najkasneje do 30. 11. za naslednje leto.
(5) Pogodbene stranke se zavezujejo,
da se bodo za tarifno prilogo začele pogajati vsako leto najkasneje do
30. septembra za naslednje leto.
(6) Če se tarifna priloga, ki je del
te pogodbe, ne sklene v roku iz prejšnjega odstavka, se podaljša za eno
koledarsko leto.
Enotni minimalni standardi
5. člen
(1) Določila in zneski iz te pogodbe
in tarifne priloge so obvezni enotni minimalni standardi v kolektivnih pogodbah
in splošnih aktih pri delodajalcih.
(2) Odstopanje od minimalnega
standarda je dovoljeno na podlagi posebnega pisnega sporazuma med reprezentativnim
sindikatom pri delodajalcu, reprezentativnim sindikatom na ravni dejavnosti in
delodajalcem, zlasti v primerih bistvenega poslabšanja poslovanja v zadnjem
letu dni, recesije panoge in v podobnih utemeljenih primerih.
II. PRAVICE IN OBVEZNOSTI DELODAJALCA IN DELAVCEV
Razvrstitev del
6. člen
(1) Dela (delovna mesta oziroma vrste
del) se razvrščajo v osem tarifnih razredov, glede na zahtevano stopnjo oziroma
raven izobrazbe, določeno v aktu o sistemizaciji delovnih mest. Ta obveznost ne
velja za manjše delodajalce.
(2) Zahtevana
stopnja oziroma raven izobrazbe po tarifnih razredih je:


TR

STOPNJA (RAVEN)
   IZOBRAZBE

VRSTA IZOBRAZBE


I.

nedokončana
  osnovnošolska obveznost

11001 – nepopolna nižja
  stopnja osnovnošolske izobrazbe
11002 – popolna nižja
  stopnja osnovnošolske izobrazbe
11003 – nepopolna višja
  stopnja osnovnošolske izobrazbe
11099 – nepopolna
  osnovnošolska izobrazba, drugje nerazporejeno


II.

osnovnošolska izobrazba

12001 – osnovnošolska
  izobrazba
12099 – osnovnošolska
  izobrazba, drugje nerazporejeno


III.

nižja poklicna 
  in podobna izobrazba

13001 – nižja poklicna
  izobrazba
13099 – nižja poklicna
  in podobna izobrazba, drugje nerazporejeno


IV.

srednja poklicna 
  in podobna izobrazba

14001 – srednja
  poklicna izobrazba
14099 – srednja
  poklicna in podobna izobrazba, drugje nerazporejeno


V. 

srednja strokovna 
  in splošna izobrazba

15001 – srednja
  strokovna izobrazba
15002 – srednja splošna
  izobrazba
15099 – srednja
  strokovna in splošna izobrazba, drugje nerazporejeno


VI/I

višješolska, višja
  strokovna in podobna izobrazba

16101 – višja strokovna
  izobrazba
16102 – višješolska
  izobrazba (prejšnja)
16199 – višješolska,
  višja strokovna in podobna izobrazba, drugje nerazporejeno


VI/II.

visokošolska izobrazba
  prve stopnje, visokošolska strokovna izobrazba (prejšnja) in podobna
  izobrazba

16201 – specializacija
  po višješolski izobrazbi (prejšnja)
16202 – visokošolska
  strokovna izobrazba (prejšnja)
16203 – visokošolska
  strokovna izobrazba (prva bolonjska stopnja)
16204 – visokošolska
  univerzitetna izobrazba (prva bolonjska stopnja)
16299 – visokošolska
  izobrazba prve stopnje in podobna izobrazba, drugje nerazporejeno


VII.

visokošolska izobrazba
  druge stopnje in podobna izobrazba

17001 – specializacija
  po visokošolski strokovni izobrazbi (prejšnja)
17002 – visokošolska
  univerzitetna izobrazba (prejšnja)
17003 – magistrska
  izobrazba (druga bolonjska stopnja)
17099 – visokošolska
  izobrazba druge stopnje, drugje nerazporejeno


VIII. 

visokošolska izobrazba
  tretje stopnje in podobna izobrazba

18101 – specializacija
  po univerzitetni izobrazbi (prejšnja)
18102 – magisterij
  znanosti (prejšnji)
18199 – magistrska
  (prejšnja) in podobna izobrazba, drugje nerazporejeno
18201 – doktorat
  znanosti (prejšnji)
18202 – doktorska
  izobrazba (tretja bolonjska stopnja)
18299 – doktorska
  znanstvena in podobna izobrazba, drugje nerazporejeno


(3) Razvrstitev
delovnih mest v tarifne razrede opravi delodajalec.
(4) Kolikor se za posamezno delovno
mesto zahteva alternativna raven izobrazbe, se pri razvrščanju v tarifni razred
upošteva višja zahtevana raven izobrazbe. V primeru dvoma pri razvrščanju
delovnih mest v tarifne razrede se uporabi veljavni šifrant poklicev.
(5) Delodajalec je dolžan pred
sprejemom akta o sistemizaciji delovnih mest oziroma njegovih sprememb in dopolnitev
pridobiti mnenje sindikatov.
Pogodba o zaposlitvi
7. člen
(1) Delodajalec delavca pred
sklenitvijo pogodbe o zaposlitvi seznani z naravo dela, dejansko vsebino
delovnega mesta in s tem povezanimi tveganji.
(2) Delodajalec delavcu pred podpisom
pogodbe o zaposlitvi omogoči seznanitev z vsebino kolektivnih pogodb in
splošnih aktov, ki določajo njegove pravice in obveznosti. Delodajalec mora
omogočiti delavcu, da lahko pred podpisom pogodbe preveri njeno usklajenost in
jo vrne v roku 3 delovnih dni od prejema.
(3) Delavec ima pravico do vpogleda v
vsebino kolektivnih pogodb in ostalih aktov, ki zavezujejo delodajalca, na pri
delodajalcu običajen način.
(4) Delodajalec, ki nima sprejete
ustrezne metodologije in uporablja metodologijo za vrednotenje delovnih mest,
ki je v prilogi te kolektivne pogodbe, mora ob sklenitvi pogodbe o zaposlitvi
delavca pisno seznaniti s tarifnim in plačilnim razredom delovnega mesta za
katerega sklepa pogodbo o zaposlitvi.
Sklepanje pogodbe o zaposlitvi za
določen čas
8. člen
(1) Delodajalec in delavec lahko skleneta
pogodbo o zaposlitvi za določen čas tudi v sledečih primerih:
-       
za poskusno delo
-       
v primeru zaposlitve pripravnika
-       
za zagotovitev izrabe presežkov ur oziroma koriščenje letnega dopusta
-       
v primeru sklenitve pogodbe z vrhunskim strokovnjakom
-       
v primeru sklenitve pogodbe o zaposlitvi z osebo, katere delo je vezano
na mandat
-       
delodajalci v prvem letu poslovanja, ko pričnejo z dejavnostjo.
(2) Manjši delodajalec lahko sklepa
pogodbe o zaposlitvi za določen čas, ne glede na omejitve iz prejšnjega
odstavka.
Pogodba o zaposlitvi v primeru
projektno organiziranega dela
9. člen
(1) V primeru, da se pogodba o
zaposlitvi sklene za projektno delo oziroma dela, ki so projektne narave, kot
to opredeljuje ta kolektivna pogodba, se sme pogodba skleniti za obdobje, ki ne
sme biti daljše od petih (5) let.
(2) Za projektno delo oziroma dela
projektne narave se šteje predvsem delovni proces, v katerem se izvajajo
praviloma enkratne naloge oziroma programi z določenim specifičnim ciljem in
rokom trajanja, ki je opredeljen kot cilj družbe in v naprej finančno
ovrednoten.
Izobraževanje
10. člen
(1) Delavci se imajo pravico in
dolžnost izobraževati, izpopolnjevati in usposabljati v interesu delodajalca
ali v lastnem interesu. Delodajalec ima pravico delavce napotiti na
izobraževanje.
(2) Za izobraževanje se šteje:
-       
izobraževanje za pridobitev nove ravni oziroma vrste/smeri izobrazbe
(verificirana oblika izpopolnjevanja, ki poteka po programih, na podlagi
katerih delavec pridobi javno priznano veljavno izobrazbo, ki se izkazuje z
javno listino),
-       
izpopolnjevanje (obnavljanje, nadgrajevanje in poglabljanje posameznih
znanj, potrebnih za opravljanje dela pri delodajalcu),
-       
usposabljanje (pridobivanje znanj in veščin za delo pri delodajalcu na
obstoječem ali predvidenem delu).
Pridobitev nove stopnje/vrste
izobrazbe
11. člen
(1) Izobraževanje za pridobitev nove
ravni izobrazbe ali druge vrste (smeri) izobrazbe poteka praviloma izven delovnega
časa, tudi če je izobraževanje v interesu delovnega procesa.
(2) Pravice in obveznosti delavca in
delodajalca se uredijo s pogodbo o izobraževanju v kateri določita predvsem:
-       
število dni odsotnosti, za potrebe izpolnjevanja obveznosti iz naslova
izobraževanja
-       
primere ter pogoje v katerih se odsotnost sme koristiti
-       
način obveščanja o odsotnostih in način odobritve odsotnosti
-       
kdo nosi breme odsotnosti ter pravice delavca iz tega naslova
-       
določilo o morebitnem sofinanciranju dela stroškov izobraževanja
-       
opredelitev morebitnih obveznosti delavca do delodajalca po dokončanem
izobraževanju, ki morajo biti sorazmerne s pravicami delavca v času
izobraževanja.
(3) Če je delavec napoten na
izobraževanje mu pripada najmanj 1 delovni dan plačane odsotnosti za pripravo
na izpit. Do odsotnosti je delavec upravičen samo, ko prvič opravlja izpit.
Izpopolnjevanje ali usposabljanje
12. člen
Izpopolnjevanje ali usposabljanje poteka
praviloma med delovnim časom. Če se delavec usposablja ali izpopolnjuje med
delovnim časom, se ta čas šteje v redni delovni čas, delavec pa ima enake
pravice, kot če bi delal. Če je usposabljanje ali izpopolnjevanje iz razumnih
oziroma objektivnih razlogov ni mogoče organizirati med delovnim časom, lahko
poteka izven delovnega časa.
Poskusno delo
13. člen
(1) S pogodbo o zaposlitvi se določi
čas trajanja in način spremljanja poskusnega dela.
(2) Trajanje poskusnega dela za posamezna
dela znaša:
-       
za dela od I. do V. tarifnega razreda največ tri mesece,
-       
za dela od VI. do VIII. tarifnega razreda do šest mesecev.
(3) Poskusno delo se lahko v primeru
začasne odsotnosti z dela podaljša, če je bila začasna odsotnost daljša od pet
delovnih dni.
(4) Delodajalec čas poskusnega dela
lahko skrajša, vendar ne pred potekom polovice poskusnega dela.
Pripravništvo/splošno
14. člen
(1) Kot pripravnik lahko sklene
pogodbo o zaposlitvi, kdor prvič začne opravljati delo, ustrezno vrsti in ravni
svoje strokovne izobrazbe, ter z namenom, da se usposobi za samostojno
opravljanje dela.
(2) Ni pripravnik, kdor je srednjo
strokovno, visoko strokovno ali univerzitetno izobrazbo pridobil s študijem ob
delu in bil v času študija zaposlen na podlagi pogodbe o zaposlitvi na delovnem
mestu, za katerega se je zahtevala raven in smer strokovne izobrazbe, za katero
se je izobraževal.
Trajanje pripravništva
15. člen
(1) Pripravništvo se določi za
različno dolga obdobja glede na stopnjo strokovne izobrazbe, če poseben zakon
ne določa drugače. Pripravništvo lahko traja:
-       
za dela V. stopnje strokovne izobrazbe največ 6 mesecev,
-       
za dela VI. stopnje strokovne izobrazbe največ 9 mesecev,
-       
za dela nad VI. stopnjo strokovne izobrazbe največ 12 mesecev.
(2) Pripravništvo se lahko podaljša za
toliko časa, kolikor traja opravičena odsotnost delavca, če traja odsotnost
vsaj 20 dni.
(3) Pripravniku, ki je pri opravljanju
pripravniškega programa in delovnih nalog posebno uspešen in s tem dokaže, da
si je pridobil izkušnje, potrebne za samostojno delo v svoji stroki, lahko
delodajalec na mentorjev predlog skrajša pripravniško dobo, vendar ne za več
kot polovico prvotno določenega trajanja pripravništva.
Izvajanje pripravništva
16. člen
(1) Pripravnika vodi, usmerja, nadzira
in ocenjuje mentor, ki ga določi delodajalec. Mentor izdela program
pripravništva, po katerem se pripravnik usposablja in z njim ob nastopu dela
seznani pripravnika.
(2) Mentor mora imeti najmanj enako
stopnjo strokovne izobrazbe oziroma temu ustrezno usposobljenost, vsaj tri leta
delovnih izkušenj in mora poznati naloge, za katere se pripravništvo izvaja.
(3) Delodajalec je dolžan pripravnika
vnaprej seznaniti s potekom programa pripravništva ter načinom in obsegom
preverjanja pridobljenega znanja.
(4) Preverjanje znanja, ki ga pridobi
pripravnik v času pripravništva, se opravi na način in po postopku, ki ga
določi delodajalec.
Skrb za pripravnika
17. člen
Delodajalec v sodelovanju z mentorjem:
-       
skrbi za izvajanje programa in izvedbo načrta pripravništva,
-       
uvaja pripravnika v delo,
-       
daje pripravniku strokovne nasvete, navodila in pomoč pri praktičnem
delu,
-       
seznanja pripravnika s pravilno uporabo delovnih sredstev in naprav ter
ga seznanja z delovnimi postopki,
-       
uvaja pripravnika v študij strokovne literature in delovne dokumentacije.
Opravljanje drugega dela
18. člen
(1) Delavec je dolžan, poleg primerov
navedenih v ZDR-1, opravljati drugo delo tudi:
-       
v primerih naravnih in drugih nesreč, ki prizadenejo delodajalca, ter
nenadne okvare strojev in drugih sredstev za delo na delovnem mestu,
-       
v primerih, določenih s kolektivno pogodbo pri delodajalcu,
-       
v drugih utemeljenih primerih, ko je potrebno zagotoviti neprekinjenost
delovnega procesa in je delo potrebno nujno opraviti, da se prepreči nastanek
škode.
(2) Potrebe po opravljanju drugega
dela opredeli delodajalec in o tem pisno obvesti delavca v roku, ki ga določa
pogodba o zaposlitvi, najkasneje pa 1 dan pred datumom pričetka dela. V
izjemnih in utemeljenih primerih delodajalec lahko odredi delo brez predhodnega
pisnega obvestila, ki pa ga mora izdati takoj, ko je to mogoče.
(3) Za čas opravljanja drugega dela
delavcu pripada plača, ki je zanj ugodnejša.
(4) Če delavec zaradi začasnega
neizpolnjevanja zdravstvenih pogojev za opravljanje dela, ne izpolnjuje pogojev
za opravljanje dela po sklenjeni pogodbi o zaposlitvi, je za čas
neizpolnjevanja pogojev za opravljanje dela dolžan opravljati tudi drugo delo,
ki lahko ne ustreza njegovi strokovni izobrazbi oziroma znanju in zmožnostim.
To drugo delo mora ustrezati njegovi preostali zdravstveni zmožnosti. V tem primeru
se delavčeva plača obračuna od osnovne plače, ki je za delavca ugodnejša.
Odpravnina ob odpovedi pogodbe o
zaposlitvi
19. člen
Pravica do odpravnine nastane z vročitvijo
odpovedi pogodbe o zaposlitvi, v izplačilo pa zapade skupaj z izplačilom zadnje
plače ali nadomestila plače.
III. DELOVNI ČAS
Letni dopust
20. člen
(1) Minimalno dolžino trajanja letnega
dopusta in obvezne dodatne dni letnega dopusta ter upravičence določa zakon.
(2) Nočnim delavcem se letni dopust
poveča najmanj za en dan.
(3) Delavec, ki v letu najmanj 6
mesecev opravlja delo v tri ali več izmenskem delu, ima pravico do dodatnega
najmanj enega dneva letnega dopusta (delovni proces se izvaja v treh ali več
izmenah, konec tedna in prazniki pa so prosti).
(4) Delavec, ki v letu najmanj 6
mesecev opravlja delo v kontinuiranem izmenskem delu, ima pravico do najmanj
dveh dodatnih dni letnega dopusta (delovni proces se izvaja kontinuirano v
menjajočem ritmu delovnih dni; tudi ob koncih tedna in med prazniki).
(5) Dodatni letni dopust iz tretjega
in četrtega odstavka tega člena se med seboj izključujeta.
Ureditev letnega dopusta na ravni
delodajalca
21. člen
(1) Poleg kriterijev, določenih z
zakonom, se kriteriji za določanje dolžine letnega dopusta lahko določijo s
podjetniško kolektivno pogodbo oziroma s splošnim aktom delodajalca.
(2) Pri delodajalcih, pri katerih
kriteriji za določitev letnega dopusta niso določeni s kolektivno pogodbo ali
splošnim aktom, se letni dopust določi s pogodbo o zaposlitvi, morebitni dodatni
dnevi letnega dopusta pa se določijo upoštevaje sledeče, primeroma navedene,
kriterije: delovna doba delavca, zahtevnost delovnega mesta, težji pogoji dela
ipd.
(3) Delodajalec s pisnim obvestilom
obvesti delavca o številu dni letnega dopusta do 31. marca za tekoče
koledarsko leto, pri tem pa upošteva kriterije, ki jih izpolnjuje delavec na
dan 31. 1. v letu.
(4) Pravica do dodatnega letnega
dopusta za starejše delavce se odmeri upoštevaje stanje na dan 30. 6. v tekočem
koledarskem letu.
(5) Pravica do dodatnega dne letnega
dopusta iz dopust iz drugega, tretjega in četrtega odstavka prejšnjega člena
nastane z izpolnitvijo pogoja, če ni s kolektivno pogodbo na ravni delodajalca
določeno drugače.
Obvestilo o odmeri letnega dopusta
22. člen
Če se izraba dvotedenskega letnega dopusta
izvaja kot kolektivni dopust, je delodajalec dolžan delavce o izrabi tega
kolektivnega letnega dopusta obvestiti najkasneje do konca meseca januarja v
tekočem koledarskem letu.
Izraba letnega dopusta
23. člen
(1) Letni dopust je mogoče izrabiti v
več delih s tem, da mora en del trajati najmanj dva tedna.
(2) Pri določitvi izrabe letnega
dopusta v času šolskih oziroma študijskih počitnic imajo praviloma prednost
delavci, ki imajo in vzdržujejo otroke, ki se šolajo.
24. člen
(1) Delavec izrabi letni dopust v času
in trajanju, ki ga je določil delodajalec, pri čemer pa je delodajalec dolžan
upoštevati tako potrebe delovnega procesa kot tudi predloge delavca.
(2) Delodajalec lahko določi, da mora
delavec, preden nastopi letni dopust, dobiti pisno odobritev izrabe letnega
dopusta.
Preklic izrabe odobrenega letnega
dopusta
25. člen
(1) Delodajalec sme zaradi nujnih
potreb delovnega procesa delavcu določiti drug datum izrabe letnega dopusta ali
mu skrajšati vnaprej določeno trajanje letnega dopusta.
(2) Delodajalec lahko le izjemoma in
zaradi nujnih potreb delovnega procesa ali višje sile od delavca zahteva prekinitev
izrabe letnega dopusta.
(3) V primerih iz prvega in drugega
odstavka tega člena delavec in delodajalec sporazumno določita nov čas in trajanje
izrabe letnega dopusta.
(4) V primerih iz prvega in drugega
odstavka tega člena je delodajalec dolžan delavcu povrniti vse stroške, ki jih
je imel delavec zaradi odločitve delodajalca.
Izraba letnega dopusta po izbiri
delavca
26. člen
(1) Delavec ima pravico izrabiti
trikrat po en dan letnega dopusta tiste dneve, ki jih sam določi, če o tem
obvesti delodajalca najkasneje tri dni pred nastopom tega dopusta.
(2) Delodajalec delavcu izrabe letnega
dopusta po določbah prvega odstavka tega člena ne sme odreči, razen če bi
odsotnost delavca resneje ogrozila delovni proces.
Izraba letnega dopusta nosečih delavk
27. člen
Delodajalec je dolžan na podlagi pisne
zahteve nosečim delavkam pred nastopom porodniškega dopusta omogočiti izrabo
najmanj sorazmernega dela letnega dopusta za tekoče koledarsko leto.
Druge odsotnosti z dela
28. člen
(1) Delavec ima pravico do odsotnosti
z dela z nadomestilom plače do 7 delovnih dni v letu zaradi:
-       
lastne poroke                                                                                                                   2
dni
-       
rojstva otroka                                                                                                                 1
dan
-       
smrti zakonca oziroma osebe, ki je zadnji dve leti živela 
z delavcem v življenjski
skupnosti, ki je po predpisih o 
zakonski zvezi in družinskih
razmerjih v pravnih posledicah
izenačena z zakonsko zvezo,
ali smrti otroka, posvojenca ali
pastorka                                                                                                                           3
dni
-       
smrti staršev – oče, mati, očim, mačeha, posvojitelj                                                      2
dni
-       
smrti bratov, sester, starih staršev                                                                                 1
dan
-       
elementarne nesreče, ki prizadene delavca                                                         od
1–5 dni.
(2) Delavcu se omogoči odsotnost z
dela ko se udeleži krvodajalske akcije in daruje kri, če to ne moti delovnega
procesa.
(3) Delodajalec lahko določi še druge
primere odsotnosti z nadomestilom plače.
(4) Delavcu se mora omogočiti
odsotnost z dela v tudi primerih ko to določa zakon.
(5) Delavec in delodajalec se lahko na
predlog delavca dogovorita za odsotnosti brez nadomestila plače zlasti v
naslednjih primerih:
-       
neodložljivih osebnih opravkov,
-       
zasebnega potovanja,
-       
nege družinskega člana, ki ni medicinsko potrebna,
-       
popravila hiše oziroma stanovanja,
-       
zdravljenja na lastne stroške,
-       
izobraževanja v lastnem interesu.
(6) O načinu koriščenja odsotnosti z
dela brez nadomestila plače in poplačilu prispevkov za socialno varnost za čas
te odsotnosti se delodajalec in delavec dogovorita s pisnim dogovorom za vsak
primer posebej.
(7) Ob koriščenju odsotnosti, ki jo je
mogoče predvideti v naprej je delavec dolžen obvestiti delodajalca 3 dni pred
nastopom odsotnosti, v ostalih primerih pa ob nastopu dogodka.
Polni delovni čas
29. člen
(1) Polni delovni čas po tej
kolektivni pogodbi je 40 ur tedensko, če ni določeno drugače.
(2) Morebitne posebnosti organiziranja
delovnega časa na ravni delodajalca se urejajo s kolektivno pogodbo na ravni
delodajalca ali splošnim aktom delodajalca.
Začasna in neenakomerna
(pre)razporeditev delovnega časa
30. člen
(1) Delodajalec lahko delovni čas
začasno prerazporedi, če potreba po takšnem organiziranju delovnega časa izhaja
iz narave ali organizacije dela, potreb uporabnikov ali podobnih razlogov ter
na predlog delavca, ki ga vloži zaradi potreb usklajevanja družinskega in
poklicnega življenja.
(2) Pri neenakomerni razporeditvi ter
začasni prerazporeditvi delovnega časa se upošteva poln delovni čas kot
povprečna obveznost v obdobju 12 mesecev, razen če ni s podjetniško kolektivno
pogodbo ali splošnim aktom delodajalca določeno krajše obdobje.
(3) Delodajalec lahko začasno
prerazporedi delovni čas predvsem:
-       
zaradi zmanjšanega oziroma povečanega obsega dela, ki ni bilo predvideno
z letnim koledarjem,
-       
zaradi pomanjkanja surovin ali energije,
-       
zaradi povečane odsotnosti delavcev z dela,
-       
zaradi večjih okvar delovnih sredstev in postrojenj,
-       
v ostalih primerih, ki jih delodajalec ni mogel predvideti, časovno
opredeliti ali upoštevati pri pripravi letnega koledarja.
Letni razpored delovnega časa
31. člen
Delodajalec je dolžan pred začetkom
koledarskega ali poslovnega leta določiti letni razpored delovnega časa, s
katerim zagotovi organizacijo delovnega procesa v skladu z zakonom in to
kolektivno pogodbo.
Organizacija delovnega časa
32. člen
S kolektivno pogodbo pri delodajalcu ali
splošnim aktom delodajalca se določijo oblike delovnega časa, z organizacijskim
predpisom pa se določi organizacija delovnega časa in njegovo izvajanje.
Čas predaje dela drugemu delavcu
33. člen
V primeru, ko delovni čas zahteva stalno
prisotnost delavca na delovnem mestu in mora delavec predati delo delavcu, ki
prihaja na delo, se čas predaje drugemu delavcu všteva v delovni čas.
Nadurno delo
34. člen
(1) Poleg v primerih določnih z
zakonom lahko delodajalec odredi opravljanje nadurnega dela tudi v naslednjih
primerih:
-       
v primeru nepričakovano odsotnega delavca,
-       
v primeru okvare delovnih sredstev in postrojenj, če je potrebno začeto
delo nadaljevati in dokončati,
-       
primeru izvedbe izrednih inventurnih popisov,
-       
v primeru prekinitve energije, če je potrebno začeto delo nadaljevati in
dokončati,
-       
in drugi utemeljeni primeri, ki so določeni s KP na ravni delodajalca.
(2) Pisni nalog je hkrati nalog za
obračun in plačilo nadurnega dela, razen če se delavec in delodajalec ne dogovorita
drugače.
(3) Dnevna, tedenska in mesečna
časovna omejitev nadurnega dela, določena z zakonom, se lahko upošteva kot
povprečna omejitev v obdobju 6 mesecev.
Nočno delo
35. člen
Delovni čas nočnega delavca ne sme v
obdobju 6 mesecev trajati več kot 8 ur na dan.
Odmor med delom
36. člen
(1) Delavec, ki dela s polnim delovnim
časom, je upravičen do 30 minut odmora med delom.
(2) Če delavec v enem dnevu dela več
kot 8 ur, mu pripada dodatni odmor v sorazmernem trajanju.
(3) Sorazmerni del dodatnega odmora
med delovnim časom iz prejšnjega odstavka se praviloma koristi po 8 urah dela.
(4) Če delodajalec organizira krajše
aktivne odmore med delom (t.i. mikropavze), kot enega izmed ukrepov za varnost
in zdravje pri delu, se ti ne vštevajo v čas odmora med delom.
Dnevni in tedenski počitek
37. člen
(1) Delavec ima v obdobju 24 ur
pravico do počitka, ki traja nepretrgoma najmanj 12 ur.
(2) Delavec, ki mu je delovni čas
neenakomerno razporejen ali začasno prerazporejen, ima v obdobju 24 ur pravico
do počitka, ki traja nepretrgoma najmanj 11 ur.
(3) V primeru izmenskega dela in
deljenega delovnega časa se dnevni in tedenski počitek v povprečnem minimalnem
trajanju, kot ga določa zakon, zagotavlja v obdobju, ki ni daljše od 6 mesecev.
Tedenski počitek
38. člen
(1) Delavec ima v obdobju sedmih
zaporednih dni, poleg pravice do dnevnega počitka iz prejšnjega člena, pravico
do počitka v trajanju najmanj 24 neprekinjenih ur. Če mora delavec zaradi
objektivnih, tehničnih in organizacijskih razlogov delati na dan tedenskega
počitka, se mu zagotovi tedenski počitek na kakšen drug dan v tednu.
(2) Minimalno trajanje tedenskega
počitka, določeno v prvem odstavku tega člena, se upošteva kot povprečje v
obdobju 14 zaporednih dni.
(3) V primerih:
-       
kjer narava dela zahteva stalno prisotnost,
-       
ali kjer narava dejavnosti zahteva kontinuirano zagotavljanje dela ali
storitev,
-       
v primerih predvidenega neenakomernega ali povečanega obsega dela
-       
se dnevni ali tedenski počitek v povprečnem minimalnem trajanju, kot je
določen z zakonom, zagotavlja v obdobju, ki ni daljše od 6 mesecev.
IV. DISCIPLINSKA IN ODŠKODNINSKA ODGOVORNOST
Disciplinska odgovornost
39. člen
Disciplinsko odgovornemu delavcu lahko
delodajalec izreče naslednje disciplinske sankcije:
-       
opomin
-       
denarno kazen v višini do 15 % osnovne plače delavca za čas trajanja od
enega do šest mesecev. Plača delavca za mesec, v katerem je prišlo do kršitve
pogodbenih oziroma drugih obveznosti iz delovnega razmerja, je podlaga za
odmero višine denarne kazni
-       
odvzem bonitet, dogovorjenih v pogodbi o zaposlitvi.
V. INFORMIRANJE, OBVEŠČANJE IN POSVETOVANJE
Neposredno obveščanje delavcev
40. člen
Delodajalec obvešča delavce o večletnih in
letnih planih delodajalca, o poslabšanju poslovnih rezultatov, o morebitnih
motnjah v poslovanju ali likvidnostnih težavah ter doseženih letnih poslovnih
rezultatih. Dolžnosti obveščanja ni, če gre za poslovno tajnost.
Zagotavljanje podatkov
41. člen
(1) Delodajalec zagotavlja
pooblaščenim predstavnikom sindikata pri delodajalcu podatke o vseh vprašanjih,
ki jih sindikat potrebuje za primere sodelovanja pri odločanju o pravicah
delavcev, v skladu z veljavno zakonodajo.
(2) Pooblaščeni predstavniki sindikata
pri delodajalcu in z njihove strani angažirani strokovnjaki so dolžni varovati
tako pridobljene podatke v skladu z zakonom.
(3) Sindikat pri delodajalcu ima
pravico pridobiti podatke o najnižjih, najvišjih in povprečnih osnovnih in
izplačanih plačah po tarifnih razredih po kolektivni pogodbi skupaj s podatkom
o številu vseh zaposlenih ter podatkom o številu zaposlenih po posameznem
tarifnem razredu ter podatke o izplačani masi plač.
(4) Delodajalec je dolžan najmanj
enkrat letno, praviloma po poteku poslovnega leta, poročati sindikatu pri delodajalcu
o politiki zaposlovanja in o izkoriščenosti delovnega časa pri delodajalcu.
(5) Delodajalec posreduje sindikatu
pri delodajalcu izvod veljavnih splošnih aktov.
Posvetovanje
42. člen
(1) Delodajalec informira sindikat o
pričakovanih rezultatih poslovanja.
(2) Sindikat in delodajalec
obravnavata trajnejše spremembe delovnega časa, pri čemer obravnavanje zadevnih
sprememb ni predpostavka njihove veljavnosti.
(3) Delodajalec in sindikat pri
delodajalcu se za doseganje učinkovitega varstva pred nasiljem, trpinčenjem,
nadlegovanjem in drugimi oblikami psihosocialnega tveganja na delovnih mestih
in urejanja delovnega časa trajno medsebojno obveščata, oblikujeta predloge in
se dogovarjata o ukrepih za odpravo oziroma zmanjšanje vseh tveganj, ki lahko
ogrozijo zdravje delavcev.
(4) Sindikat si prizadeva za čim večjo
ozaveščenost delavcev za varno in zdravo delo, jih ozavešča o pomenu uporabe
osebne varovalne opreme ter zbira opozorila na pomanjkljivosti in morebitne
predloge delavcev za izboljšave varnosti in zdravja pri delu, v delu, ki
presega predpisane standarde. Sindikat o navedenih aktivnostih in ugotovitvah
poroča delodajalcu ter se z njim o tem posvetuje vsaj enkrat letno.
Obveščanje
43. člen
(1) Delodajalec predhodno seznani
sindikat pri delodajalcu o razlogih za začasno prerazporeditev delovnega časa
in o uvedbi nadurnega dela.
(2) Delodajalec obrazloži sindikatu
vsebino strukturnih sprememb zaradi katerih je potrebna sprememba »tipske«
pogodbe o zaposlitvi in mu da vzorec »tipske« pogodbe o zaposlitvi v pregled.
(3) Delodajalec obvesti zaposlene o
delavcih, ki imajo pooblastilo delodajalca glede odrejanja dela in razporejanja
delovnega časa v okviru posamezne organizacijske enote in o obsegu danega
pooblastila.
VI. OKVIRI DELOVANJA SINDIKATA
Pogoji za delovanje sindikata/splošno
44. člen
(1) S kolektivno pogodbo se ne posega
v svobodno ustanavljanje in delovanje sindikatov pri delodajalcih ter v pravice
sindikata, da v skladu s svojo vlogo in nalogami daje pobude, predloge,
stališča in zahteve pristojnim organom.
(2) Delodajalec je dolžan v skladu z
zakonom zagotoviti sindikatom sodelovanje v vseh postopkih odločanja o pravicah,
obveznostih in odgovornostih delavcev iz delovnega razmerja.
(3) Delodajalec zagotavlja sindikatu,
organiziranem pri delodajalcu:
-       
prost dostop zunanjih sindikalnih predstavnikov k delodajalcu na podlagi
vnaprejšnjega obvestila;
-       
svobodo sindikalnega obveščanja in širjenja sindikalnega tiska.
Materialni pogoji za sindikalno delo
45. člen
(1) S kolektivno pogodbo pri
delodajalcu, oziroma s pogodbo o zagotavljanju pogojev za sindikalno delo med
reprezentativnimi sindikati v skladu z zakonom in delodajalcem se določijo
materialni pogoji za delo sindikata.
(2) Če s pogodbo iz prejšnjega
odstavka ni drugače določeno, je za delo sindikatov zagotovljeno:
-       
ena plačana ura letno za vsakega člana sindikata pri delodajalcu, vendar
ne manj kot 30 ur letno, če je do 20 zaposlenih, in ne manj kot 60 ur, če
je več kot 20 zaposlenih, ter pol ure za vsakega od preostalih zaposlenih
delavcev, za opravljanje sindikalnih funkcij. V tako določeno število ur se ne
všteva sodelovanje sindikalnih zaupnikov v organih sindikalnih central in v
organih sindikatov dejavnosti – na višjih nivojih. O okvirnem režimu izrabe
določenega števila ur za delo sindikalnih zaupnikov se dogovorijo sindikati in
delodajalec. Pri tem upoštevajo potrebe in interese članov sindikatov in
zahteve delovnega procesa;
-       
prostorski pogoji za delo sindikatov, njihovih organov in sindikalnih
zaupnikov;
-       
tehnična izvedba obračuna in plačevanje sindikalne članarine za delavce
člane sindikata;
-       
trije plačani delovni dnevi letno za usposabljanje sindikalnih
zaupnikov, vendar skupno število teh ur ne more presegati tretjine ur iz prve alineje.
(3) V primeru, da je pri delodajalcu
več reprezentativnih sindikatov, si fond ur iz drugega odstavka tega člena
razdelijo sorazmerno številu članov sindikata.
(4) S pogodbo iz prvega odstavka tega
člena se lahko predvidi sklicevanje člans­kih sestankov največ dvakrat letno
med delovnim časom.
(5) Ne glede na zagotovljene
materialne pogoje za delo sindikata po tem členu se delodajalec in
reprezentativni sindikat pri delodajalcu lahko dogovorita, da za čas
opravljanja profesionalne funkcije pripada sindikalnemu zaupniku plača najmanj
v višini, kot jo je prejemal pred začetkom opravljanja te funkcije.
Imuniteta sindikalnega zaupnika
46. člen
Sindikalni zaupnik v skladu z 207. členom
ZDR-1, oziroma sindikalni zaupniki v skladu s pogodbo o pogojih za delovanje
sindikata, če je pri delodajalcu ta sklenjena, oziroma predsednik sindikata pri
delodajalcu, če zaupnik ni določen, zaradi sindikalne dejavnosti uživajo
varstvo v skladu z zakonom.
VII. PLAČE IN PREJEMKI
Splošne določbe
47. člen
(1) Osebni prejemki delavca v delovnem
razmerju, ki so predmet te kolektivne pogodbe, so:
-       
plača,
-       
nadomestilo plače,
-       
povračila stroškov v zvezi z delom,
-       
drugi osebni prejemki.
(2) Plače, nadomestila plač, drugi
osebni prejemki in povračila stroškov v zvezi z delom se izplačujejo preko bančnega
računa delavca.
(3) Povračila stroškov v zvezi z
delom, drugi osebni prejemki, plačila dijakom in študentom na praktičnem
usposabljanju se izplačujejo v višini, kot jih določa ta kolektivna pogodba,
vendar pod pogoji in v zneskih, ki se ne vštevajo v davčno osnovo in osnovo za
prispevke za socialno varnost.
(4) Vsi zneski v tej kolektivni
pogodbi, ki se nanašajo na plače in nadomestila plač, so v bruto zneskih.
(5) Pri uveljavljanju pravic na
podlagi delovne dobe pri zadnjem delodajalcu se v omenjeno delovno dobo šteje
vsa neprekinjena delovna doba:
-       
pri zadnjem delodajalcu,
-       
pri delodajalcih, ki so pravni predniki zadnjega delodajalca,
-       
za prevzete delavce pa tudi delovna doba pri delodajalcih, od katerih so
bili prevzeti.
(6) Prekinjena delovna doba se lahko
upošteva, če je tako dogovorjeno s podjetniško kolektivno pogodbo ali s
splošnim aktom pri delodajalcu.
(7) V primerih, da se plače
izplačujejo enkrat mesečno, se morajo izplačevati v polnem znesku najkasneje do
18. dne v mesecu za pretekli mesec. Če pa se pri delodajalcu izplačujejo
večkrat na mesec, mora biti prva akontacija izplačana najkasneje zadnji dan v
mesecu za tekoči mesec, dokončno izplačilo pa najkasneje do 18. v mesecu za
pretekli mesec.
(8) Delodajalec z metodologijo za
vrednotenje delovnih mest razvrsti delovna mesta znotraj tarifnih razredov v
več plačilnih razredov. Pri tem mora upoštevati predvsem naslednje zahteve:
-       
dodatna znanja in usposobljenost, ki se lahko izražajo tudi preko
zahtevanih delovnih izkušenj,
-       
vodenje,
-       
odgovornosti,
-       
povečan napor (dinamične in statične obremenitve in napor čutil),
-       
težje pogoje dela – posebne obremenitve zaradi neugodnih vplivov okolja
in nevarnosti pri delu, če jih delodajalec ne izplačuje v obliki dodatkov.
(9) Delodajalec, ki nima sprejete
ustrezne metodologije, mora razvrstiti delovna mesta oziroma delavce skladno s
prilogo I te kolektivne pogodbe in ta delovna mesta ovrednotiti skladno s
prilogo II.
(10) Delodajalec je dolžan pred
sprejemom ali spremembo metodologije za vrednotenje delovnih mest pisno
seznaniti reprezentativne sindikate pri delodajalcu.
Tarifna priloga
48. člen
Tarifna priloga določa:
-       
najnižje osnovne plače po tarifnih razredih,
-       
način usklajevanja najnižjih osnovnih plač,
-       
zneske drugih osebnih prejemkov,
-       
zneske povračil stroškov v zvezi z delom.
Plača
49. člen
Plača je sestavljena iz:
-       
osnovne plače,
-       
plačila za delovno uspešnost,
-       
plačila za poslovno uspešnost,
-       
dodatkov.
Najnižja osnovna plača
50. člen
(1) Najnižja osnovna plača je vrednost
najmanj zahtevnega dela v tarifnem razredu.
(2) Višina mesečne najnižje osnovne
plače, določene v tarifni prilogi, velja za polni delovni čas.
(3) V primeru, da se pri delodajalcu
določi delovni čas, krajši od 40 ur, ki velja kot polni delovni čas, se lahko
na podlagi dogovora z reprezentativnim sindikatom pri delodajalcu osnovne plače
delavcev znižajo za največ sorazmerni del, vendar ne morejo biti nižje od
vrednosti najnižjih osnovnih plač po tej kolektivni pogodbi.
(4) Pogodbene stranke se o višini
najnižjih osnovnih plač in o politiki plač po tej kolektivni pogodbi za
naslednje leto dogovorijo najpozneje do konca tekočega leta. Pri tem kot
podlage upoštevajo podatke Statističnega urada RS o rasti cen življenjskih
potrebščin in napoved Urada RS za makroekonomske analize in razvoj, lahko pa
tudi ekonomsko stanje v dejavnosti.
Osnovna plača
51. člen
(1) V pogodbi o zaposlitvi se osnovna
plača delavca določa za delovno mesto ali za vrsto dela.
(2) Osnovna plača se določi upoštevaje
zahtevnost dela za katerega je delavec sklenil pogodbo o zaposlitvi.
(3) V skladu z dogovorom iz četrtega
odstavka 50. člena te pogodbe so posamezni delodajalci dolžni s sindikati pri
delodajalcu dogovoriti politiko plač za naslednje leto, pri čemer poleg osnov
iz zgoraj navedenega odstavka upoštevajo stanje in ekonomske kazalce družbe.
Plačilo za delovno uspešnost
52. člen
Plačilo za delovno uspešnost predstavlja:
-       
plačilo iz naslova stimulacije
-       
plačilo iz naslova napredovanja na delovnem mestu.
Plačilo za delovno uspešnost iz
naslova stimulacije
53. člen
(1) V kolektivni pogodbi ožje ravni
ali v splošnem aktu delodajalca se določijo objektivni, primerljivi in
ugotovljivi kriteriji in merila za ugotavljanje delovne uspešnosti iz naslova
stimulacije ter oblike plačila za delovno uspešnost iz naslova stimulacije.
(2) Delovna uspešnost delavca se
določi upoštevaje gospodarnost, kvaliteto in obseg opravljanja dela, za katerega
je delavec sklenil pogodbo o zaposlitvi.
(3) Na osnovi kriterijev in meril iz
prejšnjega odstavka se za vsako delovno mesto določijo pričakovani rezultati
dela, ki morajo biti delavcem znani pred začetkom opravljanja dela.
(4) Šteje se, da so normativi
ustrezni, če jih dosega vsaj 90 % delavcev, za katere se ti normativi
uporabljajo. Dokazni postopek o ustreznosti oziroma neustreznosti normativov je
na stani delodajalca.
(5) Delavec, ki presega pričakovane
rezultate dela je na osnovi kriterijev in meril iz prvega odstavka tega člena,
upravičen do plačila za delovno uspešnost iz naslova stimulacije.
(6) Delavcu, ki pričakovanih
rezultatov dela ne dosega, se na osnovi kriterijev in meril iz prvega odstavka
tega člena, določi znesek, ki se odšteje od osnovne plače. Delodajalec lahko
največ 3 krat letno delavcu iz tega naslova odtegne največ 10 % njegove
mesečne osnovne plače.
(7) Kolikor je pri posameznem delavcu
ugotovljeno neizpolnjevanje doseganja vnaprej določenih meril več kot trikrat
na leto, je delodajalec dolžan izvesti postopek ugotavljanja vzrokov za
neizpolnjevanje in ustreznosti meril.
(8) Delovna uspešnost iz naslova
stimulacije se ugotavlja za posameznega delavca ali za skupino delavcev.
Plačilo za delovno uspešnost iz
naslova napredovanja na delovnem mestu
54. člen
(1) Delavec zaradi doseženih
rezultatov dela, ki imajo pri delodajalcu dolgoročnejše pozitivne učinke, na
istem delovnem mestu napreduje.
(2) Kriteriji in merila za
napredovanje se določijo v kolektivni pogodbi pri delodajalcu ali v splošnem
aktu delodajalca.
(3) Delavec je upravičen do plačila iz
naslova napredovanja dokler izpolnjuje kriterije in merila iz prejšnjega odstavka,
pri čemer se to plačilo upošteva kot osnova za odmero vseh dodatkov.
Plačilo za poslovno uspešnost
55. člen
(1) Plačilo za poslovno uspešnost je
sestavni del plače, če je le-to dogovorjeno s kolektivno pogodbo delodajalca,
ali s splošnim aktom delodajalca ali s pogodbo o zaposlitvi.
(2) Ob pripravi gospodarskega načrta
družbe se delodajalec in reprezentativni sindikat v družbi dogovorita o konkretnih
merilih, roku in načinu izplačila iz naslova uspešnosti poslovanja.
(3) Plačilo za poslovno uspešnost se
lahko izplača v obliki 13. plače, poračuna, ali kakorkoli drugače imenovanega
izplačila.
(4) Delavcu, ki ni delal vse obdobje,
pripada del plače, sorazmeren izplačilom plač za efektivni delovni čas.
(5) Do plačila za poslovno uspešnost
niso upravičeni delavci, ki jim je prenehalo delovno razmerje pri delodajalcu
po njihovi volji ali krivdi.
(6) Plačilo za poslovno uspešnost je
izključeno iz osnov za nadomestila plač in drugih prejemkov iz delovnega razmerja.
Dodatki za posebne pogoje dela
56. člen
(1) Dodatki za posebne pogoje dela, ki
izhajajo iz:
-       
razporeditve delovnega časa, ki je za delavca manj ugoden,
-       
posebnih obremenitev pri delu, neugodnih vplivov okolja in nevarnosti
pri delu.
(2) Dodatki se obračunavajo za čas, ko
je delavec delal v pogojih zaradi katerih mu dodatek pripada.
(3) Delavec je do dodatkov upravičen,
če pogoji niso vključeni v zahtevnosti delovnega mesta.
Dodatki, ki izhajajo iz razporeditve
delovnega časa, ki je za delavca manj ugoden
57. člen
(1) Za
posebne obremenitve pri delu, ki izhajajo iz razporeditve delovnega čas,
pripadajo delavcem dodatki najmanj v naslednjem odstotku od osnove:


(1a) za čas dela v popoldanski izmeni, kadar se delovni
  proces izvaja najmanj v dveh izmenah oziroma v turnusu

10 %


(1b) za delo v deljenem delovnem času, za vsakokratno
  prekinitev dela več kot 2 uri

15 % 


(1c) za nočno delo 

50 %


(1d) nadurno delo 

40 %


(1e) za delo v nedeljo 

50 %


(1f) za delo na praznike in dela proste dneve po zakonu 

50 %


(1g) za delo 1. januarja, 1. maja 

100 %


(2) Dodatki
pod točko 1e in 1f, pod 1f in 1g ter pod 1e in 1g se med seboj izključujejo.
Upošteva se dodatek, ki je ugodnejši za delavca.
(3) Dodatek za deljen delovni čas se
obračuna za ure prekinitve.
(4) Za vsako uro pripravljenosti na
domu delavcu pripada nadomestilo v višini 10 % delavčeve urne
postavke osnovne plače. Delavcu je dopustno odrediti pripravljenost na domu le v primerih in pod pogojem, da v primeru, ko bo njegovo ukrepanje
potrebno, ne bodo kršena določila Zakona o delovnih razmerjih v zvezi z odmori
in počitki.
(5) Če delavec dela na praznik ali
dela proste dneve po zakonu, ki niso predvideni v letnem razporedu delovnega
časa, mu poleg ustreznega dodatka iz prvega odstavka tega člena pripada v
dogovoru z delodajalcem prosti delovni dan ali izplačilo nadomestila plače za
ta prosti delovni dan.
(6) Za delavce, ki delajo v turnusu,
se določba petega odstavka tega člena ne uporablja.
Dodatki, ki izhajajo iz posebnih
obremenitev pri delu, neugodnih vplivov okolja in nevarnosti pri delu
58. člen
(1) Če pogoji dela, ki izhajajo iz
posebnih obremenitev pri delu, neugodnih vplivov okolja in nevarnosti pri delu,
niso določeni v osnovni plači delavca, se ti dodatki določijo v kolektivni
pogodbi pri delodajalcu ali splošnem aktu delodajalca v naslednjih primerih:
a)     pri umazanem delu in drugih težkih delih, pri katerih je delavec
stalno izpostavljen negativnim vplivom okolja kot so: dim, saje, vroč pepel,
prah, vlaga, visoke temperature, posebno močan ropot ali posebno bleščeča
umetna svetloba, delo v temnih prostorih ali z obremenilno barvno svetlobo, če
mejne vrednosti presegajo dovoljene mejne vrednosti (MDK);
b)     pri delih, pri katerih delavec v skladu s predpisi stalno uporablja
zaščitna sredstva, kot so: zaščitne čelade, plinske maske, maske proti prahu
ali druga zaščitna sredstva;
c)     pri delih, pri katerih je delavec izpostavljen posebnim nevarnostim
(požar, voda, eksplozija);
d)     pri delih, kjer delavec stalno dela v neposredni bližini izvorov
ionizirajočih in neionizirajočih sevanj, ki spadajo pod strokovni nadzor
pooblaščenih institucij in jih je treba sistematično in periodično nadzirati.
(2) Delavcu pripada pod pogoji iz
prvega odstavka tega člena dodatek za posebne pogoje dela, ki izhajajo iz
neugodnih vplivov okolja najmanj 2 % ustrezne urne postavke izhajajoče iz osnovne plače delavca za čas trajanja takega dela.
Dodatek za delovno dobo
59. člen
Delavcu pripada dodatek za delovno dobo
najmanj v višini 0,5 % od osnovne plače za vsako izpolnjeno leto delovne dobe. Dodatek ne pripada delavcu za čas, ko mu pripada
nadomestilo plače.
Višina nadomestila plače
60. člen
(1) Nadomestilo plače delavca ne more
biti višje od plače, ki bi jo prejel, če bi delal poln delovni čas.
(2) Ta kolektivna pogodba se šteje za
poseben predpis po sedmem odstavku 137. člena ZDR-1.
Nadomestilo plače za čas stavke
61. člen
Za čas stavke pri delodajalcu, organizirane
v skladu z zakonom, ki je posledica kršitve pravic delavcev pri delodajalcu, so
delavci upravičeni do nadomestila v višini 70 % osnovne plače.
Nadomestilo je omejeno na največ 4 delovne dneve.
Pisni obračun plačila za delo
62. člen
(1) Vsakemu delavcu mora biti pri
izplačilu plače vročen pisni obračun, ki vsebuje naslednje podatke:
-       
osnovno plačo delavca ali urno postavko,
-       
plačilo za delovno uspešnost delavca iz naslova stimulacije,
-       
plačilo za delovno uspešnost delavca iz naslova napredovanja,
-       
plačilo za poslovno uspešnost,
-       
dodatke po posameznih vrstah, ki izhajajo iz zakona, kolektivne pogodbe
oziroma pogodbe o zaposlitvi,
-       
nadomestila plače po posameznih vrstah,
-       
bruto plačo,
-       
znesek prispevkov za socialno varnost,
-       
davek od osebnih prejemkov,
-       
neto plačo,
-       
neto izplačilo.
(2) Ob obračunu plače delodajalec
lahko na istem obračunskem listu obračuna tudi druge osebne prejemke, povračila
stroškov v zvezi z delom in odtegljaje od plače (neto izplačilo).
(3) Vsak delavec ali od delavca pisno
pooblaščeni sindikalni zaupnik ima pravico do obrazložitve delavčeve obračunane
plače.
Drugi osebni prejemki
63. člen
1. Regres za letni
dopust
(1) V primeru nelikvidnosti
delodajalca se regres za letni dopust izplača najkasneje do 1. novembra
tekočega leta.
(2) Višina regresa za letni dopust se
določi v tarifni prilogi.
2. Jubilejna
nagrada
(1) Delavcu pripada jubilejna nagrada
za 10, 20, 30 in 40 let delovne dobe pri zadnjem delodajalcu.
(2) Jubilejna nagrada pri zadnjem
delodajalcu nadomesti jubilejno nagrado za skupno delovno dobo tako, da delavec
pri istem delodajalcu za isti jubilej dobi eno jubilejno nagrado.
(3) Jubilejna nagrada se izplača v
roku enega meseca po dopolnitvi pogojev iz te točke.
(4) Višina jubilejne nagrade se določi
v tarifni prilogi.
(5) Delodajalec lahko v kolektivni
pogodbi ali splošnem aktu pri delodajalcu opredeli jubilejno nagrado za skupno
delovno dobo, jubilej družbe in podobno.
3. Solidarnostna
pomoč
(1) V primeru smrti delavca ali ožjega
družinskega člana (zakonca, izven zakonskega partnerja, otroka, posvojenca), ki
ga je delavec vzdrževal, se izplača solidarnostna pomoč.
(2) Solidarnostne pomoči v ostalih
primerih se lahko določijo v kolektivni pogodbi ali splošnih aktih pri
delodajalcu (na primer v primerih težje invalidnosti ali daljše bolezni delavca
ter elementarne nesreče ali požara, ki prizadene delavca).
(3) Višina solidarnostne pomoči se
določi v tarifni prilogi.
4. Odpravnina ob
upokojitvi
Odpravnina ob upokojitvi mora biti izplačana
najkasneje ob izplačilu zadnje plače.
5. Drugi osebni
prejemki delavcev, določeni s to kolektivno pogodbo, se izplačujejo v denarju.
V primeru, da se pri delodajalcu določijo višji zneski, se lahko za razliko nad
zneski iz te kolektivne pogodbe v dogovoru z reprezentativnim sindikatom pri
delodajalcu določi drugačen način izplačevanja.
Povračilo stroškov v zvezi z delom
64. člen
1. Prehrana med
delom
(1) Delavcem, ki so prisotni na delu
vsaj 4 ure na dan, delodajalec zagotovi prehrano med delom v skladu s
standardi. Do slednjega so upravičeni tudi učenci, vajenci in študenti na
praksi.
(2) Do povračila stroškov prehrane med
delom so upravičeni tudi dijaki in študentje na praktičnem usposabljanju.
(3) Delavcu, ki zaradi neenakomerne
razporeditve ali začasne prerazporeditve delovnega časa dela dnevno 10 ur ali
več, pripada dodatni obrok prehrane med delom.
(4) Če delodajalec ne zagotavlja
obroka, je delavec upravičen do povračila stroška za prehrano med delom.
(5) Višina povračila stroška prehrane
med delom, ki se delavcu izplača v primeru iz prejšnjega odstavka V tem primeru
znesek povračila stroškov prehrane med delom in način usklajevanja določa
tarifna priloga.
2. Prevoz na delo
in z dela
(1) Delavec je upravičen do povračila
stroška prevoza na delo in z dela za dan prisotnosti na delu.
(2) Sprememba prebivališča delavca, ki
ima za posledico povišanje stroška prevoza na delo in z dela, ne vpliva na
povračilo stroškov prevoza, ki izhaja iz kraja, dogovorjenega s pogodbo o
zaposlitvi.
(3) Delavcu pripada povračilo stroškov
za prevoz na delo in z dela po najkrajših relacijah rednih linijskih prog
javnih prevoznih sredstev, če teh ni, pa po najkrajši cestni povezavi od
prebivališča delavca, navedenega v pogodbi o zaposlitvi, do kraja opravljanja
dela.
(4) Če je bivališče delavca oddaljeno
od delovnega mesta manj kot 2 kilometra, delavec ni upravičen do povračila
stroška prevoza na delo in z dela.
(5) Višina povračila stroška prevoza
na delo in z dela se določi v tarifni prilogi.
3. Službeno
potovanje v Sloveniji
(1) Za povračilo stroškov, ki so jih
imeli delavci pri opravljanju določenih del in nalog na službenem potovanju, se
šteje dnevnica (povračilo stroškov za prehrano), povračilo stroškov za
prenočevanje in povračilo stroškov za prevoz.
(2) Do povračila stroškov na službenem
potovanju so upravičeni delavci, ki so napoteni na službeno potovanje.
(3) Stroški prenočevanja na službenem
potovanju se povrnejo, če je predložen račun za prenočevanje v hotelu, ki ga
odobri delodajalec.
(4) Dnevnica in prehrana oziroma povračilo
stroškov za prehrano med delom se izključujeta.
(5) Višina povračila stroškov iz
prvega odstavka tega člena se določi v tarifni prilogi.
4. Službeno
potovanje v tujini
(1) Delavec je upravičen do povračila
stroškov za službeno potovanje v tujini.
(2) Višina povračila stroškov iz
prvega odstavka tega člena se določi v tarifni prilogi.
5. Terenski
dodatek
(1) Delavec, ki dela na terenu najmanj
dva dni zaporedoma in prenočuje izven kraja svojega običajnega prebivališča in
izven kraja sedeža delodajalca, opravlja terensko delo.
(2) Če delodajalec v času terenskega
dela zagotovi prehrano in prenočevanje, delavcu pripada terenski dodatek.
(3) Če delodajalec v času terenskega
dela ne zagotovi prehrane in prenočevanja, je delavec upravičen do povračila
stroškov za delo na terenu v višini dnevnice in stroška prenočevanja,
razvidnega iz računa. Delavec v tem primeru do terenskega dodatka ni upravičen.
(4) Višina terenskega dodatka se
določi v tarifni prilogi.
VIII. PRAVICE IN OBVEZNOSTI STRANK KOLEKTIVNE POGODBE IN
NAČIN REŠEVANJA SPOROV
Pozitivna izvedbena dolžnost
65. člen
Stranki kolektivne pogodbe si morata z
vsemi sredstvi, ki so jima na voljo, prizadevati za pravilno izvrševanje te
kolektivne pogodbe in spoštovanje njenih določb.
Negativna izvedbena dolžnost
66. člen
Stranki sta dolžni opustiti vsako dejanje,
ki bi nasprotovalo izvrševanju te kolektivne pogodbe.
Sprememba oziroma dopolnitev
kolektivne pogodbe
67. člen
(1) Vsaka pogodbena stranka lahko
kadarkoli predlaga spremembo oziroma dopolnitev te kolektivne pogodbe.
(2) Pogodbena stranka, ki želi
spremembo oziroma dopolnitev kolektivne pogodbe, predloži drugi stranki predlog
sprememb in dopolnitev, z obrazložitvijo razlogov in ciljev, s priporočenim
pismom.
(3) Druga stranka se je dolžna do
predloga opredeliti v 30 dneh.
(4) Če druga stranka ne sprejme
predloga za spremembo ali dopolnitev kolektivne pogodbe oziroma se do predloga
ne opredeli v 30 dneh, lahko stranka – predlagateljica začne postopek
pomirjanja.
Sklenitev nove kolektivne pogodbe
68. člen
(1) Postopek za sklenitev nove
kolektivne pogodbe se začne na obrazloženo pobudo katerekoli od strank vsaj tri
mesece pred prenehanjem veljavnosti kolektivne pogodbe, če je le-ta odpovedana.
(2) Na podlagi pisne pobude za
sklenitev nove kolektivne pogodbe se je druga stranka v 30 dneh dolžna
opredeliti do te pobude.
(3) V primeru, da druga stranka ne
sprejme pobude za sklenitev nove kolektivne pogodbe oziroma se do nje v
30 dneh ne opredeli, se s tem postopek za sklenitev nove kolektivne
pogodbe ustavi.
(4) Pogajanja se lahko začnejo, ko ena
od strank predloži predlog nove kolektivne pogodbe.
Reševanje kolektivnih sporov
69. člen
(1) Spore med strankama kolektivne
pogodbe, ki jih ni bilo mogoče rešiti z medsebojnimi pogajanji, rešujeta strokovnjak
za posredovanje ali arbitraža.
(2) Za spore iz prvega odstavka tega
člena se štejejo interesni spori in spori o pravicah.
(3) Interesni spor je, če se stranke
kolektivne pogodbe ne sporazumeta o sklenitvi, dopolnitvi ali spremembi kolektivne
pogodbe.
(4) Spor o pravicah je, če se stranki
ne strinjata z načinom izvajanja določb te kolektivne pogodbe ali ena od strank
ugotavlja njeno kršitev.
Postopek reševanja sporov s
posredovanjem
70. člen
(1) Stranki v sporu imenujeta
strokovnjaka za posredovanje za vsak spor posebej.
(2) Postopek s posredovanjem se začne
najkasneje v roku 30 dni od nastanka spora, oziroma v 30 dneh, odkar je stranka
zanj izvedela.
(3) Posredovanje velja za neuspešno,
če katerakoli stranka pisno izjavi, da ga šteje za neuspešno, kakor tudi če
stranki ne imenujeta strokovnjaka za posredovanje v roku nadaljnjih 15 dni po
izteku roka iz drugega odstavka tega člena.
Pisni sporazum
71. člen
(1) Vsak sporazum, ki ga stranki v
sporu dosežeta, mora biti pisen in obvezuje obe stranki.
(2) Pisni sporazum strank dopolnjuje
ali spreminja kolektivno pogodbo oziroma nadomešča tiste njene določbe, za
katere se stranki sporazumeta.
(3) Pisni sporazum se objavi na enak
način kot ta kolektivna pogodba.
Arbitražni postopek
72. člen
(1) Če je posredovanje neuspešno, lahko
stranka, ki ni uspela s posredovanjem, predlaga, da o spornih vprašanjih odloči
arbitraža.
(2) Vsaka pogodbena stranka imenuje
enega člana arbitraže iz svoje liste arbitrov za vsak primer posebej. Predsednika
arbitraže imenujeta stranki sporazumno izmed priznanih strokovnjakov za delovno
pravo. Arbitraža si lahko zagotovi za reševanje posameznih vprašanj ustrezne
strokovne podlage z angažiranjem zunanjih strokovnjakov s področja, ki je
predmet arbitražnega postopka.
(3) Stranki kolektivne pogodbe imenujeta
vsaka svojo listo petih arbitrov v treh mesecih po sklenitvi kolektivne
pogodbe.
(4) Za postopek pred arbitražo se
smiselno uporabljajo določbe zakona, ki ureja reševanje kolektivnih sporov pred
delovnimi in socialnimi sodišči, če ta kolektivna pogodba ne določa drugače.
Objava
73. člen
Odločitev arbitraže je dokončna in
izvršljiva ter se objavi na enak način kot ta kolektivna pogodba.
Razlaga kolektivne pogodbe
74. člen
(1) Stranki te kolektivne pogodbe
imenujeta 4-člansko strokovno komisijo, in sicer vsaka stranka po dva člana in
dva namestnika.
(2) Strokovna komisija sprejema
priporočila za razlago te kolektivne pogodbe in pripravlja strokovne predloge
za spreminjanje in dopolnjevanje te kolektivne pogodbe v okviru danih
predlogov. Priporočila in strokovne predloge pošlje strankama te kolektivne
pogodbe za sprejem razlage ali ureditev določenega vprašanja.
(3) Komisija iz prvega odstavka tega
člena se konstituira najkasneje v roku 30 dni po sklenitvi te kolektivne
pogodbe. Komisija o načinu sprejemanja priporočil in strokovnih predlogov
oziroma o načinu sprejemanja odločitev ter o načinu dela na prvi seji sprejme
poslovnik o delu komisije. Strokovna komisija se konstituira na prvi seji s
tem, da izvoli predsednika in namestnika. Delo strokovne komisije vodi
predsednik, ki se za vsako pretečeno leto od začetka delovanja izvoli izmed
članov druge pogodbene stranke.
Odpoved kolektivne pogodbe
75. člen
(1) Kolektivno pogodbo lahko odpove
katera koli pogodbena stranka kadarkoli s trimesečnim odpovednim rokom.
(2) V primeru odpovedi se normativni
del kolektivne pogodbe uporablja še šest mesecev po izteku odpovednega roka iz
prvega odstavka tega člena. Določbe normativnega dela kolektivne pogodbe se
lahko uporabljajo tudi dlje, če se stranki kolektivne pogodbe o tem dogovorita.
(3) Odpoved kolektivne pogodbe mora
biti obrazložena in nasprotni stranki poslana v pisni obliki.

Tarifna
priloga h Kolektivni pogodbi za dejavnosti pridobivanja in predelave
nekovinskih rudnin Slovenije
Priloga
I: Metodologija za vrednotenje delovnih mest
Priloga
II: Najnižja osnovna plača
Aneks
k Tarifni prilogi h Kolektivni pogodbi za dejavnosti pridobivanja in predelave
nekovinskih rudnin Slovenije (Uradni list RS, št. 6/14)
Aneks
k tarifni prilogi h Kolektivni pogodbi za dejavnosti pridobivanja in predelave
nekovinskih rudnin Slovenije (Uradni list RS, št. 16/15)
Aneks
k tarifni prilogi h Kolektivni pogodbi za dejavnosti pridobivanja in predelave
nekovinskih rudnin Slovenije (Uradni list RS, št. 4/16)
Aneks
k tarifni prilogi h Kolektivni pogodbi za dejavnosti pridobivanja in predelave
nekovinskih rudnin Slovenije (Uradni list RS, št. 15/17)
Aneks
k tarifni prilogi h Kolektivni pogodbi za dejavnosti pridobivanja in predelave
nekovinskih rudnin Slovenije (Uradni list RS, št. 29/18)

Kolektivna pogodba za dejavnosti pridobivanja
in predelave nekovinskih rudnin Slovenije (Uradni list RS, št. 55/13) vsebuje naslednje prehodne in
končne določbe:
»IX. PREHODNE IN KONČNE DOLOČBE
76. člen
Pogodbeni stranki se zavezujeta pristopiti
k pogajanjem spremembah določb o plačah na podlage pobude ene od pogodbenih
strank ali v primeru sprejetja ustreznega dogovora na drugi ravni.
77. člen
Obligacijski del te pogodbe stopi v veljavo
s podpisom te pogodbe, normativni in tarifni del pa stopi v veljavo dan po
objavi v Uradnem listu Republike Slovenije. Kolektivna pogodba se začne
uporabljati prvi dan naslednjega meseca po objavi.«.

Aneks k Tarifni prilogi h Kolektivni pogodbi
za dejavnosti pridobivanja in predelave nekovinskih rudnin Slovenije (Uradni
list RS, št. 6/14) vsebuje naslednjo končno določbo:
»3. Veljavnost tarifne priloge 
Tarifna priloga velja do sklenitve nove.«.

Aneks k tarifni prilogi h Kolektivni pogodbi
za dejavnosti pridobivanja in predelave nekovinskih rudnin Slovenije (Uradni
list RS, št. 16/15) vsebuje naslednjo končno določbo:
»3. Veljavnost tarifne priloge 
Tarifna priloga velja do sklenitve nove.«.

Aneks k tarifni prilogi h Kolektivni pogodbi
za dejavnosti pridobivanja in predelave nekovinskih rudnin Slovenije (Uradni
list RS, št. 4/16) vsebuje naslednjo končno določbo:
»2. Veljavnost tarifne priloge
Tarifna priloga velja do sklenitve nove.«.

Aneks k tarifni prilogi h Kolektivni pogodbi
za dejavnosti pridobivanja in predelave nekovinskih rudnin Slovenije (Uradni
list RS, št. 15/17) vsebuje naslednjo končno določbo:
»2. Veljavnost tarifne priloge
Tarifna priloga velja do sklenitve nove.«.

Aneks k tarifni prilogi h Kolektivni pogodbi
za dejavnosti pridobivanja in predelave nekovinskih rudnin Slovenije (Uradni
list RS, št. 29/18) vsebuje naslednjo končno določbo:
»3. Veljavnost tarifne priloge
Tarifna priloga velja do sklenitve nove.«.