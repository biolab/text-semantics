I. SPLOŠNE DOLOČBE
1. člen
Ta pravilnik natančneje določa vsebino in način opravljanja
državnega izpita za doktorje veterinarske medicine (v nadaljnjem besedilu:
izpit), sestavo, oblikovanje in delo izpitnih komisij ter vodenje evidenc o
izpitih.
II. VSEBINA IZPITA
2. člen
Izpit obsega splošni in posebni del. 
Splošni del izpita se opravlja ustno, posebni del izpita pa
obsega pisno nalogo in ustni del izpita.
3. člen
Splošni del izpita obsega preizkus znanja iz: 
1.     
ustavne ureditve s poudarkom na temeljnih izhodiščih ustavne ureditve,
človekovih pravicah in temeljnih svoboščinah, gospodarskih in socialnih
razmerjih, oblikah neposredne in posredne demokracije, organizaciji državne
oblasti in ustavnem sodstvu; 
- 
organizacije izvršilne oblasti s poudarkom na funkcijah in organizaciji
vlade in uprave ter položaju zaposlenih v državnih organih; 
- 
organizacije in funkcij lokalne samouprave; 
- 
položaja in organizacije organov pravosodja, sodstva, odvetništva in
notariata; 
- 
varstva osebnih podatkov; 
- 
temeljev pisarniškega poslovanja in dolžnosti upravnih organov do
dokumentarnega gradiva; 
2.     
upravnega postopka po zakonu, ki ureja splošni upravni postopek.
4. člen
Ustni del posebnega dela izpita obsega: 
1.     
zagovor pisne naloge; 
2.     
preizkus znanja iz: 
- 
varstva živali pred kužnimi boleznimi; 
- 
zagotavljanja varstva prebivalstva pred nalezljivimi boleznimi glede
preprečevanja in zatiranja zoonoz; 
- 
prometa z zdravili, ki se uporabljajo v veterinarski medicini; 
- 
reprodukcije živali; 
- 
zdravstvene ustreznosti živil; 
- 
epidemiologije alimentarnih infekcij in intoksikacij; 
- 
higiene živilskih obratov; 
- 
zdravstvene ustreznosti krme in vode za napajanje; 
- 
zaščite živali pred mučenjem; 
- 
organizacije veterinarske službe; 
- 
evidenc in poročil.
5. člen
Izpit se opravlja na Veterinarski upravi Republike Slovenije
(v nadaljnjem besedilu: VURS). 
Kandidat za opravljanje izpita pošlje na VURS prijavo na
obrazcu, ki je kot priloga 1 sestavni del tega pravilnika. 
K prijavi priloži kandidat dokazilo o končanem študiju
veterinarske medicine.
III. IZPITNA KOMISIJA
6. člen
Izpit opravlja kandidat pred izpitno komisijo (v nadaljnjem
besedilu: komisija), ki jo sestavljajo predsednik, dva člana ter zapisnikar. 
Komisijo imenuje generalni direktor VURS z odločbo.
7. člen
Izpraševalci za splošni del izpita so univerzitetni
diplomirani pravniki s strokovnim ali pravniškim državnim izpitom. 
Izpraševalci za posebni del izpita so doktorji veterinarske
medicine z opravljenim strokovnim izpitom za inšpektorja, ki imajo: 
-       
opravljeno specializacijo ali magisterij s področja
veterinarsko-medicinskih dejavnosti ter najmanj dve leti delovnih izkušenj pri
upravnem organu za veterinarstvo ali 
-       
10 let delovnih izkušenj pri upravnem organu za veterinarstvo.
8. člen
Člani komisije in zapisnikar morajo vestno opravljati
dolžnosti v zvezi z delom v komisiji. 
Generalni direktor VURS razreši člana ali zapisnikarja, če ta
večkrat krši obveznosti, določene v tem pravilniku.
9. člen
Predsedniku, članom in zapisnikarju pripada plačilo za delo v
komisiji. Višino plačila določi generalni direktor VURS s sklepom. 
Stroške izpita krije prijavitelj.
IV. NAČIN OPRAVLJANJA IZPITA
10. člen
Generalni direktor VURS z mesečnim razporedom določi
predsednika, ostala člana komisije in zapisnikarja za posamezne kandidate ter
datum in kraj izpita. 
Razpored se pošlje članom komisije, zapisnikarju in
kandidatom najmanj 15 dni pred dnevom, določenim za izpit.
11. člen
Pred začetkom izpita predsednik komisije ugotovi prisotnost
ostalih članov komisije in zapisnikarja. 
Predsednik komisije začne izpit tako, da ugotovi istovetnost
kandidata ter pojasni namen in potek izpita.
12. člen
Splošni in posebni del izpita se ne opravljata isti dan,
vendar razmak med njima ne sme biti daljši od dveh dni.
13. člen
Kandidat najprej ustno odgovarja na vprašanja iz splošnega
dela izpita. Splošni del traja največ trideset minut. Če kandidat opravi
splošni del, lahko pristopi k opravljanju posebnega dela izpita. 
Posebni del izpita je sestavljen iz pisne naloge in ustnega
dela. 
Pisno nalogo določi član komisije, ki je izpraševalec za
posebni del izpita. Pisno nalogo piše kandidat pod nadzorstvom zapisnikarja.
14. člen
Pred začetkom pisanja pisne naloge zapisnikar ugotovi, ali so
prisotni vsi prijavljeni kandidati in to sporoči predsedniku ali članu
komisije. 
Kandidatom se izroči naloge ter pojasni, katere pripomočke in
sredstva lahko uporabljajo. 
Kandidat lahko piše koncept naloge. Ko kandidat izroči
nalogo, odda čistopis in koncepte naloge zapisnikarju.
15. člen
Pisni del izpita traja največ štiri pedagoške ure, ustni del
posebnega dela pa največ petinštirideset minut.
16. člen
Kandidata, ki se pri ustnem oziroma pisnem delu izpita ne
ravna po navodilih komisije ali zapisnikarja, predsednik komisije ali
zapisnikar opomni. Če kandidat opomina ne upošteva, se kandidat odstrani.
Komisija odloči, ali sme kandidat nadaljevati izpit. Če komisija odloči, da
kandidat ne sme nadaljevati izpita, se šteje, da izpita ni opravil.
17. člen
Uspeh kandidata oceni komisija za vsak del posebej z oceno
»uspešno« ali »neuspešno«. 
Kandidat, ki se ne strinja z oceno komisije, lahko takoj po
razglasitvi ocene poda ugovor na zapisnik. Če se ugovor nanaša na oceno: 
-       
splošnega dela izpita, kandidat ponovno opravlja izpit pred drugo
komisijo najkasneje v treh dneh; 
-       
pisne naloge, nalogo ponovno oceni druga komisija najkasneje v treh
dneh. Če komisija nalogo oceni pozitivno, kandidat nadaljuje pred to komisijo
ustni del posebnega dela izpita; 
-       
ustnega dela posebnega dela izpita, kandidat opravlja ustni del posebnega
dela izpita pred drugo izpitno komisijo najkasneje v treh dneh.
18. člen
Kandidat opravi državni izpit, če je uspešno opravil splošni
in posebni del izpita. 
Izid izpita razglasi predsednik komisije ob prisotnosti
članov takoj po končanem celotnem izpitu.
19. člen
Kandidat lahko izpit odjavi največ osem dni pred dnem,
določenim za opravljanje izpita, sicer se šteje, da izpita ni opravil. 
Če kandidat brez opravičenega razloga določenega dne ne
pristopi k opravljanju izpita ali če odstopi, ko je že začel opravljati izpit,
se šteje, da izpita ni opravil. 
O opravičenosti razlogov iz prejšnjega odstavka odloči
komisija na podlagi pisne obrazložitve prijavitelja. Prijavitelj mora
posredovati pisno obrazložitev v roku osmih dni od dneva, določenega za opravljanje
izpita. Če komisija odloči, da so razlogi upravičeni, se šteje, da kandidat ni
pristopil k izpitu.
20. člen
Kandidatu, ki je izpit uspešno opravil, se izda spričevalo na
predpisanem obrazcu, ki je kot priloga 2 sestavni del tega pravilnika. 
Spričevalo podpiše predsednik komisije. 
Spričevalo se vroči kandidatu takoj po opravljenem izpitu
oziroma najkasneje v osmih dneh po izpitu.
21. člen
Kandidat, ki izpita ni opravil, ga opravlja v roku, ki ga
določi komisija. 
Kandidat, ki ni uspešno opravil posebnega dela izpita, lahko
ponovno opravlja samo ta del izpita. Če ga naslednjič ne opravi uspešno,
ponavlja celoten izpit.
22. člen
O poteku izpita se vodi zapisnik. 
Pisna naloga je priloga zapisnika. Zapisnik podpišejo
predsednik in člani komisije ter zapisnikar.
23. člen
Splošni del izpita in ustni del posebnega dela izpita sta
javna.
V. EVIDENCA O IZPITIH
24. člen
Za vsakega kandidata se vodi spis, ki vsebuje prijavo s
prilogami, obvestilo o razporedu izpita, zapisnik o poteku izpita s pisno
nalogo in kopijo spričevala o opravljenem izpitu.
25. člen
VURS vodi knjigo izpitov, v kateri se za vsakega kandidata
vodijo naslednji podatki: zaporedna številka, osebno ime kandidata, datum in
kraj rojstva, številka izpitnega spisa, datum opravljanja izpita, uspeh izpita
in datum vpisa v knjigo.
VI. KONČNI DOLOČBI
26. člen
Z dnem uveljavitve tega pravilnika preneha veljati pravilnik
o pripravništvu, strokovnih izpitih in izpopolnjevanju strokovne izobrazbe s
preizkusom usposobljenosti za delavce v veterinarski službi (Uradni list RS,
št. 1/98 in 33/01 – ZVet).
27. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 323-510/01
Ljubljana, dne 26. novembra 2001.
mag. Franc But l. r. 
Minister 
za kmetijstvo, 
gozdarstvo in prehrano

Priloga
1: Prijava k opravljanju državnega izpita
Priloga
2: Spričevalo