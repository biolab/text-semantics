1. SPLOŠNE DOLOČBE
1.1. Predmet urejanja, uporaba predpisov in opredelitve
pojmov
1. člen
(vsebina sklepa)
(1) Ta sklep ureja zahteve glede:
1.     
ureditve notranjega upravljanja, vključno s podrobnejšimi pravili glede
upravljanja tveganj ter politik in praks prejemkov bank in hranilnic (v
nadaljevanju banka);
2.     
pravil delovanja upravljalnega organa in njegovih komisij ter ravnanja
njegovih članov v skladu s standardi ustrezne profesionalne skrbnosti in
najvišjimi etičnimi standardi ter preprečevanja nasprotja interesov;
3.     
notranjega procesa ocenjevanja ustreznega kapitala;
4.     
podrobnejše vsebine poročil v zvezi z ureditvami notranjega upravljanja
ter roke in način predložitve teh poročil Banki Slovenije.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(uporaba predpisov)
S tem sklepom se v pravni red Republike Slovenije prenaša Direktiva
2013/36/EU Evropskega parlamenta in Sveta z dne 26. junija 2013 o dostopu
do dejavnosti kreditnih institucij in bonitetnem nadzoru kreditnih institucij
in investicijskih podjetij, spremembi Direktive 2002/87/ES in razveljavitvi
direktiv 2006/48/ES in 2006/49/ES.
3. člen
(opredelitev pojmov)
(1) Pojmi, uporabljeni v tem sklepu, imajo enak pomen
kot v določbah ZBan-2 in Uredbe (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije
in investicijska podjetja ter o spremembi Uredbe (EU) št. 648/2012 (UL L
št. 176 z dne 27. junija 2013, str. 1, v nadaljevanju Uredba (EU)
št. 575/2013), ter v predpisih, izdanih na njuni podlagi.
(2) Drugi pojmi, uporabljeni v tem sklepu imajo
naslednji pomen:
1.     
»ureditev korporativnega upravljanja« je zbir vzpostavljenih ter
uresničenih razmerij in odnosov med banko, njenim upravljalnim organom in
lastniki banke, ki temeljijo na odgovornostih in pristojnostih teh subjektov
ter, ki ob upoštevanju interesov ostalih deležnikov banke in dejanske
usklajenosti kratkoročnih in dolgoročnih interesov teh subjektov v največji
meri vplivajo na določanje in uresničevanje poslovnih ciljev, strategij in
politik banke ter na ureditev notranjega upravljanja banke iz 128. člena
ZBan-2;
2.     
»standardi profesionalne skrbnosti in etični standardi« so pravila,
priporočila in dobre poslovne prakse, ki med drugim prispevajo k uresničevanju
visokih standardov korporativne kulture banke ter posledično k zmanjševanju
različnih tveganj banke, tudi k zmanjšanju operativnega tveganja in tveganja
ugleda;
3.     
»nasprotje interesov na ravni banke« je položaj, v katerem je oziroma bi
lahko bil ogrožen interes banke, katerega določajo sprejeti cilji, strategije
in politike banke iz prvega odstavka 4. člena tega sklepa, predvsem zaradi
okoliščin, ki izhajajo iz razmerij, produktov in dejavnosti banke, vključno z
razmerji med:
- 
različnimi strankami banke,
- 
banko in njenimi strankami, delničarji, zaposlenimi, pomembnimi dobavitelji,
poslovnimi partnerji ter drugimi osebami v skupini;
4.     
»nasprotje interesov na ravni članov upravljalnega organa« je položaj, v
katerem zasebni interes člana oziroma članice upravljalnega organa (v
nadaljevanju član upravljalnega organa) vpliva ali bi lahko vplival na
nepristransko in objektivno izvajanje nalog oziroma odločanje tega člana v
razmerju do interesov banke. Zasebni interes člana upravljalnega organa pomeni
njegov interes po neupravičeni premoženjski ali nepremoženjski koristi zanj, za
njegove ožje družinske člane ali za osebo, ki ima s tem članom skupne interese,
ki se kažejo v skupnem nastopanju in delovanju tega člana in te osebe.
Nasprotje interesov na ravni članov upravljalnega organa vključuje tudi vsak
pomemben poslovni stik;
5.     
»pomemben poslovni stik« je vsako pogodbeno ali drugo poslovno razmerje,
ki izpolnjuje naslednja merila:
- 
med članom upravljalnega organa ali njegovim ožjim družinskim članom in
banko oziroma njeno podrejeno družbo je sklenjena pogodba o dobavi blaga ali
izvedbi storitev, vključno s finančnimi in svetovalnimi storitvami, na podlagi
katere je član upravljalnega organa ali njegov bližnji družinski član deležen
posebne obravnave, ki ni skladna s sprejeto poslovno politiko oziroma običajno
prakso banke ali njene podrejene družbe,
- 
član upravljalnega organa ali njegov ožji družinski član je kot stranka
banke ali njene podrejene družbe pri uporabi bančnih ali drugih storitev
deležen posebne obravnave, ki ni skladna s sprejeto poslovno politiko oziroma
običajno prakso banke ali njene podrejene družbe,
- 
član upravljalnega organa ali njegov ožji družinski član zasebno posluje
z oziroma je član organizacije, ki od banke prejema prispevke v obliki
donatorskih, sponzorskih ali drugih podpornih sredstev, če ti prispevki skupaj
presegajo znesek 1.000,00 eurov na letni ravni,
- 
član višjega vodstva ali njegov ožji družinski član je kot stranka banke
ali njene podrejene družbe pri uporabi bančnih ali drugih storitev deležen
posebne obravnave, ki ni skladna s sprejeto poslovno politiko oziroma običajno
prakso banke ali njene podrejene družbe;
6.     
»posredni pomemben poslovni stik« je položaj pomembnega poslovnega stika
iz prejšnje točke tega odstavka, v katerem je član upravljalnega organa ali
njegov ožji družinski član hkrati poslovni partner, imetnik kvalificiranega
deleža ali je pooblaščen za vodenje poslov in zastopanje družbe, vključno s
samostojnim podjetnikom posameznikom ali prokuristom družbe, ki ima z banko
poslovni odnos;
7.     
»profil tveganosti« je ocena skupne izpostavljenosti tveganjem, katerim
banka je ali bi jim lahko bila izpostavljena pri svojem poslovanju v določenem
trenutku, vključno z upoštevanjem medsebojnih vzročnosti in koncentracij
tveganj (v nadaljevanju tveganja banke). Ta ocena lahko upošteva
izpostavljenost tveganjem pred ali po uporabi ukrepov za obvladovanje tveganj;
8.     
»nagnjenost k prevzemanju tveganj« (v nadaljevanju nagnjenost k tveganjem)
je vnaprej dogovorjena skupna raven tveganj, vključno z ravnmi posameznih vrst
tveganj, ki jih je banka še pripravljena prevzeti za namen uresničevanja svojih
poslovnih ciljev, strategij, politik in načrtov, ob upoštevanju sposobnosti za
prevzemanje tveganj, strategij in politik prevzemanja in upravljanja tveganj,
ter politik kapitala, likvidnosti in prejemkov banke;
9.     
»limiti tveganj« so sprejete kvantitativne omejitve in ukrepi, na
podlagi katerih banka obvladuje prevzemanje tveganj in njihove koncentracije po
produktih, naložbah, poslovnih področjih, osebah v skupini ali drugih merilih
upravljanja tveganj ter, ki banki omogočajo alokacijo tveganj po poslovnih
področjih in vrstah tveganja in jih banka določi ob upoštevanju svoje
nagnjenosti k tveganjem, različnih stresnih scenarijev in drugih meril;
10.  
»sposobnost za prevzemanje tveganj« je največja skupna raven tveganj, ki
jo banka še lahko prevzame, ob upoštevanju svojega razpoložljivega kapitala,
likvidnosti, ukrepov obvladovanja in kontroliranja tveganj, rezultatov stresnih
testov in drugih omejitev za prevzemanje tveganj;
11.  
»kultura upravljanja tveganj« je uresničena raven standardov in vrednot
banke na področju zavedanja o tveganjih banke pri članih upravljalnega organa
in drugih zaposlenih, ki se prek njihovega delovanja ter odnosa do tveganj
banke in predlogov funkcij notranjih kontrol odraža v njihovih odločitvah glede
prevzemanja in upravljanja tveganj na ravni dnevnih dejavnosti banke ter vpliva
na uresničevanje sprejete nagnjenosti k tveganjem;
12.  
»kreditno tveganje« je tveganje izgube zaradi nezmožnosti poravnave
pogodbenih obveznosti nasprotne stranke v prvotno pogodbenem dogovorjenem roku,
brez unovčevanja zavarovanj;
13.  
»tveganje koncentracije« je tveganje čezmerne neposredne in/ali posredne
izpostavljenosti iz naslova kreditnega tveganja banke ali bančne skupine do
posamezne stranke, skupine povezanih strank ali strank, ki jih povezujejo
skupni dejavniki tveganja;
14.  
»tveganje skladnosti« je tveganje zakonskih ali regulativnih sankcij,
pomembnih finančnih izgub ali izgube ugleda banke zaradi neskladnosti delovanja
banke z relevantnimi predpisi in standardi dobre prakse;
15.  
»tržna tveganja« so tveganja izgube zaradi neugodnih gibanj tržnih cen;
16.  
»likvidnostno tveganje« je tveganje izgube, ki vključuje:
- 
tveganje zagotavljanja virov likvidnosti, kot tveganje nastanka izgube,
ko banka ni sposobna poravnati vseh dospelih obveznosti, oziroma ko je banka
zaradi nezmožnosti zagotavljanja zadostnih sredstev za poravnavo obveznosti ob
dospelosti prisiljena pridobivati vire likvidnosti s pomembno višjimi stroški
od povprečnih tržnih, 
- 
tržno likvidnostno tveganje, kot tveganje, ko pozicije (v instrumentu)
ni možno odprodati ali nadomestiti v kratkem času brez pomembnega vpliva na
tržno ceno, bodisi zaradi nezadostne globine trga bodisi zaradi tržnih
neravnovesij;
17.  
»strateško tveganje« je tveganje izgube zaradi napačnih poslovnih
odločitev upravljalnega organa, neustreznega izvajanja sprejetih odločitev ter
šibke odzivnosti upravljalnega organa na spremembe poslovnega okolja;
18.  
»kapitalsko tveganje« je tveganje izgube zaradi neustrezne sestave
kapitala glede na obseg in način poslovanja banke ali težave, s katerimi se ta
sooča pri pridobivanju svežega kapitala, zlasti v primeru potrebe po hitrem
povečanju kapitala ali ob neugodnih pogojih poslovanja;
19.  
»tveganje dobičkonosnosti« je tveganje izgube zaradi neustrezne sestave
oziroma razpršenosti prihodkov oziroma nezmožnosti banke za zagotavljanje
zadostne in trajnostne ravni dobičkonosnosti;
20.  
»interna ocena kapitalskih potreb« je ocena potrebnega kapitala za
kritje tveganj banke;
21.  
»interna ocena kapitala« je kapital, izračunan na podlagi interne
opredelitve sestavin kapitala banke;
22.  
»stresni test, tudi obremenitveni test, tudi stres test, tudi test
izjemnih, a verjetnih situacij, (v nadaljevanju stresni test)« pomeni uporabo
različnih, kvantitativnih in kvalitativnih tehnik testiranja občutljivosti
banke na izredne, vendar verjetne dogodke, ki jih na podlagi različnih
kombinacij sprememb v dejavnikih tveganja (stresnih scenarijev) določi banka;
23.  
»analiza občutljivosti« je izvedbeno manj zapletena tehnika stresnega
testa, ki vključuje zgolj ocenjevanje vpliva spremembe enega, natančno
določenega dejavnika tveganja na finančni položaj banke, pri čemer vzrok šoka
ni opredeljen.
1.2. Ukrepi banke za uskladitev z zahtevami tega
sklepa 
4. člen
(razmerje med poslovno strategijo in strategijo tveganj
banke)
(1) Upravljalni organ mora, z namenom uresničevanja
učinkovite ureditve korporativnega upravljanja iz 1. točke drugega odstavka
3. člena tega sklepa zagotoviti, da so poslovni cilji, strategije in
politike banke ustrezno usklajene s strategijami in politikami prevzemanja in
upravljanja tveganj iz 5. in 6. člena tega sklepa.
(2) Če poslovni cilji, strategije in politike iz prvega
odstavka tega člena zasledujejo strategijo visoke nagnjenosti k tveganjem mora
upravljalni organ, ob upoštevanju narave, obsega in zapletenosti tveganj, ki
izhajajo iz poslovnega modela banke ter dejavnosti, katere opravlja banka,
zagotoviti temu sorazmerno učinkovito ureditev notranjega upravljanja.
(3) Strategija tveganj, ki ne temelji na sorazmerno
učinkoviti ureditvi notranjega upravljanja, se lahko odrazi v strateškem
tveganju banke ter čezmernemu prevzemanju tveganj.
5. člen
(strategije tveganj)
Banka mora imeti in uresničevati učinkovite in celostne
strategije prevzemanja in upravljanja tveganj iz prvega in drugega odstavka
19. člena tega sklepa (v nadaljevanju strategije tveganj), ki upoštevajo
poslovno strategijo banke ter dolgoročne interese banke, vključno z zaščito
interesov nezavarovanih upnikov banke. Strategije tveganj opredeljujejo cilje
in splošen pristop banke k prevzemanju in upravljanju tveganj banke, vključno z
opredelitvijo nagnjenosti k tveganjem, pri čemer upoštevajo dejavnike
notranjega in zunanjega okolja banke ter značilnosti tveganj banke.
6. člen
(politike tveganj)
(1) Banka mora imeti in uresničevati politike
prevzemanja in upravljanja tveganj (v nadaljevanju politike tveganj), ki
določajo način uresničevanja strategij tveganj iz 5. člena tega sklepa.
(2) Politike tveganj iz prvega odstavka tega člena
morajo podrobno opredeliti funkcije, sisteme, procese, postopke, metodologije
in pravila ureditve notranjega upravljanja banke, vključno s pripadajočimi
pristojnostmi in odgovornostmi ter poročevalskimi tokovi na vseh ravneh
hierarhične in organizacijske strukture banke.
7. člen
(odgovornosti upravljalnega organa in višjega vodstva glede
strategij in politik tveganj)
(1) Upravljalni organ mora, na podlagi svojega
poznavanja in razumevanja tveganj banke, strategije in politike tveganj iz 5.
in 6. člena tega sklepa:
1.     
opredeliti in sprejeti;
2.     
redno – ter najmanj enkrat letno – pregledovati njihovo ustreznost,
vključno z zagotavljanjem njihovega posodabljanja v odvisnosti od vplivov
dejavnikov notranjega in zunanjega okolja banke;
3.     
imeti nadzor nad njihovim ustreznim uresničevanjem, ki je skladno s
predpisi, standardi in notranjimi akti banke ter zahtevami Banke Slovenije in
drugih pristojnih nadzornih organov.
(2) Višje vodstvo mora strategije in politike tveganj
izdelati in posodabljati na podlagi usmeritev uprave, zagotoviti njihovo
ustrezno uresničevanje na ravni dnevnih dejavnosti banke ter redno obveščati
upravo glede ustreznosti njihovega uresničevanja.
2. UREDITEV NOTRANJEGA UPRAVLJANJA BANKE, VKLJUČNO S PODROBNEJŠIMI
PRAVILI GLEDE UPRAVLJANJA TVEGANJ TER POLITIK IN PRAKS PREJEMKOV
2.1. Splošne zahteve glede ureditve notranjega upravljanja
banke
8. člen
(korporativna kultura ter kodeks ravnanja in etike)
(1) Upravljalni organ mora, z namenom uresničevanja stabilne
ureditve notranjega upravljanja iz 128. člena ZBan-2 ter na podlagi
lastnega zgleda določiti standard korporativne kulture banke, ki:
1.     
temelji na korporativnih vrednotah banke, na podlagi katerih se od
članov upravljalnega organa in drugih zaposlenih pričakuje ravnanje v skladu z
ustrezno profesionalno skrbnostjo in etiko, pravili preprečevanja nasprotja
interesov ter predpisi, standardi in notranjimi akti banke;
2.     
spodbuja kulturo upravljanja tveganj, ki je v skladu s sprejeto
nagnjenostjo k tveganjem, limiti tveganj in sposobnostjo prevzemanja tveganj;
3.     
določa ukrepe za primer neupoštevanja ali kršenja korporativnih vrednot
banke in vzpostavljenih standardov kulture upravljanja tveganj.
(2) Banka mora, z namenom doseganja visoke korporativne kulture,
imeti in uresničevati kodeks ravnanja članov upravljalnega organa in ostalih
zaposlenih (v nadaljevanju kodeks ravnanja). Kodeks ravnanja opredeljuje
sprejemljivo oziroma nesprejemljivo ravnanje posameznikov na vseh hierarhičnih
in organizacijskih ravneh banke, vključno z odbori, komisijami in
posvetovalnimi telesi banke, ter določa politiko ničelne tolerance banke do
delovanja posameznikov, ki lahko negativno vpliva na ugled banke, oziroma je
nedopustno z zakonskega, moralnega ali etičnega vidika.
(3) Banka mora zagotoviti redne preglede ustreznosti
uresničevanja kodeksa ravnanja s strani oseb iz prvega odstavka tega člena ter
določiti funkcijo oziroma komisijo, ki se do sumov kršitev kodeksa opredeli. O
ugotovitvah s teh pregledov mora biti obveščen upravljalni organ.
2.2. Organizacijska struktura
2.2.1. Lastnosti organizacijske strukture
9. člen
(splošne zahteve)
(1) Organizacijska struktura iz 1. točke prvega odstavka
128. člena ZBan-2 je jasna, če zagotavlja:
1.     
natančno opredeljena, pregledna, dosledna in uveljavljena notranja
razmerja med pristojnostmi in odgovornostmi na vseh hierarhičnih in
organizacijskih ravneh, ki upoštevajo pravila preprečevanja nasprotja interesov
na ravni banke ali na ravni članov upravljalnega organa;
2.     
vzpostavljene pregledne poročevalske tokove med hierarhičnimi in
organizacijskimi ravnmi;
3.     
učinkovito komunikacijo in sodelovanje na vseh in med vsemi
hierarhičnimi in organizacijskimi ravnmi z namenom:
- 
učinkovitega, preglednega in dokumentiranega procesa sprejemanja
poslovnih odločitev ter odločitev glede upravljanja tveganj banke,
- 
dostopa zaposlenih banke do informacij, ki so pomembne za ustrezno
uresničevanje njihovih pristojnosti in odgovornosti.
(2) Upravljalni organ mora ob spremembah organizacijske
strukture zagotoviti oceno vpliva teh sprememb na stabilnost ureditve
notranjega upravljanja ter na kapital in likvidnost banke. O oceni vpliva
sprememb na stabilnost ureditve notranjega upravljanja ter na kapital in
likvidnost banke mora biti obveščena komisija za tveganja.
10. člen
(preprečevanje nastanka nasprotja interesov)
(1) Banka mora zagotoviti, da politike tveganj iz
6. člena tega sklepa vključujejo politike za ugotavljanje ter
preprečevanje oziroma obvladovanje nasprotja interesov na ravni banke ali na
ravni članov upravljalnega organa (v nadaljevanju politike nasprotja
interesov).
(2) Politike nasprotja interesov opredeljujejo način
ugotavljanja nasprotij interesov ter njihovega obvladovanja, vključno s
praktičnimi primeri nasprotij interesov ter ukrepi v primeru neupoštevanja teh
politik.
(3) Politike nasprotja interesov na ravni skupine morajo
vključevati tudi pristop banke k ugotavljanju ter preprečevanju oziroma
obvladovanju nasprotja interesov v skupini, vključno s tistimi, ki izhajajo iz
transakcij znotraj skupine.
2.2.2. Višje vodstvo in drugi zaposleni
11. člen
(odgovornosti višjega vodstva)
Višje vodstvo mora uresničevati svoje odgovornosti v zvezi z
vsakodnevnim poslovanjem banke na način, ki je skladen s cilji, strategijami in
politikami iz prvega odstavka 4. člena tega sklepa ter ob upoštevanju
sprejete nagnjenosti k tveganjem in limitov tveganj, s sposobnostjo za
prevzemanje tveganj ter s spodbudami, ki izhajajo iz politik in praks prejemkov
za to kategorijo zaposlenih banke. Organiziranost ter postopki delovanja in sprejemanja
odločitev višjega vodstva morajo biti pregledni ter morajo temeljiti na
natančno opredeljenih, doslednih in uveljavljenih pristojnostih in
odgovornostih posameznih funkcij višjega vodstva, vključno z ustreznim
poročanjem upravi o zadevah, ki so potrebne za uresničevanje odgovornosti
uprave za poslovanje in upravljanje tveganj banke iz drugega odstavka
136. člena ZBan-2.
12. člen
(nadzor nad višjim vodstvom)
Uprava mora zagotoviti učinkovit nadzor nad višjim vodstvom na
podlagi:
1.     
opredeljenih meril uspešnosti delovanja višjega vodstva;
2.     
ustreznih ukrepov za primer nedoseganja meril uspešnosti delovanja
višjega vodstva ali neupoštevanja korporativnih vrednot banke in kulture
upravljanja tveganj.
13. člen
(zaposleni in kadrovske politike)
(1) Banka mora zagotoviti, da politike tveganj iz prvega
odstavka 6. člena tega sklepa vključujejo ustrezne kadrovske politike, med
drugim z namenom zagotavljanja zadostnega števila kvalificiranih zaposlenih
glede na operativne potrebe banke, obseg in zapletenost tveganj, ki izhajajo iz
poslovnega modela banke, ter profil tveganosti banke.
(2) Banka mora v primeru načrtovanih večjih sprememb v
številu zaposlenih (npr. dolgoročno zmanjševanje števila zaposlenih zaradi
varčevalnih ali drugih ukrepov) po posameznih ključnih poslovnih področjih,
funkcijah, procesih, produktih ali modelih (v nadaljevanju področje dela)
zagotoviti izdelavo analize vpliva teh sprememb na poslovanje banke. Banka mora
pri analizi vpliva poleg samega števila zmanjšanega osebja upoštevati tudi pomen
njihovega znanja, izkušenj in veščin za posamezno področje dela oziroma banko.
Uprava se mora pred morebitno odločitvijo o takšnem zmanjšanju števila
zaposlenih seznaniti s to analizo vpliva ter, kjer je ustrezno, zagotoviti
ustrezne ukrepe obvladovanja tveganj iz 23. člena tega sklepa, vključno z
ustrezno prilagoditvijo strategij in politik tveganj iz prvega odstavka
4. člena tega sklepa.
14. člen
(nosilci ključnih funkcij in proces ocenjevanja njihove
primernosti)
(1) Banka mora zagotoviti, da imajo nosilci ključnih
funkcij ustrezne zamenjave in načrt nasledstva, z namenom obvladovanja operativnega
tveganja iz naslova daljše odsotnosti ali možnosti nepričakovane prekinitve
delovnega razmerja s strani nosilca ključne funkcije.
(2) Banka mora za namen ocenjevanja primernosti nosilcev
ključnih funkcij opredeliti nosilce ključnih funkcij.
2.2.2. Raven skupine
15. člen
(cilji, strategije in politike tveganj nadrejene banke)
(1) Banka, ki ima položaj nadrejene banke, mora, z
namenom učinkovitega uresničevanja odgovornosti upravljalnega organa v zvezi s
poslovanjem in nadzorom skupine, imeti in uresničevati cilje, strategije in
politike iz prvega odstavka 4. člena tega sklepa na ravni skupine ter
korporativne vrednote skupine. Ti cilji, strategije in politike morajo
upoštevati predpise in zahteve pristojnih oziroma nadzornih organov podrejenih
družb ter neodvisnost upravljalnih organov podrejenih družb pri sprejemanju
odločitev, ki so v skladu z interesi teh družb.
(2) Politike tveganj skupine morajo vključevati izrecno
obveznost podrejenih družb banke za izpolnitev vseh ustreznih navodil nadrejene
banke glede uresničevanja ciljev, strategij in politik skupine iz prvega
odstavka tega člena, ob upoštevanju narave, obsega in zapletenosti tveganj, ki
izhajajo iz poslovnega modela podrejene družbe in dejavnosti, ki jih opravlja
podrejena družba.
16. člen
(cilji, strategije in politike tveganj banke, ki ima položaj
podrejene družbe)
Banka, ki ima položaj podrejene družbe, mora pri
uresničevanju poslovnih ciljev, strategij in politik skupine ter navodil
nadrejene banke zagotoviti skladnost poslovanja banke s predpisi, standardi in
notranjimi akti ter zahtevami Banke Slovenije in drugih pristojnih nadzornih
organov. S tem namenom mora banka, ki ima položaj podrejene družbe, imeti in
uresničevati strategije in politike tveganj, ki med drugim določajo:
1.     
obseg, v katerem je upravljalni organ odgovoren za ustrezno upoštevanje
poslovnih ciljev, strategij in politik skupine ter navodil nadrejene banke;
2.     
odgovornost upravljalnega organa za zagotavljanje, da poslovni cilji,
strategije in politike ter navodila nadrejene banke niso v nasprotju z
veljavnimi predpisi, standardi in notranjimi akti banke ter zahtevami Banke
Slovenije in drugih pristojnih nadzornih organov.
2.3. Upravljanje tveganj
2.3.1. Prevzemanje tveganj
17. člen
(nagnjenost k tveganjem in strnjena izjava upravljalnega
organa o tveganju)
(1) Banka mora zagotoviti, da je vsakokratno prevzemanje
tveganj v skladu s sprejeto nagnjenostjo k tveganjem iz 8. točke drugega
odstavka 3. člena tega sklepa. Pristop banke k uresničevanju nagnjenosti k
tveganjem mora biti celovit, mora upoštevati interese lastnikov in drugih
deležnikov banke ter temeljiti na politikah, procesih, notranjih kontrolah
banke ter pripadajočih odgovornostih funkcije upravljanja tveganj in funkcije
skladnosti poslovanja.
(2) Upravljalni organ mora pojasniti pristop banke k
uresničevanju nagnjenosti k tveganjem iz prvega odstavka tega člena na podlagi
strnjene izjave upravljalnega organa o tveganju
iz točke (f) prvega odstavka 435. člena Uredbe (EU)
št. 575/2013. Ta izjava vključuje:
1.     
opredelitev najvišje skupne ravni tveganj ter ravni in vrste posameznih
pomembnih tveganj iz prvega in drugega odstavka 19. člena tega sklepa, ki
jih je banka, z namenom uresničevanja svojih poslovnih ciljev, strategij in
politik, ter ob upoštevanju sposobnosti za prevzemanje tveganj, še pripravljena
prevzeti oziroma se jim izogiba, tako v običajnih kot v stresnih okoliščinah
poslovanja;
2.     
opredelitev kvantitativnih meril obvladovanja tveganj, vključno z limiti
tveganj in drugimi ukrepi obvladovanja tveganj, ter pojasnilo glede vpliva teh
meril na dobiček, kapital, likvidnost in druge ustrezne kazalnike poslovanja
banke;
3.     
opisna stališča banke glede pripravljenosti in spodbud za prevzemanje
ali obvladovanje težje merljivih tveganj, vključno s pristopom k obvladovanju
operativnega tveganja, tveganja ugleda, preprečevanju pranju denarja ter drugim
neetičnim praksam poslovanja (kvalitativni ukrepi obvladovanja tveganj);
4.     
pojasnilo glede omejitev in drugih vidikov poslovanja, ki jih banka
upošteva pri uresničevanju svojih poslovnih ciljev, strategij in politik.
(3) Banka mora, z namenom doslednega upoštevanja
strnjene izjave upravljalnega organa o tveganjih pri vsakodnevnem poslovanju
banke, zagotoviti ustrezno seznanjanje zaposlenih banke glede opredelitve in
pomena doslednega uresničevanja sprejete nagnjenosti k tveganjem ter načinov
njenega upoštevanja pri sprejemanju dnevnih poslovnih odločitev banke.
18. člen
(sposobnost prevzemanja tveganj)
(1) Banka mora zagotoviti, da je vsakokratno prevzemanje
pomembnih tveganj banke v okviru sposobnosti za prevzemanje tveganj iz 10.
točke drugega odstavka 3. člena tega sklepa.
(2) Banka mora imeti metodologijo za ocenjevanje
vsakokratne sposobnosti prevzemanja tveganj, ki upošteva:
1.     
vsa pomembna tveganja, ki jih banka prevzema v okviru svojega
poslovanja, vključno z medsebojnimi vzročnostmi in koncentracijami tveganj;
2.     
razpoložljive ukrepe za obvladovanje ugotovljenih in ocenjenih tveganj;
3.     
kapital in likvidnost banke;
4.     
druge omejitve, vključno z morebitnimi omejitvami, ki izhajajo iz
notranjih aktov banke ter predpisov in standardov ter zahtev Banke Slovenije in
drugih pristojnih oziroma nadzornih organov.
Če določena tveganja ali drugi dejavniki niso upoštevani pri
ocenjevanju sposobnosti prevzemanja tveganj, mora banka pojasniti, katera so ta
tveganja oziroma dejavniki ter utemeljiti razloge za njihovo neupoštevanje.
(3) Banka mora redno ocenjevati sposobnost prevzemanja tveganj,
vključno ob vsaki pomembni spremembi izpostavljenosti prevzetim tveganjem.
Ocena sposobnosti prevzemanja tveganj mora biti dokumentirana. Ustreznost
metodologije za ocenjevanje sposobnosti prevzemanja tveganj mora banka
preverjati vsaj enkrat na leto, vključno s predlogi za njeno morebitno posodobitev.
19. člen
(tveganja banke)
(1) Tveganja, ki jih banka prevzema v okviru svojega
poslovanja, lahko vključujejo kreditno tveganje in tveganje nasprotne stranke,
tveganje koncentracije v okviru kreditnega tveganja, tržna tveganja, obrestno
tveganje, likvidnostno tveganje, operativno tveganje (vključno s pravnim
tveganjem), tveganje skladnosti, modelsko tveganje, tveganje ugleda, strateško tveganje,
kapitalsko tveganje, tveganje dobičkonosnosti, tveganje prevelikega finančnega
vzvoda in tveganja, povezana z listinjenjem.
(2) Banka mora zagotoviti, da je v vsakem trenutku
sposobna upravljati tudi z vsemi drugimi pomembnimi tveganji banke na
konsolidirani, subkonsolidirani in posamični podlagi. Pomembna tveganja morajo
biti ugotovljena zgodaj, obravnavana celovito, spremljana v okviru dnevnih
dejavnosti banke ter pravočasno predstavljena upravljalnemu organu, višjemu
vodstvu, službi notranje revizije in službi skladnosti poslovanja, kjer
obstaja. Učinkovito upravljanje tveganj zmanjšuje verjetnost nastanka
nepričakovanih izgub ter posledično preprečuje tveganje ugleda iz naslova teh
izgub.
(3) Banka mora poleg splošnih zahtev v zvezi z
upravljanjem tveganj iz tega sklepa, dodatno izpolnjevati zahteve glede
obravnave naslednjih tveganj:
1.     
kreditno tveganje;
2.     
likvidnostno tveganje;
3.     
operativno tveganje;
4.     
tržna tveganja.
Te zahteve so podrobneje obravnavane v
prilogah od 1 do 4 tega sklepa.
2.3.2. Upravljanje tveganj
20. člen
(splošno o procesih upravljanja tveganj)
(1) Procesi upravljanja tveganj iz 2. točke prvega
odstavka 128. člena ZBan-2 so učinkoviti, če omogočajo izdelavo
kakovostnih ocen, analiz, poročil, predlogov ukrepov in drugih rezultatov teh
procesov, vključno z interno oceno kapitalskih potreb in interno oceno
kapitala, na podlagi katerih lahko uprava sprejema poslovne odločitve, ki so
skladne z sprejeto nagnjenostjo k tveganjem in druge ukrepe v zvezi z
uresničevanjem stabilne ureditve notranjega upravljanja banke.
(2) Banka mora zagotoviti sistematično načrtovanje
razvoja procesov upravljanja tveganj iz prvega odstavka tega člena, z namenom
njihovega učinkovitega prilagajanja morebitnim spremembam profila tveganosti
banke, tveganjem zunanjega okolja ter dobri praksi upravljanja tveganj.
21. člen
(ugotavljanje in ocenjevanje oziroma merjenje tveganj)
(1) Proces ugotavljanja tveganj mora zagotoviti
upoštevanje vseh pomembnih tveganj iz prvega in drugega odstavka 19. člena
tega sklepa. Ugotavljanje pomembnih tveganj vključuje:
1.     
celovito analizo tveganj, vključno s tveganji, ki lahko negativno vplivajo
na dobiček, likvidnost in vrednost delnic banke;
2.     
upoštevanje koncentracij tveganj ter tveganj, ki lahko izhajajo iz
zapletenosti pravne in organizacijske strukture banke;
3.     
analizo trendov, z namenom ugotavljanja novih ali nastajajočih tveganj
zaradi sprememb pogojev poslovanja banke.
(2) Proces rednega, ter kadar je ustrezno, izrednega
ocenjevanja oziroma merjenja ugotovljenih tveganj iz prvega odstavka tega člena
temelji na:
1.     
vzpostavljenih in dokumentiranih procesih za ocenjevanje oziroma
merjenje izgub, ki so skladni z metodologijami banke za izračun minimalnih
kapitalskih zahtev;
2.     
uporabi ustreznega nabora scenarijev glede vzrokov tveganj ter
medsebojnih vzročnosti tveganj;
3.     
uporabi ustreznih in zanesljivih baz podatkov.
(3) Banka mora v procesu ugotavljanja in ocenjevanja
pomembnih tveganj zagotoviti sodelovanje vseh ustreznih organizacijskih enot,
vključno s poslovnimi področji banke.
22. člen
(stresni testi)
(1) Banka mora zagotoviti celovit pristop k
uresničevanju stresnih testov oziroma analiz občutljivosti (v nadaljevanju
stresni testi), ki vključuje:
1.     
ugotavljanje najpomembnejših vzrokov tveganj ter pripravo ustreznih
stresnih scenarijev;
2.     
uporabo rezultatov stresnih testov za namen:
- 
ugotavljanja tveganj ter razvoja izpostavljenosti banke tem tveganjem,
- 
preverjanja ustreznosti ocen oziroma meritev tveganj;
3.     
izdelavo nabora možnih ukrepov obvladovanja tveganj iz prvega odstavka
23. člena tega sklepa v neugodnih okoliščinah poslovanja banke (npr.
priprava načrtov neprekinjenega poslovanja).
(2) Rezultate stresnih testov mora banka upoštevati v
procesu pregledovanja in načrtovanja nagnjenosti banke k tveganjem, limitov
tveganj ter sposobnosti prevzemanja tveganj, načrtovanju kapitala in
likvidnosti banke ter notranjega ocenjevanja ustreznega kapitala in vzdržne
likvidnosti. Z rezultati stresnih testov morajo biti seznanjeni upravljalni
organ, komisija za tveganja, ustrezno višje vodstvo in služba notranje
revizije. Uprava mora potrditi rezultate vsakokratnih stresnih testov.
(3) Uprava mora pregledati in odobriti vsakokratne
stresne scenarije iz prvega odstavka tega člena ter o njih seznaniti komisijo
za tveganja.
23. člen
(obvladovanje tveganj)
(1) Proces obvladovanja prevzetih tveganj mora
zagotoviti opredelitev in uresničevanje možnih ukrepov obvladovanja tveganj, ki
vključujejo:
1.     
prenos ali razpršitev tveganj (npr. z zavarovanjem) ali izognitvijo
tveganjem (npr. z opustitvijo produkta ali poslovnega področja);
2.     
omejevanje tveganj (npr. z limiti tveganj);
3.     
začasno sprejemanje oziroma prevzemanje tveganj, ki presegajo sprejete
limite tveganj, ker njihovo zmanjšanje v ustreznem obdobju ni mogoče;
4.     
sprejemanje oziroma prevzemanje tveganj, katerih ni mogoče zmanjšati na
raven sprejetih limitov tveganj oziroma jih ni mogoče ustrezno zavarovati.
(2) Banka mora zagotoviti, da se ukrepi iz 3. točke
prvega odstavka tega člena uporabljajo zgolj izjemoma ter na podlagi ustrezne
odobritve uprave, ki se o učinkih teh ukrepov redno seznanja.
(3) Funkcija upravljanja tveganj mora za ugotovljena in
ocenjena oziroma izmerjena tveganja predlagati ustrezne ukrepe iz prvega
odstavka tega člena ter usmerjati in spremljati njihovo uresničevanje. V
primeru odločitve uprave glede sprejemanja pomembnih tveganj iz 3. in 4. točke
prvega odstavka tega člena, mora funkcija upravljanja tveganj v sodelovanju z
organizacijskimi enotami, ki prevzemajo tveganja, zagotoviti redno spremljanje
in poročanje o tveganjih, z namenom obvladovanja teh tveganj v dogovorjenih
limitih tveganj oziroma v skladu z odločitvami uprave.
24. člen
(spremljanje tveganj in komunikacija o tveganjih)
(1) Proces spremljanja tveganj mora zagotoviti
sistematično komunikacijo o tveganjih na vseh hierarhičnih in organizacijskih ravneh
banke, vključno s poročanjem o tveganjih upravljalnemu organu, višjemu vodstvu
in funkcijam notranjih kontrol.
(2) Učinkovito spremljanje tveganj zagotavlja, da je
prevzemanje tveganj v skladu z vzpostavljenimi limiti tveganj. S tem namenom
mora banka vzpostaviti:
1.     
sistem, ki omogoča ugotavljanje kršitev limitov tveganj v primernem času
glede na naravo in vrsto tveganj;
2.     
postopke obravnave kršitev limitov tveganj ter ugotavljanja vzrokov
kršitev, vključno s pripadajočimi ukrepi;
3.     
postopke obveščanja upravljalnega organa, komisije za tveganja, višjega
vodstva in funkcije upravljanja tveganj glede kršitev limitov tveganj.
25. člen
(redna in izredna poročila o tveganjih)
(1) Poročanje o tveganjih iz prvega odstavka
24. člena tega sklepa mora temeljiti na preglednem sistemu poročanja, ki
vključuje redna in izredna poročila o tveganjih.
(2) Redna poročila o tveganjih iz prvega odstavka tega člena
morajo omogočati sprejemanje učinkovitih odločitev glede ukrepov obvladovanja
in kontroliranja tveganj ter spremljanje rezultatov teh ukrepov. Ta poročila
morajo omogočati jasen pregled profila tveganosti, predvsem na podlagi
informacij o:
1.     
upoštevanju nagnjenosti k prevzemanju tveganj po poslovnih področjih ter
kršitvah limitov tveganj;
2.     
pomembnih tveganjih banke ter njihovih ocenah;
3.     
rezultatih stresnih testov.
(3) Izredna poročila o tveganjih iz prvega odstavka tega
člena morajo omogočati čimprejšnje poročanje izredne informacije o nastanku
pomembnega tveganja, ki zahteva takojšnjo pozornost oziroma ukrepanje uprave
ali višjega vodstva. Uprava mora o teh tveganjih nemudoma obvestiti nadzorni
svet.
(4) Banka mora v zvezi z izdelavo poročil o tveganjih zagotoviti
ustrezno stopnjo avtomatizacije procesa priprave posameznega poročila, ki bo
zagotavljala njegovo skladnost z dejanskim stanjem. V primeru ročnih posegov v
vsebino poročila mora banka zagotoviti ustrezne notranje kontrole (npr.
revizijska sled, načelo štirih oči).
26. člen
(ustreznost poročil o tveganjih)
(1) Obseg in podrobnost poročil o tveganjih morata
upoštevati potrebe ciljnih uporabnikov poročil, in sicer:
1.     
upravljalni organ in višje vodstvo banke morajo prejemati celovite
informacije o vseh pomembnih zadevah v zvezi s poslovanjem banke in njenimi
tveganji;
2.     
služba notranje revizije, funkcija upravljanja tveganj in drugo vodstvo
banke prejemajo ustrezne informacije o ključnih zadevah v zvezi s poslovanjem
banke in njenimi tveganji. Informacije so ustrezne, če so predstavljene na
način, ki pregledno povzema pomembno vsebino problematike glede na njeno
prioriteto.
(2) Poročila o tveganjih morajo biti:
1.     
razumljiva; poročila so razumljiva, če vsebujejo jasne in natančne
informacije o tveganjih;
2.     
zadostna; poročila so zadostna, če vključujejo vsa pomembna tveganja ter
skupaj omogočajo celovit pregled nad profilom tveganosti banke;
3.     
koristna; poročila so koristna, če predstavljajo podlago za sprejem
ustreznih ukrepov;
4.     
primerljiva in združljiva; poročila so primerljiva in združljiva, če je
njihova oblika čim bolj poenotena glede na informacije, ki jih vsebujejo;
5.     
pravočasna; poročila so pravočasna, če omogočajo sprejemanje odločitev v
primernem času glede na naravo in vrsto tveganj.
2.3.3. Upravljanje tveganj iz naslova novih produktov
in uporabe zunanjih izvajalcev
27. člen
(tveganja novih produktov in zunanjih izvajalcev)
(1) Banka mora zagotoviti, da so v procese upravljanja
tveganj iz 20. člena tega sklepa vključena tudi tveganja, ki izhajajo iz
uvajanja novih produktov.
(2) Če banka pri izvajanju svojih procesov, storitev ali
dejavnosti uporablja zunanje izvajalce, morajo procesi upravljanja tveganj iz
prvega odstavka tega člena vključevati tudi tveganja, ki izhajajo iz uporabe
zunanjih izvajalcev. Za namen tega sklepa se pojem zunanji izvajalec uporablja
za tretjo osebo, ki na podlagi dogovora o zunanjem izvajanju med banko in
zunanjim izvajalcem v celoti ali delno prevzame izvajanje procesa, storitve ali
dejavnosti, ki bi jo sicer banka izvajala sama.
28. člen
(politika odobritve novih produktov)
Banka mora z namenom upravljanja tveganj, ki izhajajo iz
uvajanja novih produktov, imeti in uresničevati politiko odobritve novih
produktov. Ta politika vključuje:
1.     
opredelitev, kaj banka šteje za nov produkt in drugih okoliščin, ki
pomembno vplivajo na tveganja banke (npr. pomembne spremembe obstoječih
produktov, nove storitve, novi sistemi in modeli, nova poslovna področja, vstop
na nove trge, novi obsežni in zapleteni posli oziroma posli, ki zahtevajo
uporabo večjega števila zaposlenih itd.);
2.     
dejavnike in glavna vprašanja, ki jih mora banka upoštevati oziroma
obravnavati pred uvedbo novega produkta, med drugim:
- 
ali je nov produkt skladen s predpisi, standardi in notranjimi akti
banke,
- 
kakšen bo vpliv uvedbe novega produkta na profil tveganosti, kapital in
dobiček banke,
- 
ali je razpoložljivost kadrovskih in finančnih virov banke zadostna za
namen uvedbe in izvajanja novega produkta;
3.     
pristojnosti in odgovornosti za testiranje, uvedbo in izvajanje novega
produkta.
29. člen
(politika uporabe zunanjih izvajalcev)
(1) Banka mora z namenom upravljanja tveganj, ki
izhajajo iz uporabe zunanjih izvajalcev, imeti in uresničevati politiko uporabe
zunanjih izvajalcev. Ta politika vključuje:
1.     
opredelitev, kaj banka šteje za zunanjega izvajalca;
2.     
pristop banke k uporabi zunanjih izvajalcev ter zagotavljanju ustrezne
kakovosti njihovih storitev;
3.     
osnovna načela oziroma usmeritve glede upravljanja tveganj iz naslova
uporabe zunanjih izvajalcev;
4.     
pristop k zagotavljanju neprekinjenega poslovanja v zvezi z dejavnostmi,
predanimi v izvajanje zunanjim izvajalcem;
5.     
nabor ukrepov za primer nepričakovane prekinitve pogodbenega razmerja z
zunanjimi izvajalci.
(2) Banka mora zagotoviti, da uporaba zunanjih
izvajalcev ne oslabi:
1.     
izvajanja njenih poslovnih dejavnosti;
2.     
obvladovanja tveganj iz prvega odstavka 23. člena tega sklepa in
3.     
mehanizmov notranjih kontrol iz prvega odstavka 31. člena tega
sklepa.
(3) Banka mora imeti dokumentiran načrt uporabe zunanjih
izvajalcev, vključno s podrobno opredelitvijo:
1.     
načina upravljanja tveganj iz naslova uporabe zunanjih izvajalcev;
2.     
poročil o tveganjih iz naslova uporabe zunanjih izvajalcev;
3.     
odgovornosti za spremljanja skladnosti delovanja zunanjih izvajalcev s
predpisi, standardi in notranjimi akti banke.
(4) Banka mora zagotoviti, da so pogodbene pravice ter
obveznosti banke in zunanjih izvajalcev natančno opredeljene in razumljive.
Pogodbene pravice banke morajo vključevati možnost predčasne prekinitve
pogodbenega razmerja z zunanjimi izvajalci na zahtevo banke. Pogodbene
obveznosti zunanjih izvajalcev morajo vključevati:
1.     
zaščito podatkov banke;
2.     
skladnost delovanja zunanjih izvajalcev s predpisi in standardi;
3.     
popoln dostop pooblaščenih oseb ali funkcij banke do vseh prostorov in
podatkov zunanjih izvajalcev, ki so v zvezi z opravljanjem zadevnih dejavnosti
ter pravico do pregleda teh prostorov in podatkov.
(5) Zunanji izvajalec mora na temelju pogodbe o ravni
kakovosti storitev zagotoviti dogovorjeno raven kakovosti storitev. Pogodba o
ravni kakovosti storitev mora vsebovati kvantitativna in/ali kvalitativna
merila, na podlagi katerih lahko banka in zunanji izvajalec ocenita ustreznost
kakovosti storitev. Če raven kakovosti storitev ni v skladu s pogodbo o ravni
kakovosti storitev, mora banka sprejeti ustrezne ukrepe.
30. člen
(odobritev novega produkta in uporabe zunanjega izvajalca)
(1) Banka mora odobriti uvedbo vsakega novega produkta ali
uporabo zunanjega izvajalca, ob upoštevanju ocene tveganj, ki jo izdela zadevna
organizacijska enota v sodelovanju s funkcijo upravljanja tveganj oziroma drugo
funkcijo notranjih kontrol, kjer je primerno. V primeru, da iz ocene tveganj
izhaja pomemben vpliv novega produkta ali uporabe zunanjega izvajalca mora to
uvedbo oziroma uporabo odobriti uprava.
(2) Ocena tveganj iz prvega odstavka tega člena mora
biti celovita in nepristranska ter mora temeljiti na ustreznih scenarijih
tveganj, ob upoštevanju:
1.     
morebitnih pomanjkljivosti procesa upravljanja tveganj in notranjih
kontrol za učinkovito upravljanje pripadajočih tveganj;
2.     
ustreznosti metodologij in znanja funkcije upravljanja tveganj, službe
skladnosti poslovanja, kjer ta obstaja, funkcije informacijske tehnologije ter
poslovnih področij za primerno ocenjevanje in obvladovanje pripadajočih
tveganj;
3.     
vpliva uvedbe novega produkta oziroma uporabe zunanjega izvajalca na
sposobnost prevzemanja tveganj.
(3) Banka mora v primeru ocene, da ni zagotovljeno
ustrezno obvladovanje tveganj iz prvega odstavka 23. člena tega sklepa,
odložiti uvedbo novega produkta ali uporabo zunanjega izvajalca do vzpostavitve
ustreznih procesov obvladovanja tveganj ter, kjer je ustrezno, o tem obvestiti
upravo.
2.4. Mehanizmi notranjih kontrol
31. člen
(notranje kontrole in funkcije notranjih kontrol)
(1) Primernost mehanizmov notranjih kontrol iz 3. točke
prvega odstavka 128. člena ZBan-2 določa neodvisnost, kakovost in
uveljavljenost:
1.     
pravil in kontrol nad izvajanjem organizacijskih, poslovnih in delovnih
postopkov banke (v nadaljevanju notranje kontrole);
2.     
funkcij in služb notranjih kontrol (v nadaljevanju funkcije notranjih
kontrol).
(2) Notranje kontrole iz 1. točke prvega odstavka tega
člena so primerne, če zagotavljajo sistematičen nadzor nad vsemi pomembnimi
tveganji banke, ki se uresničuje na podlagi politik, procesov in ukrepov banke.
(3) Funkcije notranjih kontrol iz 2. točke prvega
odstavka tega člena so primerne, če zagotavljajo neodvisno in objektivno oceno
učinkovitosti in skladnosti glede ureditve notranjega upravljanja banke na
podlagi pregledovanja in ocenjevanja ustreznosti strategij in politik tveganj,
procesov, postopkov in metodologij upravljanja tveganj banke ter poročanja o
tveganjih.
2.4.1. Notranje kontrole
32. člen
(splošno)
(1) Notranje kontrole morajo biti vzpostavljene na vseh
ravneh organizacijske strukture banke, vključno z ravnmi poslovnih, kontrolnih
in podpornih funkcij ter na ravni vsake finančne storitve banke. Banka mora
zagotoviti izvajanje notranjih kontrol v okviru vsakodnevnih procesov,
postopkov in dejavnosti banke.
(2) Zaposleni morajo razumeti namen in pomembnost
notranjih kontrol pri poslovanju banke ter pomen svojega prispevka k njihovemu
učinkovitemu uresničevanju.
33. člen
(pravila in postopki notranjih kontrol)
(1) Banka mora zagotoviti uresničevanje notranjih
kontrol predvsem na podlagi dokumentiranih pravil in postopkov:
1.     
zagotavljanja skladnosti poslovanja banke s predpisi, standardi in
notranjimi akti ter zahtevami Banke Slovenije in drugih pristojnih nadzornih
organov;
2.     
spremljanja skladnosti poslovnih transakcij oziroma naložb s sprejetimi
limiti tveganj;
3.     
nadzora nad ustreznim uresničevanjem predpisanih delovnih postopkov v
zvezi s poslovno-operativnimi in organizacijskimi dejavnostmi s strani
zaposlenih;
4.     
preverjanja pravilnosti notranjih in zunanjih poročil;
5.     
varovanja premoženja banke;
6.     
razvoja ter zagotavljanja varnosti informacijskih sistemov in informacij
banke.
V primeru pomanjkljivosti, nepravilnosti ali kršitev,
ugotovljenih v procesih uresničevanja notranjih kontrol (npr. kršitev limitov
tveganj ali delovnih postopkov), mora banka zagotoviti ustrezne postopke obravnave
ugotovitev ter pripadajoče ukrepe, če gre za namerno kršenje pravil banke.
(2) Zagotavljanje skladnosti poslovanja banke iz 1.
točke prvega odstavka tega člena mora upoštevati politike skladnosti banke iz
42. člena tega sklepa. Notranje kontrole zagotavljajo ustrezno
uresničevanje pristopa banke k upravljanju tveganja skladnosti pri vseh poslih
banke ter dejavnostih zaposlenih banke.
(3) Poslovne transakcije iz 2. točke prvega odstavka
tega člena morajo upoštevati nagnjenost k prevzemanju tveganj in vzpostavljene
limite tveganj. Notranje kontrole zagotavljajo ustrezno izvajanje poslovnih
transakcij ter odobritev poslovnih transakcij, ki izjemoma presegajo limite
tveganj, s strani pristojnih zaposlenih.
(4) Delovni postopki v zvezi z izvajanjem postopkov
poslovno-operativnih in organizacijskih dejavnosti s strani zaposlenih iz 3.
točke prvega odstavka tega člena morajo biti določeni z ustreznimi navodili,
pravilniki ali drugimi notranjimi akti banke, ki vključujejo pravila glede
pristojnosti in odgovornosti, dodeljevanja nalog, sprejemanja odločitev pri
izvajanju postopkov (v nadaljevanju navodila) ter opise poslovnih procesov. Notranje
kontrole zagotavljajo, z namenom preprečevanja nepravilnega izvajanja delovnih
postopkov, ustrezno razmejitev pristojnosti in odgovornosti pri izvajanju
delovnih postopkov, vključno z vzpostavitvijo informacijskih ovir, funkcionalno
in organizacijsko ločenostjo ustreznih funkcij banke, izvajanjem načela štirih
oči, medsebojnim preverjanjem ter izvajanjem pravila levega in desnega
podpisnika pomembnih dokumentov.
(5) Notranja in zunanja poročila iz 4. točke prvega
odstavka tega člena morajo vsebovati ustrezne informacije za namen sprejemanja
poslovnih odločitev in odločitev v zvezi s spremljanjem in obvladovanjem
tveganj, vključno s pripadajočimi ukrepi. Notranje kontrole morajo, na podlagi
fizičnih in logičnih kontrol, zagotoviti ugotavljanje morebitnih
pomanjkljivosti in napak v poročilih ter drugih nepravilnosti pri izdelavi
poročil.
(6) Varovanje premoženja in informacij banke iz 5. točke
prvega odstavka tega člena mora temeljiti na ustrezni omejitvi dostopa
nepooblaščenim osebam do premičnega in nepremičnega premoženja banke, vključno
z dostopom do informacijskih sistemov in varovanjem zaupnih informacij.
Notranje kontrole s tem namenom zagotavljajo fizične ovire, logične in fizične
kontrole, uporabo varnostne službe ali ustrezne varnostne tehnologije ter druge
ukrepe.
(7) Notranje kontrole pri informacijskih sistemih iz 6.
točke prvega odstavka tega člena vključujejo:
1.     
pri uresničevanju strategije razvoja informacijskih sistemov:
ugotavljanje skladnosti s poslovnimi procesi, kvalitete projektnega
načrtovanja, vključenosti ustreznih kadrov ter seznanjenosti različnih
vodstvenih ravni s pripadajočo problematiko;
2.     
pri zagotavljanju varnosti informacijskih sistemov: logične in fizične
kontrole pri dostopanju do informacijskih sistemov;
3.     
pri strojni opremi: ugotavljanje njene ustreznosti glede zahtev
pripadajočih poslovnih procesov, notranjih in tehničnih standardov ter rednosti
njenega vzdrževanja. Strojna oprema pomeni opredmeteno računalniško in komunikacijsko
opremo;
4.     
pri programski opremi: ugotavljanje njene ustreznosti in uporabe v
poslovnih procesih v smislu izpolnjevanja zahtev uporabnikov ter ločevanja
funkcij razvoja, vzdrževanja in uporabe programske opreme. Programska oprema
pomeni računalniške programe, postopke in pravila, ki zagotavljajo načrtovano
operativnost strojne opreme.
(8) Banka lahko uresničuje notranje kontrole tudi z
drugimi dejavnostmi in ukrepi, ki jih po presoji izvajajo zaposleni na ravni
posameznih poslovnih dejavnosti, procesov in postopkov banke, z namenom
preprečevanja dejanj in aktivnosti zaposlenih, ki niso v skladu z njihovimi
pristojnostmi, med drugim tudi dejanj iz naslova prevare.
2.4.2. Funkcija notranjih kontrol in funkcija
upravljanja informacijske varnost
34. člen
(splošno)
(1) Funkcije notranjih kontrol vključujejo:
1.     
službo notranje revizije iz prvega odstavka 141. člena ZBan-2;
2.     
funkcijo upravljanja tveganj iz prvega odstavka 138. člena ZBan-2;
3.     
funkcijo skladnosti poslovanja iz prvega odstavka 146. člena
ZBan-2.
(2) Banka mora vzpostaviti tudi funkcijo upravljanja
informacijske varnosti ter določiti vodjo te funkcije. Funkcija upravljanja
informacijske varnosti mora imeti primerljiv položaj, kot ga imajo funkcije iz
prvega odstavka tega člena, zlasti z vidika zagotavljanja neodvisnosti,
pooblastil in odgovornosti te funkcije.
2.4.2.1. Služba notranje revizije
35. člen
(učinkovitost in neodvisnost službe notranje revizije)
(1) Služba notranje revizije zagotavlja upravljalnemu
organu, revizijski komisiji in višjemu vodstvu neodvisno oceno glede kakovosti
in učinkovitosti ureditve notranjega upravljanja, vključno s sistemi in procesi
upravljanja tveganj ter notranjimi kontrolami banke (v nadaljevanju neodvisna
ocena službe notranje revizije). Služba notranje revizije je v podporo in pomoč
upravljalnemu organu pri varovanju dolgoročnih interesov banke ter zaščiti
njenega ugleda.
(2) Uprava mora, z namenom uresničevanja neodvisnega
delovanja službe notranje revizije, zagotoviti, da ta služba:
1.     
uresničuje in koordinira naloge notranjega revidiranja na lastno pobudo,
na vseh področjih, dejavnostih, procesih in funkcijah banke, vključno s
funkcijo upravljanja tveganj in službo skladnosti poslovanja, ne da bi bili pri
tem zaposleni službe notranje revizije izpostavljeni kakršnim koli poskusom
neprimernega vplivanja ali pritiskov s strani člana upravljalnega organa ali
člana višjega vodstva, z namenom oslabitve neodvisnega delovanja službe
notranje revizije;
2.     
ne sodeluje neposredno pri določanju, razvoju, vzpostavitvi in izvajanju
notranjih kontrol iz 32. člena tega sklepa;
3.     
ima pravico dostopa do vseh prostorov, zaposlenih, informacij in
podatkov banke.
(3) Uprava mora, z namenom uresničevanja učinkovitosti
službe notranje revizije, zagotoviti:
1.     
dosledno in pravočasno obravnavo vseh predloženih poročil, ugotovitev in
predlogov ukrepov te službe ter od višjega vodstva zahtevati ustrezno odpravo
ugotovljenih kršitev in nepravilnosti v skladu z dogovorjenimi roki. Morebitno
neupoštevanje priporočil službe notranje revizije ter morebitne zamude pri
odpravi ugotovljenih nepravilnosti glede na dogovorjene roke mora biti pisno
utemeljeno s strani naslovnika priporočil službe notranje revizije;
2.     
pravočasno obveščanje službe notranje revizije glede vseh pomembnih
odločitev (npr. uvajanje novih produktov, uporaba pomembnih zunanjih
izvajalcev, sprememba informacijske tehnologije) ter pomembnih tveganj banke.
Služba notranje revizije te informacije upošteva pri oceni tveganj za namen
letnega načrta dela.
(4) Nadzorni svet mora, z namenom uresničevanja
neodvisnega delovanja službe notranje revizije, spremljati uspešnost in
učinkovitost izvajanja nalog notranjega revidiranja službe notranje revizije na
podlagi:
1.     
obravnave poročil notranjega revidiranja iz četrtega in petega odstavka
144. člena ZBan-2;
2.     
rednih sestankov (npr. na kvartalni ravni) med predsednikom nadzornega
sveta oziroma predsednikom revizijske komisije in vodjo službe notranje
revizije. Ti sestanki morajo potekati brez prisotnosti članov uprave, njihovih
pooblaščencev ali drugega višjega vodstva.
(5) Banka mora vodji službe notranje revizije zagotoviti
dostop do zapisnikov sej nadzornega sveta.
36. člen
(zaposleni v službi notranje revizije)
(1) Banka mora zagotoviti, da je število in
usposobljenost zaposlenih službe notranje revizije sorazmerno naravi, obsegu in
zapletenosti tveganj, ki izhajajo iz poslovnega modela banke. Ti zaposleni
morajo imeti ustrezno znanje, izkušnje in veščine za opravljanje svojih nalog,
med drugim tudi za pregledovanje specifičnih področij in dejavnosti banke.
(2) Notranji revizorji, ki v banki izvajajo naloge
notranjega revidiranja, se morajo najmanj enkrat letno pisno izjaviti glede
morebitnega nasprotja interesov v zvezi z opravljanjem nalog notranjega
revidiranja.
(3) Banka mora imeti in uresničevati program izobraževanja
zaposlenih službe notranje revizije glede na področja in zahtevnost njihovih
nalog.
37. člen
(obveščanje uprave in nadzornega sveta)
Banka mora zagotoviti, da v primerih iz prvega in drugega
odstavka 145. člena ZBan-2 služba notranje revizije obvešča upravo oziroma
nadzorni svet neovirano in neodvisno. Neovirano obveščanje pomeni, da služba
notranje revizije poroča upravi oziroma nadzornemu svetu brez morebitnih zahtev
ali pritiskov s strani člana upravljalnega organa ali višjega vodstva po neprimernem
prilagajanju ali izpuščanju informacij. Banka mora v ta namen zagotoviti, da je
način obveščanja uprave in nadzornega sveta določen s strani službe notranje
revizije in ne s strani uprave ali nadzornega sveta. Neodvisno obveščanje
pomeni, da lahko služba notranje revizije v navedenih primerih obvesti nadzorni
svet brez predhodne obvezne predložitve informacije upravi v podpis oziroma
odobritev.
2.4.2.2. Funkcija upravljanja tveganj
38. člen
(funkcija upravljanja tveganj)
(1) Namen, pomen in naloge funkcije upravljanja tveganj
morajo biti opredeljeni v internem aktu, ki ga sprejme uprava ter z njim
seznani nadzorni svet.
(2) Osebe, ki opravljajo naloge funkcije upravljanja
tveganj iz četrtega odstavka 138. člena ZBan-2, v banki ne smejo
opravljati nobenih drugih nalog, pri katerih lahko pride do nasprotja
interesov.
39. člen
(imenovanje vodje funkcije upravljanja tveganj)
Banka mora o imenovanju vodje funkcije upravljanja tveganj obvestiti
nadzorni svet.
40. člen
(sodelovanje pri pripravi strategije)
Funkcija upravljanja tveganj sodeluje pri pripravi strategije
upravljanja tveganj banke in pri vseh pomembnih odločitvah glede upravljanja
tveganj iz 2. točke četrtega odstavka 138. člena ZBan-2 na podlagi
izdelane:
1.     
analize tveganj banke, ki jo upravljalni organ upošteva pri določitvi
nagnjenosti k tveganjem;
2.     
ocene ustreznosti predloga strategije upravljanja tveganj glede na
realnost in doslednost poslovnih ciljev organizacijskih enot, vključno z
ustreznim mnenjem upravljalnemu organu, še pred sprejetjem njegove odločitve
glede strategije tveganj;
3.     
izdelave predlogov glede limitov tveganj za organizacijske enote banke.
41. člen
(neposreden dostop do nadzornega sveta)
(1) Banka mora vodji funkcije upravljanja tveganj
zagotoviti redno sodelovanje na sejah nadzornega sveta v delu, ki se nanaša na
problematiko tveganj, in sejah komisije za tveganja. Vodja funkcije upravljanja
tveganj na teh sejah predstavlja nepristranske analize tveganj banke ter
zastopa stališča funkcije upravljanja tveganj, ki so v skladu z nagnjenostjo k
tveganjem. Banka mora vodji funkcije upravljanja tveganj prav tako zagotoviti dostop
do zapisnikov sej nadzornega sveta v delu točk dnevnega reda, ki so povezane s
področjem dela te funkcije.
(2) Banka mora zagotoviti, da v primerih iz šestega in
sedmega odstavka 138. člena ZBan-2, vodja funkcije upravljanja tveganj
obvesti upravo oziroma predsednika nadzornega sveta (ali predsednika komisije
za tveganja) neovirano in neodvisno. Neovirano obveščanje pomeni, da vodja
funkcije upravljanja tveganj obvesti upravo oziroma predsednika nadzornega
sveta (ali predsednika komisije za tveganja) brez morebitnih zahtev ali
pritiskov s strani člana upravljalnega organa ali višjega vodstva po
neprimernem prilagajanju ali izpuščanju informacij. Banka mora v ta namen
zagotoviti, da je način obveščanja uprave in nadzornega sveta določen s strani
funkcije upravljanja tveganj in ne s strani uprave ali nadzornega sveta.
Neodvisno obveščanje pomeni, da lahko vodja funkcije upravljanja tveganj v
navedenih primerih obvesti predsednika nadzornega sveta ali predsednika
komisije za tveganja brez predhodne predložitve zadevnega obvestila upravi v
podpis oziroma odobritev.
2.4.2.3. Funkcija skladnosti poslovanja
42. člen
(politike skladnosti poslovanja)
Banka mora imeti in uresničevati politike skladnosti
poslovanja. Te politike določajo zlasti:
1.     
pristop banke k upravljanju tveganja skladnosti, ki ga določi uprava ter
osnovna načela uresničevanja skladnosti banke;
2.     
splošne standarde zagotavljanja skladnosti poslovanja za vse zaposlene
ter podrobnejša pravila zagotavljanja skladnosti poslovanja za posamezne
skupine zaposlenih;
3.     
obrazložitev najpomembnejših postopkov za ugotavljanje in obvladovanje
tveganja skladnosti na različnih ravneh organizacijske strukture banke.
43. člen
(funkcija oziroma služba skladnosti poslovanja)
(1) Uprava mora zagotoviti, da ima služba skladnosti
poslovanja iz 146. člena ZBan-2 ustrezna pooblastila in vpliv za
opravljanje te funkcije ter zadostne kadrovske in finančne vire za učinkovito
ugotavljanje tveganja skladnosti. Službo skladnosti poslovanja mora voditi
oseba z ustreznim hierarhičnim položajem v banki (npr. višji vodja).
(2) Osebe, ki opravljajo naloge službe skladnosti
poslovanja iz drugega odstavka 146. člena ZBan-2, vključno z vodjem službe
skladnosti poslovanja, v banki ne smejo opravljati nobenih dejavnosti ali
nalog, ki spadajo v obseg dejavnosti, ki jih ta služba spremlja in nadzoruje
oziroma kjer bi se lahko pojavilo nasprotje interesov.
(3) Uprava mora, z namenom uresničevanja neodvisnega ugotavljanja
tveganja skladnosti v banki zagotoviti, da služba skladnosti poslovanja
uresničuje in koordinira te naloge na lastno pobudo, vključno s preiskavami
morebitnih kršitev politike skladnosti poslovanja iz prvega odstavka
42. člena tega sklepa, ne da bi bili pri tem zaposleni službe skladnosti
poslovanja izpostavljeni kakršnim koli poskusom neprimernega vplivanja ali
pritiskov s strani člana upravljalnega organa ali člana višjega vodstva, z
namenom oslabitve neodvisnosti te službe.
(4) Uprava mora, z namenom uresničevanja učinkovitosti
službe skladnosti poslovanja, zagotoviti dosledno in pravočasno obravnavo vseh
predloženih poročil, ugotovitev in predlogov ukrepov te službe ter od višjega
vodstva zahtevati ustrezno odpravo ugotovljenih nepravilnosti v skladu z
dogovorjenimi roki. Morebitno neupoštevanje priporočil službe skladnosti
poslovanja ter morebitne zamude pri odpravi ugotovljenih nepravilnosti glede na
dogovorjene roke, mora biti pisno utemeljeno s strani naslovnika priporočil.
(5) Za banke, ki službe skladnosti poslovanja nimajo
organizirane samostojno, se z namenom ustreznega izvajanja funkcije skladnosti
poslovanja, smiselno upoštevajo določila tega sklepa, ki veljajo za službo
skladnosti poslovanja.
44. člen
(naloge službe skladnosti poslovanja)
Služba skladnosti poslovanja uresničuje predvsem naslednje naloge
v zvezi z ugotavljanjem in spremljanjem tveganja skladnosti:
1.     
neodvisna preiskava o morebitnih kršitvah politik skladnosti poslovanja,
tudi na podlagi dvostranske komunikacije s katerim koli zaposlenim banke;
2.     
analiza tveganja skladnosti za namen aktivnega sodelovanja pri
preverjanju, ali je uvajanje novih produktov skladno s predpisi, standardi in
notranjimi akti banke;
3.     
vzpostavitev rednega in izrednega poročanja o tveganju skladnosti upravljalnemu
organu, ter kjer je ustrezno funkciji upravljanja tveganj in službi notranje
revizije;
4.     
svetovanje upravi in višjemu vodstvu glede zagotavljanja skladnosti
poslovanja, vključno glede razvoja predpisov in standardov s tega področja;
5.     
izobraževanje zaposlenih glede tveganja skladnosti;
6.     
izdelava usmeritev za zaposlene glede ustreznega zagotavljanja
skladnosti poslovanja (npr. kodeksi, navodila, priročniki);
7.     
delovanje, kot kontaktni naslov, za vprašanja v zvezi s tveganjem
skladnosti s strani zaposlenih.
45. člen
(vodja službe skladnosti poslovanja)
Banka mora o imenovanju ali razrešitvi vodje službe
skladnosti poslovanja obvestiti nadzorni svet.
46. člen
(neposreden dostop do nadzornega sveta)
(1) Banka mora vodji službe skladnosti poslovanja
zagotoviti redno sodelovanje na sejah nadzornega sveta v delu, ki se nanašajo
na tveganje skladnosti ali sejah ustreznih komisij nadzornega sveta. Vodja
službe skladnosti poslovanja na teh sejah zagotavlja analize, ocene in druge
informacije glede tveganja skladnosti ter zastopa stališča službe skladnosti
poslovanja, ki so v skladu s politikami skladnosti poslovanja. Banka mora vodji
službe skladnosti poslovanja prav tako zagotoviti dostop do zapisnikov sej
nadzornega sveta v delu točk dnevnega reda, ki so povezane s področjem dela te
službe.
(2) Banka mora zagotoviti, da funkcija skladnosti
poslovanja o svojih ugotovitvah iz tretjega odstavka 146. člena ZBan-2
poroča upravi in nadzornemu svetu ter kadar je ustrezno funkciji upravljanja
tveganj neovirano in neodvisno. Neovirano poročanje pomeni, da funkcija
skladnosti poslovanja poroča navedenim organom oziroma funkcijam brez
morebitnih zahtev ali pritiskov s strani člana upravljalnega organa ali višjega
vodstva po neprimernem prilagajanju ali izpuščanju informacij. Banka mora v ta
namen zagotoviti, da je način navedenega poročanja upravi in nadzornemu svetu
določen s strani funkcije skladnosti poslovanja in ne s strani uprave ali
nadzornega sveta. Neodvisno obveščanje pomeni, da lahko služba skladnosti
poslovanja poroča nadzornemu svetu brez predhodne predložitve zadevnega obvestila
upravi v podpis oziroma odobritev.
2.4.2.4. Funkcija upravljanja informacijske varnosti
46.a člen
(politika upravljanja informacijske varnosti)
Banka mora imeti in uresničevati ustrezno politiko
upravljanja informacijske varnosti, ki opredeljuje zlasti:
(a)   
cilje in pristop banke k zagotavljanju varnosti informacijskih sistemov
in informacij, vključno z osnovnimi načeli uresničevanja informacijske
varnosti;
(b)   
načela in postopke za zagotavljanje zaupnosti, integritete in
razpoložljivosti informacij, ter porazdelitev odgovornosti glede varovanja
informacijske tehnologije, informacij, shranjenih v informacijskih sistemih
banke, ter pripadajoče dokumentacije. »Zaupnost« informacij pomeni, da je
informacija razkrita le pooblaščenim osebam, »integriteta informacij« pomeni,
da je informacija neoporečna in celovita, »razpoložljivost informacij« pomeni,
da imajo pooblaščeni uporabniki v potrebnem času zagotovljen dostop do
informacij;
(c)   
splošne standarde informacijske varnosti za vse zaposlene ter
podrobnejša pravila zagotavljanja varnosti informacij za posamezne skupine
zaposlenih;
(d)   
obrazložitev najpomembnejših postopkov za ugotavljanje in obvladovanje
tveganj iz naslova informacijske varnosti na različnih ravneh organizacijske
strukture banke.
46.b člen
(namen in pooblastila funkcije upravljanja informacijske
varnosti)
(1) Funkcija upravljanja informacijske varnosti spremlja in
kontrolira postopke informacijske varnosti z namenom preprečevanja nepooblaščenega
dostopa do informacij v hrambi, obdelavi ali prenosu ter njihovih sprememb,
vključno z upravljanjem s tem povezanih tveganj ter izdelavo vsakokratne
analize teh tveganj za namen procesa ICAAP.
(2) Uprava mora zagotoviti, da ima funkcija upravljanja informacijske
varnosti:
(a)   
ustrezna pooblastila za učinkovito opravljanje dela,
(b)   
zadostne kadrovske in finančne vire za:
i.    izvajanje politike informacijske
varnosti,
ii.    učinkovito upravljanje tveganj iz
naslova informacijske varnosti,
iii.   usposabljanje in izobraževanje
zaposlenih banke o zagotavljanju informacijske varnosti ter
iv.  usposabljanje in izobraževanje zaposlenih
v funkciji upravljanja informacijske varnosti.
(3) Uprava mora z namenom zagotavljanja učinkovitosti
funkcije upravljanja informacijske varnosti zagotoviti dosledno in pravočasno
obravnavo vseh predloženih poročil, ugotovitev in predlogov ukrepov te funkcije
ter od višjega vodstva zahtevati odpravo ugotovljenih nepravilnosti v skladu z
dogovorjenimi roki. Morebitno neupoštevanje priporočil funkcije upravljanja
informacijske varnosti ter morebitne zamude pri odpravi ugotovljenih
nepravilnosti glede na dogovorjene roke, mora biti pisno utemeljeno s strani
naslovnika priporočil.
46.c člen
(naloge funkcije upravljanja informacijske varnosti)
(1) Naloge funkcije upravljanja informacijske varnosti
vključujejo:
1.     
redno analizo informacijskih tveganj, oceno tveganj in zagotavljanje
ocene skladnosti z veljavnimi predpisi in standardi;
2.     
upravljanje z varnostnimi incidenti ali potencialnimi varnostnimi incidenti
s sodelovanjem drugih funkcij v banki, kjer je ustrezno (npr. ugotavljanje,
ocenjevanje, spremljanje in poročanje o varnostnih incidentih);
3.     
nadzor izvedbe ukrepov za izboljšanje stanja informacijske varnosti;
4.     
redno pregledovanje in posodabljanje politike informacijske varnosti ter
zagotavljanje skladnosti s politiko;
5.     
redno in izredno poročanje upravljalnemu organu o neskladnostih,
varnostnih incidentih, tveganjih, pojavu novih groženj iz naslova informacijske
varnosti ter o izvajanju ukrepov za izboljšanje informacijske varnosti;
6.     
svetovanje upravi in višjemu vodstvu glede upravljanja informacijske
varnosti, vključno glede razvoja predpisov in standardov s tega področja;
7.     
izobraževanje zaposlenih glede informacijske varnosti;
8.     
izdelava usmeritev za zaposlene glede ustreznega upravljanja
informacijske varnosti (npr. navodila, priročniki).
(2) Ugotovljena tveganja s področja informacijske varnosti
morajo biti vključena v poročila o operativnih tveganjih. Če gre za pomembna
tveganja, morajo le-ta biti ustrezno obravnavana v okviru vsakokratnega procesa
ICAAP.
46.d člen
(vodja funkcije upravljanja informacijske varnosti)
(1) Funkcijo upravljanja informacijske varnosti mora voditi
oseba z ustreznim znanjem, izkušnjami ter pooblastili.
(2) Osebe, ki opravljajo naloge funkcije upravljanja
informacijske varnosti, ne smejo opravljati nobenih operativnih nalog, ki
spadajo v obseg dejavnosti, ki naj bi jih ta funkcija spremljala in
kontrolirala.
(3) Banka mora o imenovanju ali razrešitvi vodje funkcije
upravljanja informacijske varnosti obvestiti nadzorni svet banke.
46.e člen
(neposreden dostop do nadzornega sveta in uprave)
(1) Banka mora vodji funkcije upravljanja informacijske
varnosti omogočiti redno sodelovanje na sejah nadzornega sveta v delu, ki se
nanašajo na tveganja iz naslova informacijske varnosti. Vodja funkcije
upravljanja informacijske varnosti na teh sejah predstavlja analize, ocene in
druge informacije glede tveganj iz naslova informacijske varnosti ter zastopa
stališča funkcije upravljanja informacijske varnosti, ki so v skladu s politiko
informacijske varnosti banke.
(2) Banka mora zagotoviti, da funkcija upravljanja
informacijske varnosti o svojih ugotovitvah poroča upravi in nadzornemu svetu
neovirano in neodvisno. Neovirano poročanje pomeni, da funkcija upravljanja
informacijske varnosti poroča navedenim organom oziroma funkcijam brez
morebitnih zahtev ali pritiskov s strani člana upravljalnega organa ali višjega
vodstva po neprimernem prilagajanju ali izpuščanju informacij. Banka mora v ta
namen zagotoviti, da je način navedenega poročanja upravi in nadzornemu svetu
določen s strani funkcije upravljanja informacijske varnosti in ne s strani
uprave ali nadzornega sveta. Neodvisno obveščanje pomeni, da lahko funkcija
upravljanja informacijske varnosti poroča nadzornemu svetu brez predhodne
predložitve zadevnega poročila upravi v podpis oziroma odobritev.
2.5. Politike in prakse prejemkov
47. člen
(procesi in postopki)
(1) Politike in prakse prejemkov iz 4. točke prvega
odstavka 128. člena ZBan-2 so ustrezne, če upoštevajo pomen finančnih
spodbud za osebe iz drugega odstavka 169. člena ZBan-2 (v nadaljevanju
zaposleni), vključno z naslednjimi temeljnimi načeli za določanje politike in
praks glede prejemkov:
1.     
upoštevanjem omejitev glede prejemkov;
2.     
upoštevanjem vpliva variabilnih prejemkov na finančno stanje banke;
3.     
določitvijo ustreznih razmerij med fiksnim in variabilnim delom
prejemkov;
4.     
ocenjevanjem uspešnosti zaposlenih z namenom prilagoditve prejemkov
tveganjem;
5.     
politiko pokojnin v primeru, da banka zaposlenim omogoča diskrecijske
pokojninske ugodnosti. Diskrecijske pokojninske ugodnosti so ugodnosti, ki jih
banka na diskrecijski podlagi odobri zaposlenemu v okviru njegovega
variabilnega dela prejemka. Te ugodnosti ne vključujejo splošnih ugodnosti
sistema pokojninskega zavarovanja v banki, ki veljajo enako za vse zaposlene.
(2) Banka ne izplačuje variabilnih prejemkov na način,
ki ni skladen z zahtevami iz 169. do 171. člena ZBan-2.
48. člen
(omejitve glede prejemkov)
(1) Banka mora zagotoviti, da politike prejemkov ne
omogočajo bonitet iz naslova pogodbeno vnaprej dogovorjenega variabilnega dela
prejemka, razen izjemoma in pod naslednjimi pogoji:
1.     
odobritev bonitete je možna samo pri zaposlitvi novega zaposlenega;
2.     
uporaba bonitete je omejena samo na prvo leto zaposlitve.
(2) Banka mora zagotoviti, da so prejemki iz naslova
nadomestil ali odškodnin v povezavi s pogodbami iz prejšnje zaposlitve, v
skladu z dolgoročnimi interesi banke, vključno s pravili glede uspešnosti
zaposlenega ter pravili glede zadržanja, odložitve in vračila sredstev.
49. člen
(upoštevanje vpliva variabilnega dela prejemkov na finančno
stanje banke)
Banka mora zagotoviti, da politika variabilnih prejemkov ne
zmanjšuje možnosti banke za potrebno dokapitalizacijo.
50. člen
(ustrezna razmerja med fiksnim in variabilnim prejemkom)
Banka mora zagotoviti, da so razmerja med fiksnim in
variabilnim delom celotnega prejemka različnih kategorij zaposlenih ustrezno
uravnotežena. Uravnoteženost med fiksnim in variabilnim delom prejemka je
ustrezna, če višina celotnih prejemkov zaposlenega ni pomembno odvisna od
variabilnega dela prejemka, hkrati pa še vedno predstavlja učinkovit način
spodbujanja zaposlenega za doseganje ali preseganje načrtovanih rezultatov
dela. Fiksni prejemek mora predstavljati dovolj visok delež v celotnih
prejemkih zaposlenega, da lahko banka izvaja popolnoma prilagodljivo politiko
variabilnega prejemka, vključno z možnostjo njegovega neizplačila.
51. člen
(ocenjevanje uspešnosti zaposlenih za namen variabilnih
prejemkov)
(1) Banka mora uspešnost zaposlenih ocenjevati skozi
večletno časovno obdobje ter zagotoviti, da:
1.     
vsakokratne ocene upoštevajo dolgoročno uspešnost zaposlenega;
2.     
se izplačilo vsakega variabilnega dela prejemka porazdeli čez obdobje,
ki upošteva poslovni cikel banke in tveganja banke.
(2) Banka mora pri ocenjevanju uspešnosti zaposlenega
kot podlage za izračun variabilnega prejemka ali mase variabilnih prejemkov
vnaprej upoštevati:
1.     
prilagoditve za vse vrste tveganj banke ter
2.     
stroške kapitala in potrebne likvidnosti.
(3) Banka mora pri končni porazdelitvi delov
variabilnega prejemka po organizacijskih enotah banke prav tako upoštevati
prilagoditve za vse vrste tveganj banke.
52. člen
(politika pokojnin)
(1) Banka mora zagotoviti, da je politika pokojnin, v
primeru, da banka zaposlenim omogoča diskrecijske pokojninske ugodnosti, v
skladu s poslovno strategijo, cilji, vrednotami in dolgoročnimi interesi banke.
(2) V primeru, da zaposleni prekine delovno razmerje z
banko pred upokojitvijo, mora banka odložiti izplačilo njegovih prejemkov iz
naslova diskrecijskih pokojninskih ugodnosti za obdobje petih let, šteto od
dneva prekinitve delovnega razmerja. V primeru, da zaposleni v času rednega
delovnega razmerja z banko izpolni pogoje za upokojitev, banka njegove prejemke
iz naslova diskrecijskih pokojninskih ugodnosti izplača, pri čemer je obdobje
zadržanja teh prejemkov pet let, šteto od dneva upokojitve.
(3) Diskrecijske pokojninske ugodnosti se lahko
izplačajo samo v obliki navadnih oziroma prednostnih delnic ali z delnicami
povezanih instrumentov oziroma enakovrednih nedenarnih instrumentov, kadar
delnice banke niso uvrščene na organiziran trg, pri čemer lahko pridobitelj te
delnice oziroma instrumente prenese le z dovoljenjem banke, ki se lahko izda
šele po poteku najmanj dveh let od pridobitve.
53. člen
(dodatna pravila glede prejemkov članov uprave
in nadzornega sveta)
O prejemkih članov uprave odloča nadzorni svet, pri čemer upošteva
politiko prejemkov banke iz prvega odstavka 169. člena ZBan-2.
3. DELOVANJE UPRAVLJALNEGA ORGANA IN NJEGOVIH KOMISIJ
TER RAVNANJE NJEGOVIH ČLANOV V SKLADU S STANDARDI USTREZNE PROFESIONALNE
SKRBNOSTI IN ETIČNIMI STANDARDI TER PREPREČEVANJA NASPROTJA INTERESOV
3.1. Standardi profesionalne skrbnosti in etični standardi
na ravni banke
54. člen
(uresničevanje korporativnih vrednot)
(1) Član upravljalnega organa mora pri svojem ravnanju
slediti sprejetim korporativnim vrednotam banke iz 1. točke prvega odstavka
8. člena tega sklepa ter izpolnjevati visoke standarde profesionalne
skrbnosti in etične standarde, vključno s preprečevanjem okoliščin, ki pomenijo
ali bi lahko vodile v nastanek kakršnega koli nasprotja interesov.
(2) Član upravljalnega organa mora s svojim vsakodnevnim
zgledom spodbujati visoko kulturo upravljanja tveganj iz 2. točke prvega
odstavka 8. člena tega sklepa, ki dajejo najvišjo prioriteto poštenemu,
preudarnemu in neoporečnemu izvajanju poslovnih dejavnosti banke.
3.2. Temeljna pravila profesionalne skrbnosti in etike
55. člen
(dolžnost skrbnega in lojalnega ravnanja)
(1) Član upravljalnega organa mora od trenutka nastopa
svoje funkcije, z namenom izpolnjevanja standardov profesionalne skrbnosti in
etičnih standardov, uresničevati svojo dolžnost skrbnega ravnanja ter dolžnost
lojalnega ravnanja. Dolžnost skrbnega ravnanja je dolžnost člana upravljalnega
organa, da pri sprejemanju odločitev v zvezi z banko ravna preudarno, kot bi
odgovorna oseba sprejemala odločitve v svojih lastnih zadevah ter pri tem
upošteva vse razpoložljive informacije. Dolžnost lojalnega ravnanja je dolžnost
člana upravljalnega organa, da pri uresničevanju svojih pristojnosti in
odgovornosti vedno ravna v dobri veri ter v skladu z interesi banke oziroma pri
tem nikoli ne ravna v svojem zasebnem interesu, interesu tretje osebe ali
interesu skupine drugih posameznikov na škodo banke ali njenih delničarjev.
(2) Dolžnosti iz prvega odstavka tega člena uresničuje
član upravljalnega organa predvsem s konstruktivno-kritičnim sodelovanjem pri
obravnavi najpomembnejših zadev banke z namenom nepretrganega zasledovanja najboljšega
interesa banke. Pri tem mora biti:
1.     
član nadzornega sveta, na podlagi poznavanja in razumevanja poslovanja
in finančnih podatkov banke, ciljev, strategij in politik banke iz prvega
odstavka 4. člena tega sklepa ter ob upoštevanju predpisov, standardov in
zahtev Banke Slovenije, aktivno vključen v nadzor nad delovanjem uprave in
poslovanjem banke;
2.     
član uprave, na podlagi ravnanja v skladu s cilji, strategijami in
politikami banke, aktivno vključen v poslovanje banke in upravljanje tveganj
banke.
(3) Član nadzornega sveta mora poznavanje in razumevanje
področij iz 1. točke drugega odstavka tega člena ustrezno izkazovati na sejah
nadzornega sveta, sejah komisij nadzornega sveta, katerih član je, ter na
sestankih z Banko Slovenije (v nadaljevanju sestankih). Razumevanje in
poznavanje teh področij je ustrezno, če se član nadzornega sveta na sestankih
aktivno vključuje in sodeluje v razpravah s svojimi samostojnimi stališči in
utemeljitvami. Tak način ravnanja člana nadzornega sveta mora biti razviden tudi
iz zvočnih zapisov iz 2. točke četrtega odstavka 56. člena tega sklepa.
(4) Član nadzornega sveta, ki mu je zaradi kakršnih koli
razlogov onemogočeno opravljanje funkcije nadzora nad delovanjem uprave oziroma
izvajanje njegovih pristojnosti (npr. nasprotje interesov tega člana, njegovemu
neodvisnemu odločanju, dolgotrajna pasivnost in neukrepanje preostalih članov
nadzornega sveta), in je izkoristil vse mehanizme, ki jih omogočajo veljavni
predpisi, mora o tem obvestiti Banko Slovenije.
56. člen
(odgovorno ravnanje)
(1) Banka mora zagotoviti jasno in dokumentirano
opredelitev odgovornosti posameznih članov upravljalnega organa v zvezi z
opravljanjem njihove funkcije, vključno s pripadajočimi pristojnostmi,
dolžnostmi, pričakovanji, nalogami in delovnimi postopki.
(2) Člani upravljalnega organa morajo svojo funkcijo
opravljati odgovorno ter pri tem tesno sodelovati z namenom uresničevanja najboljših
interesov banke. Pri sprejemanju najpomembnejših odločitev za banko, ki bi
lahko pomembno vplivale na poslovno, finančno ali pravno stanje banke, si
morajo člani upravljalnega organa prizadevati doseči soglasje.
(3) Odgovorno ravnanje predsednika uprave in drugih
članov uprave vključuje njihovo dolžnost dokumentiranega odločanja in
odobravanja pomembnih poslovnih odločitev ter odločitev v zvezi z upravljanjem
tveganj, ki so v pristojnosti uprave, brez formalnega ali neformalnega prenosa
te odgovornosti na nižje hierarhične ravni.
(4) Banka mora za namen spremljanja uresničevanja
odgovornega ravnanja članov upravljalnega organa zagotoviti:
1.     
zapisnike sej uprave, nadzornega sveta in njegovih komisij;
2.     
zvočni zapis sej nadzornega sveta;
3.     
zapisnike sej in sestankov drugih odborov ter komisij, katerih člani so
člani upravljalnega organa.
Rok hrambe dokumentov iz druge točke prejšnjega
odstavka je 15 let.
57. člen
(znanje in izkušnje ter samostojna presoja pri sprejemanju
odločitev)
(1) Član upravljalnega organa mora imeti ustrezno znanje
in izkušnje, vključno z osebno integriteto, za samostojno
konstruktivno-kritično presojo pri sprejemanju odločitev, ki so v najboljšem
interesu banke. Pri tem mora član upravljalnega organa upoštevati vse
razpoložljive informacije in druge primerne dejavnike, ki lahko vplivajo na te
odločitve.
(2) Znanje in izkušnje člana upravljalnega organa iz
prvega odstavka tega člena je ustrezno, če vključuje:
1.     
znanje s področja bančnih in finančnih storitev ali drugih ustreznih
področij (npr. s področja ekonomije, prava, upravnih ved in finančnih
predpisov, matematike oziroma statistike);
2.     
izkušnje, pridobljene s preteklim poslovnim ravnanjem, zlasti na
področjih:
- 
finančnih trgov,
- 
bančne zakonodaje in predpisov,
- 
strateškega načrtovanja ter razumevanja in uresničevanja poslovne
strategije ali poslovnega načrta banke,
- 
upravljanja tveganj,
- 
ocenjevanja učinkovitosti notranje ureditve upravljanja banke in
vzpostavljanja učinkovitih mehanizmov notranjih kontrol,
- 
tolmačenja finančnih podatkov banke.
(3) Ne glede na drugi odstavek tega člena, se lahko
raven ter narava znanja in izkušenj, zahtevanih od člana uprave, razlikuje od
ravni ter narave znanja in izkušenj, zahtevanih od člana nadzornega sveta. In
sicer mora imeti:
1.     
član uprave predvsem dovolj delovnih izkušenj, ki si jih je ustrezno
obdobje pridobival na vodstvenem delovnem mestu;
2.     
član nadzornega sveta predvsem dovolj izkušenj za namen zagotavljanja
konstruktivno-kritične presoje odločitev uprave in učinkovit nadzor nad njo,
učinkovitega uresničevanja svoje vloge pri sprejemanju politik in odločitev v
pristojnosti nadzornega sveta iz prvega odstavka 137. člena ZBan-2 ter
učinkovitega sodelovanja v komisijah nadzornega sveta iz 49. člena ZBan-2.
(4) Član upravljalnega organa si mora v vseh okoliščinah
prizadevati za samostojno in strokovno utemeljeno sprejemanje odločitev v
najboljšem interesu banke in v skladu z etičnimi standardi upravljanja in na
tej podlagi presojati morebitna mnenja ali navodila tistih, ki so ga izvolili,
predlagali oziroma imenovali. Te okoliščine vključujejo tudi morebitna mnenja
ali navodila upravljalnega organa nadrejene družbe članu upravljalnega organa
podrejene družbe, glede uresničevanja poslovnih ciljev, profila tveganosti,
strategij in politik banke ter nagnjenosti k tveganjem.
(5) Ne glede na določilo o samostojnem odločanju iz
prejšnjega odstavka mora član uprave popolno, izčrpno, natančno in sproti
obveščati predsednika in druge člane uprave o vseh pomembnejših dogajanjih ter
poteku posameznih poslov na področjih, za katera je pristojen.
(6) Če posamezni član uprave meni, da je večinska
odločitev uprave glede določene problematike v nasprotju s cilji, strategijami
in politikami banke in da krši njegove dolžnosti iz drugega odstavka
45. člena ZBan-2, mora to nestrinjanje izraziti z zaznamkom in
obrazložitvijo v zapisniku seje uprave ali drugega odločevalnega organa,
katerega član je.
(7) Član nadzornega sveta mora o pridobitvi mnenja ali
navodila iz četrtega odstavka tega člena obvestiti druge člane nadzornega
sveta. Vsi člani nadzornega sveta morajo imeti enake pravice in obveznosti, ne
glede na to, kdo jih je izvolil, predlagal oziroma imenoval.
(8) Če posamezni član nadzornega sveta meni, da je
večinska odločitev nadzornega sveta v nasprotju s poslovnimi cilji oziroma
cilji upravljanja tveganj banke, mora to nestrinjanje izraziti z zaznamkom in z
obrazložitvijo v zapisniku seje nadzornega sveta.
58. člen
(neodvisno ravnanje)
(1) Član upravljalnega organa mora pri opravljanju svoje
funkcije ravnati in odločati neodvisno, v najboljšem interesu banke. S tem
namenom član upravljalnega organa ne sme delovati, na način, da bi njegove
ekonomske, osebne ali druge povezave z banko ali drugo osebo v skupini,
vključno z njenimi upravljalnimi organi, neprimerno vplivale na njegovo
nepristransko, strokovno, objektivno, pošteno in celovito osebno presojo pri
opravljanju funkcije člana upravljalnega organa.
(2) O vsaki povezavi člana upravljalnega organa z banko
ali drugo osebo v skupini, ki bi lahko ogrozilo sprejemanje neodvisnih
odločitev v najboljšem interesu banke, mora član upravljalnega organa nemudoma
obvestiti nadzorni svet.
3.2. Nasprotje interesov na ravni članov
upravljalnega organa
59. člen
(splošno)
(1) Upravljalni organ mora pri presoji nasprotja
interesov na ravni članov upravljalnega organa iz 4. točke drugega odstavka
3. člena tega sklepa upoštevati vse okoliščine, predvsem osebne, poslovne
ali druge okoliščine, ki so neposredno povezane s članom upravljalnega organa
oziroma z drugimi pravnimi ali fizičnimi osebami, ki imajo s tem članom zasebne
interese.
(2) Član upravljalnega organa se mora pri opravljanju
svojih nalog in odločanju izogibati okoliščinam in ravnanjem, ki pomenijo ali
bi lahko vodile v nastanek nasprotja interesov iz 3. in 4. točke drugega
odstavka 3. člena tega sklepa.
Član uprave mora pri svojem delovanju in odločanju upoštevati
predvsem interese banke, jim podrediti morebitne drugačne osebne interese in ne
sme izkoriščati poslovnih priložnosti banke za svoj račun, za račun svojih
družinskih članov ali za račun oseb, ki imajo skupaj z njim zasebne interese.
Član nadzornega sveta mora pri svojem delovanju in odločanju
upoštevati predvsem interese banke ter jim podrediti morebitne drugačne osebne
ali posamične interese delničarjev, uprave, javnosti ali drugih oseb.
60. člen
(pravila in postopki v zvezi z nasprotjem interesov)
(1) Član upravljalnega organa mora z namenom transparentnega
odločanja na sejah upravljalnega organa ter na sejah komisij in odborov,
katerih član je, zlasti upoštevati naslednje previdnostne ukrepe za izognitev
nasprotju interesov:
1.     
z namenom izognitve nastanka nasprotja interesov, ki bi lahko vplivalo
na njegovo presojo, mora na svojo pobudo oziroma na poziv predsednika uprave
oziroma predsednika nadzornega sveta izjaviti, ali obstaja sum nasprotja
interesov pri zadevi, ki je predmet glasovanja, ter ga pojasniti;
2.     
če obstaja sum nasprotja interesov, se mora član upravljalnega organa
pri zadevi, ki je predmet glasovanja, vzdržati glasovanja ter za čas glasovanja
začasno zapustiti prostor, kjer poteka seja;
3.     
upravljalni organ mora zagotoviti, da se obrazložitev ter izjava člana
upravljalnega organa o vzdržanju glasovanja iz razloga nasprotja interesov iz
2. točke tega odstavka vključi v zapisnik seje upravljalnega organa oziroma
seje komisije ali odbora banke.
(2) Član uprave mora, z namenom transparentnega
opravljanja njegove funkcije, o vseh okoliščinah, ki bi lahko vodile v nastanek
nasprotja interesov pri njegovem delovanju (v nadaljevanju okoliščine nasprotja
interesov), nemudoma obvestiti predsednika uprave. Član nadzornega sveta mora,
z namenom transparentnega opravljanja njegove funkcije, o vseh okoliščinah nasprotja
interesov, nemudoma obvestiti predsednika nadzornega sveta. V primeru nastanka
okoliščin nasprotja interesov pri predsedniku uprave, le-ta obvesti predsednika
nadzornega sveta, ob smiselni uporabi določb tega člena. V primeru nastanka okoliščin
nasprotja interesov pri predsedniku nadzornega sveta, le-ta obvesti nadzorni
svet, ob smiselni uporabi določb tega člena.
(3) Predsednik uprave oziroma predsednik nadzornega
sveta mora, v primeru obvestila o okoliščinah nasprotja interesov s strani člana
upravljalnega organa, na podlagi lastne presoje glede obstoja okoliščin
nasprotja interesov sprejeti ustrezne dokumentirane ukrepe za odpravo ali
vzpostavitev nadzora nad temi okoliščinami. Predsednik upravljalnega organa lahko,
v primeru zapletenih okoliščin nasprotja interesov, namesto sprejetja navedenih
ukrepov obvesti nadzorni svet, ki v tem primeru čim prej presodi glede obstoja
okoliščin nasprotja interesov ter sprejme ustrezne ukrepe za odpravo ali
vzpostavitev nadzora nad temi okoliščinami. Ti ukrepi vključujejo:
1.     
uporabo previdnostnih ukrepov iz prvega odstavka tega člena za izognitev
okoliščinam nasprotja interesov pri glasovanju na sejah upravljalnega organa
ter na sejah komisij in odborov, katerih član je;
2.     
takojšnje prenehanje spornega ravnanja s strani člana upravljalnega
organa ter prenos morebitne pridobljene koristi iz konkretnega posla na banko;
3.     
povrnitev škode banki iz lastnih sredstev člana upravljalnega organa, če
je banka v tem poslu utrpela kakršno koli škodo;
4.     
prenehanje funkcije člana upravljalnega organa, če le-ta okoliščin
nasprotja interesov zaradi kakršnega koli razloga ne more ali noče odpraviti.
(4) Če se izkaže, da član upravljalnega organa o
okoliščinah nasprotja interesov, za katere je sicer vedel, ni obvestil
predsednika uprave oziroma nadzornega sveta in hkrati ni takoj odpravil
posledic tega ravnanja, ali če član upravljalnega organa ni upošteval
previdnostnih ukrepov iz prvega odstavka tega člena, mora biti o tem obveščen
nadzorni svet. Nadzorni svet mora v tem primeru odpoklicati člana uprave z
njegove funkcije oziroma skupščini predlagati odpoklic člana nadzornega sveta
takoj, ko je sporni položaj ugotovljen.
3.3. Proces ocenjevanja primernosti članov
upravljalnega organa 
61. člen
(splošno)
(1) Proces ocenjevanja primernosti članov upravljalnega
organa iz prvega odstavka 35. člena ZBan-2 (v nadaljevanju proces
ocenjevanja primernosti) vključuje okoliščine ob ponovnem imenovanju člana
upravljalnega organa (reelekcija) in okoliščine, ko član upravljalnega organa v
okviru obstoječega mandata prevzame drugo področje vodenja ali nadzora. V teh
primerih lahko banka preveri samo, ali je zadevni član ob upoštevanju navedenih
okoliščin še vedno primeren za opravljanje svoje funkcije (delna ocena
primernosti).
(2) V procesu ocenjevanja primernosti se upošteva
razlika med zahtevnostjo opravljanja funkcije predsednika uprave ali nadzornega
sveta, vključno s članom nadzornega sveta, ki opravlja funkcijo predsednika
komisije nadzornega sveta, ter zahtevnostjo opravljanja funkcije člana uprave
in nadzornega sveta.
(3) Banka mora dokumentirati vsako oceno primernosti
posameznega člana upravljalnega organa, vključno z začetno oceno primernosti
člana upravljalnega organa.
62. člen
(prispevek zaposlenih k oceni primernosti)
(1) Banka lahko, ob upoštevanju drugega odstavka
35. člena ZBan-2, z namenom uveljavljanja ter izkazovanja dobre prakse
korporativnega upravljanja, omogoči izdelavo stališča banke glede primernosti
člana upravljalnega organa zaposlenim, ki jih določi banka. Ti zaposleni so
lahko na primer iz bančne skupine, funkcije upravljanja tveganj, funkcije
skladnosti poslovanja, kadrovske službe ali drugih strokovnih služb in funkcij.
(2) Banka mora zaposlenim iz prvega odstavka tega člena
zagotoviti pravočasen dostop do vseh ustreznih informacij, ki so pomembne za
izdelavo vsakokratnega stališča banke glede primernosti člana upravljalnega
organa. Te informacije vključujejo zlasti:
1.     
življenjepis osebe po ustreznem standardu (npr. življenjepis po
standardu Europass);
2.     
listine in druga dokazila, vključno z listino, ki dokazuje formalno
izobrazbo osebe, za namen presoje glede izpolnjevanja meril v zvezi z znanjem,
veščinami in izkušnjami za vodenje poslov banke iz 1. točke drugega odstavka
58. člena tega sklepa;
3.     
listine in druga dokazila, ki potrjujejo izpolnjevanje meril v zvezi z
ugledom;
4.     
druge ustrezne listine in dokazila.
63. člen
(ustreznost ocene primernosti)
(1) Banka mora zagotoviti, da vsakokratna ocena
primernosti kandidata oziroma že imenovanega člana upravljalnega organa (v
nadaljevanju ocena primernosti) vsebuje pregled okoliščin, ki jih je banka
upoštevala pri ocenjevanju primernosti osebe (lastne ugotovitve in dejstva, ki
jih je predložila oseba) ter oceno banke o izpolnjevanju zahtev banke glede
funkcije, ki je predmet kandidature oziroma imenovanja.
(2) Če je ocena primernosti, ki jo banka predloži Banki
Slovenije za namen izvedbe procesa ocenjevanja primernosti člana upravljalnega
organa s strani Banke Slovenije pomanjkljiva, skopa in kot taka ne omogoča
ustrezne presoje glede primernosti te osebe, lahko Banka Slovenije, na podlagi
ustrezne utemeljitve, zahteva njeno dopolnitev.
3.4. Delovanje komisij nadzornega sveta
64. člen
(uporaba zunanjih svetovalcev)
Nadzorni svet mora, ob upoštevanju znanj, veščin in izkušenj,
ki jih mora imeti član nadzornega sveta za namen uresničevanja nalog posameznih
komisij nadzornega sveta iz 50., 51., in 52. člena ZBan-2 ter drugih
predpisov zagotoviti, da uporaba zunanjih svetovalcev iz šestega odstavka
49. člena ZBan-2 oziroma zunanjih strokovnjakov iz tretjega odstavka
137. člena ZBan-2 upravičena zgolj za namen dostopa do dodatnih, predvsem
specifičnih znanj za namen delovanja teh komisij. Možnost uporabe zunanjih
svetovalcev namreč ne razbremeni dolžnosti člana nadzornega sveta glede strokovnih
znanj, izkušenj in samostojne presoje iz 57. člena tega sklepa ter
znanj in samostojne presoje, ki jih mora član nadzornega sveta imeti za namen
delovanja v komisijah nadzornega sveta.
3.5. Delovanje nadzornega sveta
65. člen
(sklicevanje sej nadzornega sveta)
(1) Predsednik nadzornega sveta mora zagotoviti, da se
bo nadzorni svet sestajal najmanj enkrat v četrtletju. Če predsednik nadzornega
sveta tega ne zagotovi, morajo sejo sklicati drugi člani nadzornega sveta v
skladu z zakonom, ki ureja gospodarske družbe.
(2) Predsednik nadzornega sveta mora vzdrževati redne
stike s predsednikom uprave, zahtevati od njega pojasnila o pomembnih poslovnih
dogodkih, za katere izve, in o tveganjih banke iz naslova teh dogodkov, ter po
potrebi sklicati izredno sejo nadzornega sveta.
66. člen
(učinkovitost dela nadzornega sveta)
(1) Učinkovitost dela nadzornega sveta je v največji
meri odvisna od obveščenosti in dostopa nadzornega sveta do pomembnih
informacij. Za pravočasno in celovito obveščenost nadzornega sveta so odgovorni
člani uprave. Uprava mora redno, pravočasno in izčrpno obveščati nadzorni svet
o pomembnih zadevah, ki se nanašajo na poslovanje banke, profil tveganosti,
strategije in politike banke ter na odstopanja od sprejetih ciljev. Nadzorni
svet je upravičen in dolžan od uprave zahtevati dodatna pojasnila in poročila o
morebitnih nejasnostih v zvezi s poslovanjem banke in njenih podrejenih družb.
(2) Predsednik nadzornega sveta mora usklajevati delo
nadzornega sveta in voditi seje nadzornega sveta. Druge člane nadzornega sveta
mora spodbujati k učinkovitemu in aktivnemu opravljanju funkcije, člani
nadzornega sveta pa morajo skrbeti, da imajo dovolj časa za opravljanje svojih
nalog in so se dolžni po potrebi vseskozi v svojem mandatu izobraževati in
izpopolnjevati na področjih, ki so pomembna za kakovostno in učinkovito izvrševanje
njihovih nalog. Predsednik nadzornega sveta mora s predsednikom uprave sprejeti
načrt o usposabljanju članov nadzornega sveta in uvajanju novih članov.
67. člen
(imenovanje in odpoklic članov uprave)
(1) Pri imenovanju in odpoklicu članov uprave ter ob
upoštevanju politike izbora in imenovanja primernih kandidatov za člane
upravljalnega organa iz drugega odstavka 34. člena ZBan-2, si mora
nadzorni svet s skrbno in pravočasno izbiro kandidatov prizadevati za
kontinuiteto dela uprave.
(2) Pri izbiri članov uprave mora sodelovati tudi
uprava, predsednik nadzornega sveta pa mora upravo oziroma njenega predsednika
pozvati, da pravočasno predlaga primerne kandidate pred iztekom njihovega mandata.
68. člen
(izbira novih članov nadzornega sveta)
Predlagatelj mora pred odločanjem o izvolitvi članov
nadzornega sveta skupščini ustrezno predstaviti kandidate, vključno:
1.     
z utemeljitvijo, da je proces izbora kandidatov upošteval politiko banke
glede izbora primernih kandidatov iz drugega odstavka 34. člena ZBan-2;
2.     
z oceno primernosti člana nadzornega sveta in morebitnimi predlogi
ukrepov banke;
3.     
z morebitnimi nasprotji interesov, ki obstajajo, ali bi lahko ob
njihovem imenovanju nastala v razmerju do banke.
3.6. Skrbnost članov nadzornega sveta pri izvajanju
48. člena ZBan-2
69. člen
(soglasje upravi k določitvi poslovne politike banke)
(1) Nadzorni svet daje soglasje upravi k določitvi
poslovne politike banke iz 1. točke 48. člena ZBan-2 zlasti na podlagi
presoje, ali poslovna politika omogoča uresničevanje ciljev, strategij in
politik iz prvega odstavka 4. člena tega sklepa ter najboljših dolgoročnih
finančnih interesov banke, ob upoštevanju:
1.     
sprejete nagnjenosti k tveganjem;
2.     
sposobnosti za prevzemanje tveganj;
3.     
poslovnega modela banke in dejavnosti, ki jih opravlja banka;
4.     
ničelne tolerance nadzornega sveta do poslovne politike, ki spodbuja in
uresničuje nepoštene poslovne prakse, vključno s tveganjem ravnanja in
tveganjem ugleda;
5.     
drugih ustreznih dejavnikov.
(2) Nadzorni svet mora pri presoji ustreznosti poslovne
politike banke za namen podajanja soglasja upravi k določitvi poslovne politike
banke predvsem upoštevati svoj pomen in vlogo pri spodbujanju visoke kulture
upravljanja tveganj.
70. člen
(soglasje upravi k določitvi finančnega načrta banke)
Nadzorni svet daje soglasje upravi k določitvi finančnega
načrta banke iz 2. točke 48. člena ZBan-2 zlasti na podlagi presoje, ali
je finančni načrt banke sprejemljiv in uresničljiv glede na poslovne cilje, strategijo
in politiko banke ter sprejete nagnjenosti k tveganjem in sposobnosti za
prevzemanje tveganj banke.
71. člen
(soglasje upravi k določitvi organizacije sistema notranjih
kontrol)
Nadzorni svet daje soglasje upravi k določitvi organizacije
sistema notranjih kontrol iz 3. točke 48. člena ZBan-2 zlasti na podlagi
presoje, ali:
1.     
notranje kontrole iz 1. točke prvega odstavka 31. člena tega sklepa
zagotavljajo sistematičen nadzor nad vsemi pomembnimi tveganji banke na podlagi
njihovega uresničevanja na vseh ravneh organizacijske strukture banke ter
izvajanja v okviru vsakodnevnih procesov, postopkov in dejavnosti banke;
2.     
funkcije notranjih kontrol iz 2. točke prvega odstavka 31. člena
tega sklepa zagotavljajo neodvisno in objektivno oceno za ustrezno in skladno
uresničevanje ureditve notranjega upravljanja banke.
72. člen
(soglasje upravi k določitvi okvirnega letnega programa dela
službe notranje revizije)
Nadzorni svet daje soglasje upravi k določitvi okvirnega
letnega programa dela službe notranje revizije iz 4. točke 48. člena
ZBan-2 zlasti na podlagi presoje, ali je letni načrt dela službe notranje
revizije zasnovan tako, da upošteva tveganja banke.
73. člen
(nadzor nad primernostjo postopkov in učinkovitostjo
delovanja službe notranje revizije)
(1) Nadzorni svet uresničuje nadzor nad primernostjo
postopkov in učinkovitostjo delovanja službe notranje revizije iz 5. točke
48. člena ZBan-2 zlasti na podlagi presoje, ali služba notranje revizije
zagotavlja neodvisno oceno nadzornemu svetu glede kakovosti in učinkovitosti
ureditve notranjega upravljanja, vključno s sistemi in procesi upravljanja
tveganj ter notranjimi kontrolami banke.
(2) Nadzorni svet mora pri presoji iz prvega odstavka
tega člena zlasti upoštevati, ali:
1.     
je služba notranje revizije pri uresničevanju nalog notranjega revidiranja
neodvisna;
2.     
služba notranje revizije uresničuje naloge notranjega revidiranja na
lastno pobudo;
3.     
ima služba notranje revizije neoviran dostop do vseh prostorov,
zaposlenih, informacij in podatkov banke;
4.     
služba notranje revizije uresničuje letni program dela, vključno z
zagotavljanjem ustreznih analiz, priporočil, mnenj in informacij glede
ugotovitev pri pregledih;
5.     
je pogostost pregledov notranjega revidiranja primerna glede na
pomembnost zadevnega področja ob upoštevanju pripadajočih tveganj in njihovega
vpliva na poslovni izid banke;
6.     
delavci službe notranje revizije pri izvajanju nalog notranjega revidiranja
ne prihajajo v položaj morebitnega nasprotja interesov;
7.     
banka zagotavlja službi notranje revizije ustrezne kadrovske in finančne
vire za opravljanje svojih nalog ter za uvajanje in usposabljanje delavcev
službe notranje revizije, glede na področja in zahtevnost njihovih nalog.
74. člen
(soglasje k imenovanju in razrešitvi vodje službe notranje
revizije)
(1) Nadzorni svet daje soglasje upravi k imenovanju,
vključno s ponovnim imenovanjem in razrešitvi vodje službe notranje revizije iz
6. točke 48. člena ZBan-2 zlasti na podlagi presoje o:
1.     
ustreznosti kandidata za vodjo službe notranje revizije oziroma 
2.     
upravičenosti razlogov za razrešitev vodje službe notranje revizije.
(2) Nadzorni svet mora pri presoji ustreznosti kandidata
za vodjo službe notranje revizije iz 1. točke prvega odstavka tega člena
upoštevati zlasti:
1.     
znanje, veščine in izkušnje, ki so potrebne za učinkovito opravljanje
nalog notranjega revidiranja;
2.     
osebne lastnosti in integriteto kandidata za vodjo službe notranje
revizije, ki mu omogoča v največji meri ščititi poslanstvo službe notranje
revizije;
3.     
oceno primernosti kandidata za vodjo službe notranje revizije, ki jo
izdela banka.
(3) Nadzorni svet mora pri presoji glede upravičenosti
razlogov za razrešitev vodje službe notranje revizije iz 2. točke
prvega odstavka tega člena upoštevati zlasti:
1.     
pisna pojasnila uprave ter pisna pojasnila vodje službe notranje revizije
glede navedenih razlogov za razrešitev;
2.     
predložene materialne dokaze, ki so razlog za razrešitev vodje službe
notranje revizije;
3.     
predpise in kadrovske politike banke, ki urejajo prenehanje pogodbe o
zaposlitvi oziroma razrešitev zaposlenih;
4.     
druge ustrezne dokaze in pojasnila.
75. člen
(sprejem in nadzor nad izvajanjem splošnih načel politik
prejemkov)
(1) Nadzorni svet sprejme in nadzoruje izvajanje
splošnih načel politik prejemkov iz 7. točke 48. člena ZBan-2 zlasti na
podlagi presoje, ali je politika prejemkov banke skladna s:
1.     
predpisi, ki urejajo področje prejemkov v bankah, predvsem z zahtevami
iz:
- 
169. do 171. člena ZBan-2 in zahtevami iz poglavja 2.5. tega
sklepa;
- 
Delegirane uredbe Komisije (EU) št. 604/2014 z dne 4. marca
2014 o dopolnitvi Direktive 2013/36/EU Evropskega parlamenta in Sveta glede
regulativnih tehničnih standardov v zvezi s kvalitativnimi in ustreznimi
kvantitativnimi merili za opredelitev kategorij zaposlenih, katerih poklicne
dejavnosti pomembno vplivajo na profil tveganosti institucij;
- 
Delegirane uredbe Komisije (EU) št. 527/2014 z dne 12. marca
2014 o dopolnitvi Direktive (EU) št. 2013/36/EU Evropskega parlamenta in
Sveta v zvezi z regulativnimi tehničnimi standardi, ki opredeljujejo vrste
instrumentov, ki ustrezno odražajo kreditno kvaliteto institucije v okviru
rednega poslovanja in so primerni, da se uporabljajo za namene variabilnih
prejemkov;
2.     
korporativnimi vrednotami banke, poslovno strategijo in strategijo
tveganj, nagnjenostjo k prevzemanju tveganj in dolgoročnimi interesi banke, ki
izhajajo iz teh strategij in politik.
(2) Nadzorni svet mora pri presoji glede skladnosti
splošnih načel politik prejemkov banke z vrednotami, strategijami in interesi
banke iz 2. točke prvega odstavka tega člena upoštevati zlasti, ali je politika
prejemkov združljiva s preudarnim in učinkovitim upravljanjem tveganj ter tako
upravljanje tveganj tudi spodbuja, pri čemer ne spodbuja izpostavljanja
tveganjem, ki ni v skladu z nagnjenostjo k tveganjem. To presojo mora nadzorni
svet uresničevati tako v primeru previsokih, kot tudi prenizkih prejemkov
članov upravljalnega organa in drugih oseb iz drugega odstavka 169. člena
ZBan-2, vključno z upoštevanjem ocene pripadajočih tveganj.
3.6.1. Odločanje o drugih zadevah, določenih z ZBan-2
76. člen
(soglasje k razrešitvi vodje funkcije upravljanja tveganj)
(1) Nadzorni svet mora dati soglasje upravi k razrešitvi
vodje funkcije upravljanja tveganj iz petega odstavka 138. člena ZBan-2 na
podlagi presoje o upravičenosti razlogov za njegovo razrešitev.
(2) Pri presoji o upravičenosti razlogov za razrešitev
vodje funkcije upravljanja tveganj nadzorni svet upošteva predvsem:
1.     
pisna pojasnila uprave ter pojasnila vodje funkcije upravljanja tveganj
glede navedenih razlogov za razrešitev;
2.     
predložene materialne dokaze, ki so razlog za razrešitev vodje funkcije
upravljanja tveganj;
3.     
predpise in kadrovske politike banke;
4.     
druga ustrezna dokazila in pojasnila.
77. člen
(soglasje k načrtu aktivnosti za upravljanje tveganj)
Nadzorni svet daje soglasje upravi k načrtu aktivnosti za
upravljanje tveganj iz tretjega odstavka 148. člena ZBan-2 zlasti na
podlagi presoje, ali ta načrt omogoča uresničevanje strategij in politik
tveganj iz 5. in 6. člena tega sklepa.
4. NOTRANJI PROCES OCENJEVANJA USTREZNEGA KAPITALA
78. člen
(splošno)
Banka mora, z namenom stalnega ocenjevanja ter zagotavljanja potrebnih
zneskov, vrst in razporeditve ustreznega kapitala, ki ga ocenjuje kot potrebno
kritje glede na značilnosti in obseg tveganj banke iz 131. člena ZBan-2,
vzpostaviti notranji proces ocenjevanja ustreznega kapitala (v nadaljevanju
proces ICAAP), ki zagotavlja dosledno uporabo:
1.     
procesov upravljanja tveganj iz prvega odstavka 20. člena tega
sklepa;
2.     
rezultatov procesa ICAAP pri določanju strategij tveganj iz
5. člena tega sklepa in načrtovanju kapitala.
4.1. Proces ICAAP kot sestavni del procesov
upravljanja tveganj 
79. člen
(splošno)
(1) Banka mora zagotoviti, da je proces ICAAP sestavni
del procesov upravljanja tveganj z prvega odstavka 20. člena tega sklepa.
Banka mora v ta namen pri uresničevanju procesa ICAAP ter pripadajočih
izračunov interne ocene kapitalskih potreb oziroma interne ocene kapitala
uporabljati enake sisteme, procese, metodologije ter podatke in opredelitve
tveganj, kot jih uporablja pri ugotavljanju, ocenjevanju oziroma merjenju,
obvladovanju, spremljanju in kontroliranju tveganj.
(2) Uprava mora zagotoviti upoštevanje rezultatov
procesa ICAAP, vključno z interno oceno kapitalskih potreb in interno oceno
kapitala, pri:
1.     
sprejemanju poslovnih odločitev banke;
2.     
opredelitvi in sprejemanju strategij tveganja, nagnjenosti k tveganjem,
sposobnosti prevzemanja tveganj ter dolgoročnemu načrtovanju kapitala banke.
4.1.1. Operativna in organizacijska struktura
uresničevanja procesa ICAAP
80. člen
(odgovornost upravljalnega organa za odobritev procesa
ICAAP)
(1) Upravljalni organ mora z namenom ustrezne uporabe in
rezultatov procesa ICAAP pri sprejemanju oziroma nadzoru nad poslovnimi
odločitvami in strategijami tveganj najmanj enkrat letno odobriti ustreznost
procesa ICAAP, vključno z vsakokratno interno oceno kapitalskih potreb ter
interno oceno kapitala in pripadajočih ukrepov (v nadaljevanju rezultati
procesa ICAAP). Pri tem mora:
1.     
uprava odobriti ustreznost procesa ICAAP ter njegove rezultate na
podlagi podrobnega poznavanja ciljev, procesov, postopkov in metodologij
procesa ICAAP;
2.     
nadzorni svet odobriti ustreznost procesa ICAAP ter njegove rezultate na
podlagi zagotavljanja splošnega poznavanja zasnove in ciljev procesa ICAAP,
vključno z razumevanjem pomena njegovih rezultatov ter pripadajočih ukrepov. 
Z vsakokratno odobritvijo ustreznosti
procesa ICAAP upravljalni organ potrdi, da proces ICAAP upošteva strategije
tveganj.
(2) Banka mora zagotoviti, da je upravljalni organ, za
namen učinkovitega sprejemanja oziroma nadzora nad uresničevanjem poslovnih
odločitev in strategij tveganj iz prvega odstavka tega člena, redno seznanjen,
katera tveganja banke so obravnavana v procesu ICAAP, vključno s pripadajočimi
internimi ocenami kapitalskih potreb.
81. člen
(načrtovanje in uresničevanje procesa ICAAP)
(1) Banka mora zagotoviti vključitev procesa ICAAP v
procese načrtovanja poslovanja banke za naslednje plansko obdobje.
(2) Banka mora zagotoviti ustrezne pristojnosti in
odgovornosti organizacijskih enot in funkcij banke za izvajanje, spremljanje,
pregledovanje ter sprejemanje operativnih odločitev za namen uresničevanja
procesa ICAAP, vključno z izračunavanjem interne ocene kapitalskih potreb ter
interne ocene kapitala banke. Te pristojnosti in odgovornosti so ustrezne, če
so določene v skladu z naslednjima zahtevama:
1.     
funkcije banke, ki razvijajo metodologije v zvezi z upravljanjem tveganj
ter izračunavajo interno oceno kapitalskih potreb, morajo biti funkcionalno in
organizacijsko ločene od poslovnih enot in drugih organizacijskih enot, ki prevzemajo
tveganja, vključno z upravo;
2.     
poslovne enote in druge organizacijske enote, ki prevzemajo tveganja v
procesu ICAAP, sodelujejo v procesu ICAAP pod vodstvom funkcije upravljanja
tveganj, ki zagotavlja ustrezno uravnoteženost interesov med prevzemanjem
tveganj in upravljanjem tveganj banke.
(3) Banka mora za namen uresničevanja procesa ICAAP
zagotoviti zadostne kadrovske in finančne pogoje, vključno z uporabo ustrezne
informacijske tehnologije.
(4) Banka mora zagotoviti redno posodabljanje procesa
ICAAP glede na spremembe v notranjem in zunanjem okolju banke ali spremembe
ciljev, strategij in politik iz prvega odstavka 4. člena tega sklepa.
4.2. Uporaba rezultatov procesa ICAAP pri določanju
strategij tveganj in načrtovanja kapitala
82. člen
(vključevanje ugotovljenih tveganj v proces ICAAP)
(1) Banka mora zagotoviti, da proces ICAAP pokriva vsa
ugotovljena pomembna tveganja banke, vključno s tveganji iz naslova novih
produktov ter uporabe zunanjih izvajalcev, na konsolidirani, subkonsolidirani
in posamični podlagi.
(2) Ne glede na prvi odstavek tega člena lahko banka za
namen vključevanja določenih tveganj iz prvega odstavka tega člena v proces
ICAAP, namesto uporabe kvantitativnih metodologij za izračun interne ocene
kapitalskih potreb za ta tveganja, uporablja ukrepe njihovega obvladovanja iz
prvega odstavka 23. člena tega sklepa ali mehanizme notranjih kontrol iz
prvega odstavka 31. člena tega sklepa. Banka mora v tem primeru zagotoviti
visoko kakovost uporabe navedenih ukrepov ter jih utemeljiti.
(3) Banka mora vsaj enkrat letno ter ob vsaki pomembni spremembi
izpostavljenosti tveganjem zagotoviti pregled ustreznosti in celovitosti
vključevanja ugotovljenih tveganj v proces ICAAP.
83. člen
(merjenje tveganj in uporaba modelov ekonomskega kapitala)
(1) Banka mora pri merjenju tveganj, za namen izračuna
interne ocene kapitalskih potreb, zagotoviti uporabo celovitih podatkov.
Podatki so celoviti, če pokrivajo vsa tveganja, ki izhajajo iz poslovnega
modela, dejavnosti in produktov banke na konsolidirani, subkonsolidirani in
posamični podlagi. Banka mora zagotavljati redno preverjanje celovitosti teh
podatkov ter usklajevanje uporabljenih podatkov s podatki iz bilance stanja in
drugimi ustreznimi podatki, ki izhajajo iz finančnih poročil banke.
(2) Banka, ki za merjenje tveganj uporablja napredne
tehnike merjenja tveganj (v nadaljevanju model ekonomskega kapitala), mora v ta
namen zagotoviti, da je model ekonomskega kapitala, vključno z uporabljenimi
podatki, prilagojen poslovnemu modelu, dejavnostim, produktom ter drugim
notranjim in zunanjim okoliščinam poslovanja banke. Validacijo (potrditev
ustreznosti) modela ekonomskega kapitala mora zagotoviti neodvisna
organizacijska enota.
(3) Banka mora pri merjenju tveganj iz prvega odstavka
tega člena zagotoviti, da morebitno upoštevanje učinkov ukrepov obvladovanja
tveganj pri izračunu interne ocene kapitalskih potreb ne vpliva na zmanjšanje
interne ocene kapitalskih potreb na način, ki bi lahko pomenil nesorazmerno
zmanjšanje ocene internih kapitalskih potreb glede na dejanski učinek ukrepov
obvladovanja tveganj.
84. člen
(interna ocena kapitalskih potreb)
Banka mora izračunati interno oceno kapitalskih potreb na
podlagi lastne metodologije, ki vključuje združevanje internih ocen kapitalskih
potreb za posamezna tveganja, ali drugo ustrezno metodologijo.
4.3. Interna ocena kapitala
85. člen
(cilji za ohranjanje sposobnosti za prevzemanje tveganj)
(1) Banka mora, na podlagi ustreznih ciljev za
ohranjanje sposobnosti za prevzemanje tveganj, zagotoviti opredelitev ustreznih
postavk kapitala, ki jih za namen procesa ICAAP vključuje v interno oceno
kapitala. Cilji za ohranjanje sposobnosti za prevzemanje tveganj so ustrezni,
če vključujejo pristop banke k zagotavljanju ustreznega kapitala najmanj po
scenariju, ki upošteva pogoje:
1.     
rednega poslovanja banke;
2.     
izrednih (vendar verjetnih) razmer poslovanja banke.
(2) Banka mora zagotoviti redno (najmanj enkrat letno)
ocenjevanje ustreznosti postavk kapitala iz prvega odstavka tega člena,
vključno z upoštevanjem morebitnih načrtovanih sprememb glede teh sestavin.
86. člen
(načrtovanje kapitala)
Banka mora, z namenom stabilnega zagotavljanja ustreznega
kapitala, zagotoviti ustrezno načrtovanje kapitala najmanj za triletno obdobje,
ki upošteva pristop banke do razdelitve morebitnih dividend in možnost
dokapitalizacije. Načrtovanje kapitala mora temeljiti na realnih predpostavkah,
ob upoštevanju poslovne strategije in strategije tveganj iz prvega odstavka
4. člena tega sklepa ter morebitnih omejitev, ki izhajajo iz predpisov ali
standardov ter zahtev Banke Slovenije in drugih pristojnih nadzornih organov.
87. člen
(analiza sposobnosti prevzemanja tveganj)
(1) Banka mora zagotoviti, da je interna ocena kapitala
vedno usklajena z njeno sposobnostjo prevzemanja tveganj. V ta namen mora banka
zagotoviti analizo sposobnosti prevzemanja tveganj banke, vključno na podlagi
scenarijev ohranjanja sposobnosti prevzemanja tveganj iz prvega odstavka
85. člena tega sklepa.
(2) Scenarij ohranjanja sposobnosti za prevzemanje
tveganj v pogojih rednega poslovanja banke iz 1. točke prvega odstavka
85. člena tega sklepa mora upoštevati ustrezno zaščito interesov
delničarjev, upravljalnega organa ter drugih zaposlenih banke. Zaščita teh
interesov je ustrezna, če dostopnost do kapitala omogoča zaščito pred dogodki,
ki bi lahko ogrozili redno poslovanje banke. Banka mora za namen tega scenarija
ves čas zagotavljati najmanj interno oceno kapitalskih potreb, ki je na ravni
kapitalskih zahtev, izračunanih v skladu s pravili Uredbe (EU)
št. 575/2013.
(3) Scenarij ohranjanja sposobnosti za prevzemanje
tveganj ob izrednih, vendar verjetnih razmerah poslovanja banke iz 2. točke
prvega odstavka 85. člena tega sklepa mora upoštevati ustrezno zaščito
interesov vlagateljev banke. Zaščita teh interesov je ustrezna, če kapital
banke omogoča poplačilo upnikov banke.
(4) Banka lahko opredeli tudi scenarije ohranjanja
sposobnosti za prevzemanje tveganj za namen pokrivanja drugih, sicer manj
pomembnih tveganj, ki pa se pogosto realizirajo.
(5) Banka mora spremljati upoštevanje in morebitne
kršitve sposobnosti za prevzemanje tveganj po vzpostavljenih scenarijih
ohranjanja sposobnosti za prevzemanje tveganj.
88. člen
(uporaba stresnih testov)
(1) Banka mora, za namen izračuna interne ocene
kapitalskih potreb, najmanj enkrat letno izvajati stresne teste iz
22. člena tega sklepa po stresnih scenarijih, ki predpostavljajo spremembe
tržnih pogojev, ob upoštevanju vseh relevantnih oseb v skupini. Za ugotavljanje
sprememb v tržnih pogojih, ki lahko neugodno vplivajo na njeno prihodnjo kapitalsko
ustreznost, morajo stresni testi upoštevati tudi stanje splošnega poslovnega cikla
v zvezi s splošnim poslabšanjem gospodarskih razmer zaradi padca ekonomskih
aktivnosti (recesija) oziroma specifičnim poslabšanjem stanja v gospodarskih
sektorjih, ki jih banka finančno podpira.
(2) Banka mora zagotoviti upoštevanje rezultatov
stresnih testov iz prvega odstavka tega člena v procesu načrtovanja kapitala iz
86. člena tega sklepa ter določanju ukrepov v zvezi s strategijami in
politikami tveganj iz 5. in 6. člena tega sklepa, vključno glede profila
tveganosti in načrtov neprekinjenega poslovanja.
89. člen
(proces razporeditve kapitala)
(1) Banka, na podlagi upoštevanja interne ocene
kapitalskih potreb iz 84. člena tega sklepa, ter analize sposobnosti za
prevzemanje tveganj iz 87. člena tega sklepa, zagotavlja ustrezen proces
razporeditve kapitala med poslovnimi področji in osebami v skupini. Proces
razporeditve kapitala je ustrezen, če povezuje poslovno strategijo banke s
strategijo tveganj banke.
(2) Banka mora zagotoviti ocenjevanje ustreznosti
kapitala in njegove razporeditve vsaj enkrat na leto ter ob vsaki pomembni
spremembi izpostavljenosti tveganjem.
5. DOKUMENTACIJA
90. člen
(splošno)
(1) Banka mora zagotoviti sistematično hrambo pomembne dokumentacije
v zvezi s poslovanjem banke, upravljanjem tveganj banke, vključno z
uresničevanjem notranjih kontrol ter notranjim poročanjem o tveganjih banke (v
nadaljevanju dokumentacija).
Dokumentacija mora vključevati zlasti:
1.     
notranje akte banke, glede na časovno vrsto njihovih posodobitev npr.
strategije, politike, kodekse, navodila …);
2.     
ustrezne dokumente v zvezi z dejavnostmi organizacijskih enot (npr.
sprejete odločitve, analize, ukrepe, poslovne rezultate);
3.     
podroben opis procesa ICAAP in njegovih rezultatov (npr. obseg uporabe,
cilji, metodologije, ocene, postopke, izračune, ukrepe);
4.     
ugotovitve in ukrepe, ki izhajajo iz uresničevanja procesa notranjih
kontrol, vključno s poročili funkcij notranjih kontrol;
5.     
ukrepe za odpravo ali vzpostavitev nadzora nad okoliščinami nasprotja
interesov;
6.     
zapisnike sej upravljalnega organa, njegovih odborov in komisij, zvočne
zapise sej nadzornega sveta;
7.     
ocene primernosti članov upravljalnega organa in nosilcev ključnih
funkcij;
8.     
relevantno dokumentacijo v zvezi s poslovanjem skupine.
(2) Banka mora zagotoviti varnost, celovitost,
razumljivost in ažurnost dokumentacije iz prvega odstavka tega člena, pri čemer
upošteva veljavne predpise in notranje akte banke glede hrambe dokumentacije.
6. PODROBNEJŠA VSEBINA POROČIL V ZVEZI Z UREDITVAMI
NOTRANJEGA UPRAVLJANJA TER ROKI IN NAČIN PREDLOŽITVE TEH POROČIL BANKI
SLOVENIJE
91. člen
(splošno)
(1) Banka obvesti Banko Slovenije o pomembnih
informacijah, ki vplivajo ali bi lahko vplivale na oceno primernosti člana
uprave oziroma izpolnjevanje zahtevanih pogojev za člana uprave po
38. členu ZBan-2 ter predloži vso relevantno dokumentacijo najkasneje v
petih delovnih dneh od nastanka navedenih okoliščin oziroma obstoja
utemeljenega suma za neizpolnjevanje predpisanih pogojev.
(2) Banka obvesti Banko Slovenije o oceni primernosti
člana upravljalnega organa, ki jo izdela v primeru okoliščin, zaradi katerih je
treba izvesti ponovno ocenjevanje primernosti člana upravljalnega organa iz
prvega odstavka 35. člena ZBan-2, najkasneje v petih delovnih dneh od izdelave
te ocene.
(3) Uprava obvesti Banko Slovenije o okoliščinah iz
četrtega odstavka 136. člena ZBan-2 najkasneje v petih delovnih dneh od
posredovanega obvestila nadzornemu svetu.
(4) Služba notranje revizije obvesti Banko Slovenije o
ugotovitvah iz prvega in drugega odstavka 145. člena ZBan-2 najkasneje v
petih delovnih dneh od posredovanega obvestila upravi oziroma nadzornemu svetu.
(5) Banka obvesti Banko Slovenije o imenovanju ali
razrešitvi vodje službe notranje revizije, vodje funkcije upravljanja tveganj,
vodje funkcije skladnosti poslovanja in vodje funkcije upravljanja
informacijske varnosti ter predloži vso relevantno dokumentacijo, najkasneje v
petih delovnih dneh po njegovem imenovanju ali razrešitvi.

Priloga
1: Kreditno tveganje
Priloga
2: Likvidnostno tveganje
Priloga
3: Operativno tveganje
Priloga
4: Tržna tveganja

Sklep o ureditvi notranjega upravljanja,
upravljalnem organu in procesu ocenjevanja ustreznega notranjega kapitala za
banke in hranilnice (Uradni list RS, št. 73/15)
vsebuje naslednji končni določbi:
»7. KONČNI DOLOČBI
92. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
upravljanju s tveganji in izvajanju procesa ocenjevanja ustreznega notranjega
kapitala za banke in hranilnice (Uradni list RS, št. 135/06, 28/07,
104/07, 85/10, 62/11, 3/13, 38/13, 60/13, 74/13, 12/14, 25/14 in 19/15), Sklep
o skrbnosti članov uprave in nadzornega sveta bank in hranilnic (Uradni list
RS, št. 62/11 in 74/13) ter določbe 14.b člena Sklepa o poročanju
posameznih dejstev in okoliščin bank in hranilnic (Uradni list RS,
št. 42/09, 85/10, 62/11, 105/11, 17/12, 71/12, 38/13, 73/13, 80/13, 13/15
in 19/15).
93. člen
(uveljavitev sklepa)
Ta sklep začne veljati dva meseca po objavi v Uradnem listu
Republike Slovenije.«.

Sklep o spremembah Sklepa o ureditvi
notranjega upravljanja, upravljalnem organu in procesu ocenjevanja ustreznega
notranjega kapitala za banke in hranilnice (Uradni list RS, št. 49/16)
vsebuje naslednji končni določbi:
»5. člen
Banka ali DUTB poroča v skladu s 3. členom tega sklepa prvič
po stanju na dan 31. decembra 2016. 
6. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembi Sklepa o ureditvi notranjega
upravljanja, upravljalnem organu in procesu ocenjevanja ustreznega notranjega
kapitala za banke in hranilnice (Uradni list RS, št. 68/17)
vsebuje naslednjo končno določbo:
»2. člen
Ta sklep začne veljati 1. januarja 2018.«.

Sklep o spremembi Sklepa o ureditvi notranjega
upravljanja, upravljalnem organu in procesu ocenjevanja ustreznega notranjega
kapitala za banke in hranilnice (Uradni list RS, št. 33/18)
vsebuje naslednjo končno določbo:
»2. člen
Ta sklep začne veljati osmi dan po objavi v Uradnem listu
Republike Slovenije.«.

Sklep o spremembah in dopolnitvah Sklepa o
ureditvi notranjega upravljanja, upravljalnem organu in procesu ocenjevanja
ustreznega notranjega kapitala za banke in hranilnice (Uradni list RS, št. 81/18)
vsebuje naslednje končne in prehodne določbe:
»KONČNE IN PREHODNE DOLOČBE
13. člen
(Uveljavitev sklepa)
(1) Ta sklep začne veljati naslednji dan po objavi v Uradnem
listu Republike Slovenije.
(2) Ne glede na prvi odstavek tega člena se členi Sklepa, ki
se spreminjajo s 4., 5., 6., 9. in 12. členom tega sklepa, začnejo uporabljati
tri mesece po njegovi uveljavitvi.«.

Sklep o spremembi Sklepa o ureditvi notranjega
upravljanja, upravljalnem organu in procesu ocenjevanja ustreznega notranjega
kapitala za banke in hranilnice (Uradni list RS, št. 45/19)
vsebuje naslednjo končno določbo:
»2. člen
Ta sklep začne veljati naslednji dan po objavi v Uradnem
listu Republike Slovenije, uporabljati pa se začne 30. septembra 2019.«.