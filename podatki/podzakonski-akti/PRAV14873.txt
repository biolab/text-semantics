1. člen
(vsebina)
(1) Ta pravilnik določa
način, vsebino in potek preizkusa znanja slovenskega strokovnega jezika za
zdravstvene delavce in zdravstvene sodelavce, ki opravljajo dejavnosti v
zdravstveni in babiški negi, ki so določeni v pravilniku, ki ureja register in
licence izvajalcev v dejavnosti zdravstvene ali babiške nege (v nadaljnjem
besedilu: izvajalci), ter obliko potrdila o uspešno opravljenem preizkusu
znanja slovenskega strokovnega jezika za izvajalce (v nadaljnjem besedilu:
potrdilo o preizkusu znanja).
(2) Za organizacijo in
izvedbo preizkusa znanja slovenskega strokovnega jezika za izvajalce (v
nadaljnjem besedilu: preizkus znanja) ter izdajo potrdil o preizkusu znanja je
pristojna Zbornica zdravstvene in babiške nege Slovenije – Zveza strokovnih
društev medicinskih sester, babic in zdravstvenih tehnikov Slovenije (v
nadaljnjem besedilu: zbornica).
2. člen
(vsebina preizkusa znanja)
(1) Vsebina preizkusa
znanja obsega:
-       
pristojnosti izvajalcev, njihovo delovno področje in storitve pri
izvajanju zdravstvene oziroma babiške nege na vseh ravneh zdravstvene
dejavnosti pri pacientih oziroma drugih uporabnikih,
-       
preverjanje kompetenc ustrezne komunikacije s pacientom oziroma drugim
uporabnikom, njegovimi bližnjimi, s sodelavci v zdravstvenem timu in drugimi
zaposlenimi pri izvajalcu.
(2) Zbornica vsebino
preizkusa znanja objavi na svoji spletni strani.
3. člen
(roki in lokacija izvajanja preizkusa znanja)
(1) Zbornica določi in
na svoji spletni strani objavi roke preizkusov znanja (v nadaljnjem besedilu:
izpitni roki) najpozneje do 30. junija za
naslednje koledarsko leto, pri čemer v posameznem koledarskem letu zagotovi
vsaj šest izpitnih rokov.
(2) Preizkus znanja
poteka na sedežu zbornice.
4. člen
(prijava na preizkus znanja)
(1) Zbornica zagotovi
spletno prijavo na preizkus znanja in na svoji spletni strani navede pristojno
osebo za izvajanje preizkusov znanja (v nadaljnjem besedilu: pristojna oseba).
Prijava, vključno z dokazili, se vloži prek spletnega obrazca, ki vsebuje:
-       
osebne podatke kandidata (ime, priimek, datum in kraj rojstva, naslov,
kontaktni podatki za obveščanje),
-       
EMŠO ali drugo identifikacijsko številko kandidata,
-       
izpitni rok, na katerega se kandidat prijavlja,
-       
podatek o zaključenem šolanju ali o zaključenem študijskem programu s
področja zdravstvene ali babiške nege.
(2) Kandidat se na
preizkus znanja prijavi do 15. v mesecu za naslednji mesec.
(3) Prijava iz prvega
odstavka tega člena je popolna z dnem predložitve dokazila o plačilu stroškov
preizkusa znanja.
5. člen
(obvestilo o preizkusu znanja)
Zbornica najpozneje 14 dni pred izpitnim rokom kandidata, ki
je vložil popolno prijavo, pisno obvesti o času in kraju opravljanja preizkusa
znanja ter o sestavi izpitne komisije.
6. člen
(odjava oziroma odstop od preizkusa znanja)
(1) Kandidat se lahko
odjavi od preizkusa znanja najpozneje deset dni pred izpitnim rokom oziroma, če
gre za opravičljiv razlog (tj. bolezen, poškodba oziroma drug izreden in
nepredvidljiv zunanji dogodek, ki ga kandidat izkaže z dokazilom, ki ga
predloži zbornici najpozneje v treh dneh po izpitnem roku), najpozneje do
datuma preizkusa znanja, sicer se šteje, da je k preizkusu znanja pristopil in
krije stroške preizkusa znanja.
(2) Če se kandidat
odjavi od preizkusa znanja v skladu s prejšnjim odstavkom, se mu strošek preizkusa
znanja povrne, razen če prijavo prenese na poznejši izpitni rok.
(3) Če kandidat med
opravljanjem preizkusa znanja od preizkusa znanja odstopi, se šteje, da
preizkusa znanja ni opravil.
7. člen
(oblika preizkusa znanja)
Preizkus znanja je sestavljen iz pisnega in ustnega dela.
8. člen
(način opravljanja preizkusa znanja)
(1) O poteku preizkusa
znanja se vodi zapisnik o poteku preizkusa znanja (v nadaljnjem besedilu:
zapisnik), ki se hrani tri leta od datuma preizkusa znanja.
(2) Za pravilen in
nemoten potek preizkusa znanja skrbi predsednik izpitne komisije. Kandidata, ki
pri opravljanju preizkusa znanja ne ravna v skladu z navodili predsednika
izpitne komisije, predsednik izpitne komisije ustno opomni. Če kandidat ravna v
nasprotju z opominom iz prejšnjega stavka, izpitna komisija ustno odloči, ali
sme kandidat nadaljevati preizkus znanja. Če izpitna komisija odloči, da
kandidat ne sme nadaljevati preizkusa znanja, se šteje, da preizkusa znanja ni
opravil.
9. člen
(izpitna komisija)
(1) Izpitno komisijo
sestavljajo štirje člani, in sicer:
-       
dve diplomirani medicinski sestri ali diplomirana zdravstvenika oziroma
diplomirani babici ali diplomirana babičarja,
-       
dva slovenista.
(2) Predsednik izpitne
komisije je diplomirana medicinska sestra ali diplomiran zdravstvenik oziroma
diplomirana babica ali diplomiran babičar.
(3) Nabor članov za
izpitno komisijo določi predsednik zbornice.
(4) Predsednik in član
izpitne komisije iz prve alineje prvega odstavka tega člena morata imeti
najmanj deset let delovnih izkušenj na področju zdravstvene oziroma babiške
nege.
(5) Član izpitne
komisije, ki je slovenist, mora imeti najmanj deset let delovnih izkušenj s
področja slovenistike.
(6) Sestavo izpitne
komisije za posamezni preizkus znanja iz nabora članov iz tretjega odstavka
tega člena določi pristojna oseba.
10. člen
(uspeh na preizkusu znanja)
(1) Uspeh kandidata na
pisnem in ustnem delu preizkusa znanja oceni izpitna komisija z oceno »opravil«
ali »ni opravil«. Kandidat mora za uspešno opravljen preizkus znanja opraviti
pisni in ustni del. Kandidat pristopi na ustni del preizkusa znanja po uspešno
opravljenem pisnem delu preizkusa znanja. Če kandidat katerega od delov
preizkusa znanja ne opravi, ponavlja pisni in ustni del preizkusa znanja v
celoti.
(2) Kandidata se z
uspehom na preizkusu znanja seznani takoj po opravljenem preizkusu znanja,
kandidatu, ki je preizkus znanja opravil, pa se hkrati izda tudi potrdilo o
preizkusu znanja.
(3) Komisija o uspehu
kandidata odloči soglasno.
(4) Potrdilo iz drugega
odstavka tega člena se izda na obrazcu iz Priloge, ki je sestavni del tega
pravilnika.
11. člen
(pravice kandidata)
(1) Kandidat ima
pravico do vpogleda v zapisnik, vključno s pojasnili v zvezi z njim. Kandidat
poda zahtevo za vpogled v treh dneh od seznanitve z uspehom na preizkusu
znanja. Vpogled se opravi v prostorih zbornice.
(2) Kandidat lahko
vloži ugovor zoper potek preizkusa znanja oziroma zoper oceno preizkusa znanja
takoj po razglasitvi ocene. Ugovor se vloži pisno, pri čemer mora vsebovati
najmanj navedbo kandidata, izpitnega roka, utemeljitev razlogov za ugovor in
podpis kandidata.
(3) Če je ugovor
pravočasen, pristojna oseba določi pritožbeno komisijo na način, kot je določen
v 9. členu tega pravilnika, pri čemer v pritožbeni komisiji ne sme sodelovati
član izpitne komisije, zoper odločitev katere je vložen ugovor.
(4) Pritožbena komisija
odloči o ugovoru na podlagi zapisnika. Če pritožbena komisija oceni kot
potrebno, pred odločitvijo opravi razgovor s kandidatom. Če je ugovor
utemeljen, pritožbena komisija ponovno oceni pisni del preizkusa znanja oziroma
kandidatu omogoči (ponovno) opravljanje ustnega dela preizkusa znanja.
Odločitev pritožbene komisije se navede v zapisnik in je dokončna.
12. člen
(ponovni pristop k opravljanju preizkusa znanja)
(1) Če kandidat
preizkusa znanja ne opravi, lahko ponovno pristopi k preizkusu znanja v
naslednjih izpitnih rokih.
(2) Kandidat se na
preizkus znanja ponovno prijavi v skladu s 4. členom tega pravilnika, pri čemer
mu ni treba priložiti dokazil, s katerimi zbornica že razpolaga na podlagi
prejšnje prijave.
13. člen
(višina stroškov preizkusa znanja)
Višino stroškov preizkusa znanja, ki zajemajo materialne
stroške zbornice in plačilo članov izpitne oziroma pritožbene komisije, ter
način povračila stroškov za primer odjave od preizkusa znanja določi upravni
odbor zbornice s sklepom, ki se objavi na spletni strani zbornice.
14. člen
(evidenca o preizkusih znanja)
(1) Zbornica vodi
evidenco o opravljenih preizkusih znanja, ki vsebuje:
-       
ime in priimek kandidata, datum in kraj njegovega rojstva ter njegov
poklic,
-       
datum in številko potrdila o preizkusu znanja.
(2) Evidenca iz
prejšnjega odstavka se hrani trajno.
PREHODNA IN KONČNA DOLOČBA
15. člen
(izdaja sklepa)
(1) Ne glede na prvi
odstavek 3. člena tega pravilnika zbornica v petnajstih dneh od uveljavitve
tega pravilnika objavi izpitne roke za leto 2023.
(2) Sklep iz 13. člena
tega pravilnika se objavi v petnajstih dneh od uveljavitve tega pravilnika.
16. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-273/2022
Ljubljana, dne 13. februarja 2023
EVA 2022-2711-0134
Monika Ažman
predsednica 
Zbornice zdravstvene in babiške nege 
Slovenije – 
Zveze strokovnih društev
medicinskih 
sester, babic in zdravstvenih tehnikov 
Slovenije

Soglašam!
Danijel Bešič Loredan
minister
za zdravje

Priloga
Potrdilo o preizkusu znanja slovenskega strokovnega jezika za zdravstvene
delavce in zdravstvene sodelavce 