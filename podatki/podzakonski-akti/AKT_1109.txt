I. SPLOŠNE DOLOČBE
1. Namen in predmet urejanja
1. člen
(1) Ta akt ureja obratovanje in način vodenja
distribucijskega sistema za oskrbo s toploto (v nadaljnjem besedilu: distribucijski
sistem), ki je v upravljanju družbe PETROL, Slovenska energetska družba, d. d.,
Ljubljana (v nadaljnjem besedilu: distributer toplote) na zaključenem območju
Ceste II. grupe odredov 36a-40a (Osnovna šola Stična, Vrtec Ivančna Gorica,
Srednja šola Josipa Jurčiča Ivančna Gorica) v Občini Ivančna Gorica.
(2) Ta akt se uporablja za distributerja toplote,
odjemalce toplote (v nadaljnjem besedilu: odjemalec) in uporabnike sistema, ter
tudi tiste pravne in fizične osebe, ki načrtujejo, projektirajo, gradijo ter
izvajajo vzdrževalna dela na distribucijskem sistemu ali na drugih soodvisnih
objektih.
(3) Ta akt določa:
-       
opredelitev distribucijskega sistema;
-       
tehnične in druge pogoje za varno obratovanje distribucijskega sistema z
namenom zanesljive in kakovostne oskrbe s toploto;
-       
pogoje in način izvajanja priključitev na distribucijski sistem;
-       
splošne pogoje za dobavo in odjem toplote;
-       
tarifni sistem in tarifne elemente za dobavo toplote.
(4) Ta akt se uporablja za distribucijski sistem na
geografskem območju, navedenem v prvem odstavku tega člena, za katero je bila
distributerju toplote podeljena koncesija.
2. Pomen izrazov
2. člen
V tem aktu so uporabljeni izrazi, kot so določeni v
Energetskem zakonu (Uradni list RS, št. 17/14 in 81/15, v nadaljnjem besedilu
EZ-1), poleg tega pa imajo uporabljeni izrazi naslednji pomen:
1.     
glavni vod: je vod v distribucijskem sistemu, ki s toploto oskrbuje več
kot eno stavbo in na katerega so vezani priključki;
2.     
hišna postaja: je del toplotne postaje, namenjen prenosu toplote od
priključne postaje na interne toplotne naprave odjemalca. Hišna postaja je
lahko direktne ali indirektne izvedbe.
Indirektna hišna postaja je hišna postaja, pri kateri je
ogrevni medij distribucijskega sistema na primarni strani ločen s prenosnikom
toplote od ogrevnega medija na sekundarni strani; direktna hišna postaja je
hišna postaja, pri kateri interne toplotne naprave odjemalca in distribucijski
sistem niso ločeni s prenosnikom toplote;
3.     
interne toplotne naprave: so naprave, ki omogočajo izrabo toplote
ogrevnega medija in zagotavljajo ustrezne bivalne in delovne razmere v stavbi.
Priključene so na hišno postajo in se uporabljajo za različne vrste ogrevanja
(radiatorsko, konvektorsko in talno ogrevanje, toplozračno ogrevanje in
prezračevanje, klimatizacijo prostorov, pripravo tople sanitarne vode in drugo)
ter tehnološke in druge namene;
4.     
merilna naprava: je merilnik toplote na odjemnem oziroma prevzemnem
mestu, ki meri dobavljeno toploto neposredno in na katerem se odčita količina
predane oziroma prevzete toplote, ki je podlaga za obračunavanje dobavljene
toplote;
5.     
merilno mesto: je mesto, kjer je nameščena merilna naprava;
6.     
obračunska moč: je zakupljena in nastavljena moč na toplotni postaji
odjemalca, ki je lahko enaka ali manjša od priključne moči toplotne postaje,
določene s projektno dokumentacijo strojnih instalacij in strojne opreme
internih toplotnih naprav. Obračunska moč se potrdi z zapisnikom ob nastavitvi
v toplotni postaji s strani pooblaščene osebe distributerja toplote;
7.     
obračunsko obdobje: je obdobje, za katerega se izvaja obračun stroškov
za toploto in traja največ dvanajst mesecev;
8.     
odjemalec: je vsaka fizična ali pravna oseba, ki od distributerja toplote
kupuje toplo vodo, vročo vodo, paro ali hlad. Odjemalec na skupnem odjemnem
mestu je skupina fizičnih ali pravnih oseb, ki so priključene na skupno odjemno
mesto;
9.     
odjemno mesto: pomeni mesto, na katerem se izvajajo meritve ali drug
način ugotavljanja količin toplote za končnega odjemalca;
10.  
ogrevni medij: je medij v distribucijskem sistemu, s katerim se prenaša
toplota;
11.  
priključek: je vod, ki poteka od glavnega voda do toplotne postaje pri
distribuciji toplote in je del distribucijskega sistema;
12.  
priključitev: je izvedba fizične povezave priključka na obstoječi
distribucijski sistem;
13.  
priključna moč: je nazivna moč internih toplotnih naprav odjemalca,
določena s projektno dokumentacijo;
14.  
priključna postaja: je del toplotne postaje, kjer odjemalec prevzame
pogodbeno količino toplote. Na eno priključno postajo je lahko priključenih več
hišnih postaj;
15.  
primarni merilnik toplote: je merilna naprava na odjemnem mestu v
toplotni postaji, kjer odjemalec prevzema dobavljeno toploto. Odčitek količine
dobavljene toplote na osnovi primarnega merilnika je osnova za obračun
dobavljene toplote;
16.  
razdelilnik stroškov dobavljene toplote: je preglednica deležev celotnih
stroškov za toploto, ki omogoča porazdelitev stroškov toplote, ki je bila
dobavljena preko skupne merilne naprave v skupni priključni postaji za več
odjemalcev (uporabnikov posameznih delov stavbe) v obračunskem obdobju;
17.  
tarifna skupina: je skupina odjemalcev, za katere veljajo enake tarifne
postavke toplote;
18.  
toplotna postaja: je vezni člen med distribucijskim sistemom (vključno s
priključkom) in internimi toplotnimi napravami odjemalca. Sestavljena je iz
priključne in hišne postaje in s svojim delovanjem uravnava dobavo toplote v
interne toplotne naprave. Toplotne postaje so glede na ogrevni medij vročevodne,
toplovodne in parne postaje;
19.  
uporabnik sistema: je proizvajalec toplote, ki dobavlja toploto v
distribucijski sistem, ali odjemalec, ki odjema toploto iz distribucijskega
sistema;
20.  
varnostni pas distribucijskega sistema (v nadaljnjem besedilu: varnostni
pas): je območje širine 1,0 metra na vsako stran zunanjega gabarita elementov
distribucijskega sistema.
II. OPREDELITEV DISTRIBUCIJSKEGA SISTEMA
1. Distribucijski sistem
3. člen
(1) Distribucijski sistem je sistem povezanih naprav,
objektov in vodov za transport ogrevnega medija, vključno s proizvodnimi
napravami, s črpališči, z glavnim vodom in priključki do odjemnega mesta. Meje
lastništva med distribucijskim sistemom in internimi toplotnimi napravami
odjemalca določa Shematični prikaz toplotne postaje in meja lastništva med
distributerjevimi napravami in odjemalčevimi napravami iz Priloge 1 (v
nadaljnjem besedilu: Shema), ki je sestavni del tega akta.
(2) Z ustreznim načrtovanjem, gradnjo in vzdrževanjem
distribucijskega sistema, s skrbnim upravljanjem in izvajanjem nadzora nad
distribucijskim sistemom ter nadziranjem vseh posegov v varnostnem pasu, je
distributer toplote dolžan zagotavljati varno in zanesljivo obratovanje
distribucijskega sistema.
2. Naprave distributerja toplote
4. člen
(1) Distribucijski sistem je v lasti distributerja
toplote.
(2) V upravljanju distributerja toplote so naslednji
deli distribucijskega sistema:
-       
proizvodne naprave, ki spreminjajo primarno energijo goriv v toploto;
-       
črpališča, ki omogočajo transport toplotnega medija po omrežju;
-       
glavni vodi distribucijskega sistema;
-       
priključki;
-       
toplotna postaja, ki je sestavljena iz ventilov na primarni strani,
regulacijskega ventila in krmilnika s komunikacijsko enoto, merilne naprave,
izmenjevalca toplote, pogonske črpalke na sekundarni strani ter ventilov na
sekundarni strani, ki predstavljata mejo med distributerjevimi in odjemalčevimi
napravami.
3. Naloge distributerja toplote
5. člen
Distributer toplote je odgovoren za:
-       
distribucijo toplote;
-       
zagotavljanje nujne oskrbe gospodinjskim odjemalcem;
-       
obratovanje, vzdrževanje in razvoj distribucijskega sistema;
-       
zagotavljanje dolgoročne zmogljivosti distribucijskega sistema, da
omogoča razumne zahteve za priključitev in dostop do sistema;
-       
zanesljivost oskrbe s toploto s tem, da zagotavlja ustrezno zmogljivost
in zanesljivost obratovanja distribucijskega sistema;
-       
nediskriminatorno obravnavanje uporabnikov sistema;
-       
zagotavljanje potrebnih podatkov uporabnikom sistema, da lahko
učinkovito uveljavljajo oskrbo s toploto iz distribucijskega sistema;
-       
napovedovanje porabe toplote z uporabo metode celovitega načrtovanja, z
upoštevanjem varčevalnih ukrepov pri porabnikih.
4. Dolžnosti distributerja toplote
6. člen
Dolžnosti distributerja toplote so:
-       
da v skladu z določbami pogodbe o dobavi in tega akta dobavlja
odjemalcem potrebno količino toplote;
-       
da seznani odjemalca oziroma njegovega pooblaščenega predstavnika s tem
aktom;
-       
obveščanje odjemalcev o zmanjšanju obsega dobave in omejitvi ali
odklopu;
-       
organiziranje 24-urne dežurne službe, ki ves čas sprejema informacije
odjemalcev o motnjah pri dobavi energije in da na zahtevo odjemalca motnjo, ki
mu onemogoči odjem energije v ustrezni količini in kakovosti, odpravi takoj, ko
je to mogoče;
-       
da v primeru večjih okvar takoj ukrene vse potrebno za preprečitev večje
škode;
-       
da v primeru napačnega merjenja nemudoma dokumentira napake, o tem
seznani odjemalca oziroma njegovega pooblaščenega predstavnika ter takoj
pristopi k odpravi vzrokov za napačno merjenje;
-       
redno vzdrževanje distribucijskega sistema, s katerim upravlja.
5. Toplotne naprave odjemalcev
7. člen
(1) Interne toplotne naprave so v lasti odjemalcev,
skladno s Shemo iz Priloge 1 tega akta.
(2) Projektiranje, izgradnja in montaža internih
toplotnih naprav odjemalca je obveznost in strošek odjemalca.
(3) Distributer toplote ima pravico vršiti nadzor nad
projekti in gradnjo ter montažo toplotnih naprav odjemalca.
6. Dolžnosti odjemalca toplote
8. člen
Dolžnosti odjemalca toplote so:
-       
da skrbi za normalno obratovanje in redno vzdrževanje svojih toplotnih
naprav;
-       
da ne izvaja sprememb na svojih toplotnih napravah brez pisnega soglasja
distributerja toplote glede na izdano soglasje za priključitev in veljavno
pogodbo o dobavi;
-       
da sproti obvešča distributerja toplote o motnjah pri dobavi toplote,
ugotovljenih na odjemnem mestu;
-       
obveščanje distributerja toplote o vseh napakah oziroma okvarah na
distribucijskem sistemu;
-       
da omogoči distributerju toplote neoviran dostop na zemljišče, do delov
stavbe in naprav, na katerih se izvajajo dela, oziroma v prostore, v katerih so
nameščene toplotne naprave, ki niso v lasti distributerja toplote, ter mu
omogoči izvajanje vseh potrebnih del, kadar je to potrebno v skladu s
pristojnostmi distributerja toplote;
-       
upoštevanje navodil distributerja toplote v primeru omejitve porabe;
-       
odjemalec je za svoje naprave, ki so del distribucijskega sistema,
dolžan poveriti vzdrževalne in konstrukcijske posege podjetjem, oziroma
usposobljenim osebam, ki takšna dela lahko opravljajo v skladu z veljavnimi
predpisi;
-       
da nemudoma pisno obvesti distributerja toplote o vseh lastninskih in
statusnih spremembah, ki vplivajo na razmerje med odjemalcem in distributerjem
toplote.
III. TEHNIČNI IN DRUGI POGOJI ZA VARNO OBRATOVANJE
DISTRIBUCIJSKEGA SISTEMA Z NAMENOM ZANESLJIVE IN KAKOVOSTNE OSKRBE S TOPLOTO
1. Razvoj distribucijskega sistema
9. člen
Distributer toplote izdela predloge za nadaljnji razvoj
distribucijskega sistema, skladno z odlokom samoupravne lokalne skupnosti o
načinu izvajanja gospodarske javne službe distribucije toplote ter na podlagi
analize izvajanja distribucije in dobave toplote, značilnosti temperaturnih,
pretočnih in tlačnih obratovalnih parametrov, dejanske zasedenosti
distribucijskega sistema, zanesljivosti obratovanja, izdanih soglasij za
priključitev, anket ter drugih relevantnih podatkov.
2. Pogoji za graditev, obratovanje in vzdrževanje
distribucijskega sistema
10. člen
Pri načrtovanju, graditvi, preskušanju, obratovanju, začetku in
prenehanju obratovanja, vzdrževanju, obnavljanju ter drugih delih na
distribucijskem sistemu, se zaradi poenotenja opreme, dimenzij cevi ter
zapornih elementov, materialov, načinov izvedbe, geodetskih posnetkov in drugih
elementov distribucijskega sistema uporabljajo tehnične zahteve za graditev
distribucijskega sistema toplote in toplotnih postaj (v nadaljnjem besedilu
tehnične zahteve), ki jih pripravi distributer toplote ter javno objavi na
svoji spletni strani.
3. Uravnotežene obratovalne razmere
11. člen
(1) Distributer toplote mora skrbeti za uravnotežene
obratovalne razmere v distribucijskem sistemu.
(2) V okviru tehničnih možnosti je distributer toplote
dolžan vzdrževati takšne temperaturne in pretočno-tlačne razmere v
distribucijskem sistemu, da zagotovi varno in zanesljivo obratovanje ter
zadostne količine toplote vsem odjemalcem.
(3) Za potrebe vodenja distribucijskega omrežja in
obračuna storitev ter ugotavljanja količin prevzete toplote v distribucijski sistem
in predane iz njega, morajo biti na vseh prevzemnih in odjemnih mestih
nameščene merilne naprave.
4. Vzdrževanje, nadzor in varovanje distribucijskega
sistema
12. člen
(1) Distributer toplote zagotavlja nadzor nad delovanjem
in vodenjem distribucijskega sistema. Odjemalec je dolžan zagotoviti distributerju
toplote nemoten dostop do toplotne postaje za potrebe nadzora.
(2) Nadzor nad delovanjem in vodenjem distribucijskega
sistema se izvaja s pomočjo procesne, merilne, registracijske, telemetrijske in
programske opreme. Oprema omogoča:
-       
distribucijo toplote in vodenje distribucijskega sistema;
-       
simuliranje in napovedovanje pretočno-tlačnih razmer v distribucijskem
sistemu;
-       
ugotavljanje in javljanje motenj na distribucijskih sistemih in
neuravnoteženih obratovalnih razmer;
-       
nadzor nad delovanjem ključnih objektov na distribucijskemsistemu (kot
na primer toplotnih postaj), ter drugih objektov;
-       
nadzor nad prevzemom in predajo toplote uporabnikom sistema;
-       
nadzor nad delovanjem in vodenjem distribucijskega sistema,
napovedovanje odjema toplote in določanje prevzetih količin toplote;
-       
napajanje distribucijskega sistema z ustrezno kakovostjo vode in preprečevanje
netesnosti v sistemu;
-       
intervencijsko odpravljanje netesnosti in večjih puščanj
distribucijskega sistema.
(3) Redne preglede merilnih naprav v zakonitem roku in
zamenjavo dotrajanih merilnih naprav opravlja distributer toplote ali druga
pooblaščena oseba, skladno z veljavno zakonodajo.
13. člen
(1) Distributer toplote ima zaradi zagotovitve
zanesljivega delovanja distribucijskega sistema pravico in dolžnost predlagati potrebne
spremembe na distribucijskem sistemu ter podati minimalne tehnične zahteve,
katere mora distribucijski sistem zagotavljati.
(2) Po končani izgradnji oziroma spremembi
distribucijskega sistema, morajo nastale spremembe distribucijskega sistema biti
geodetsko posnete in vnesene v kataster energetskih in komunalnih vodov,
skladno z veljavnimi predpisi.
14. člen
(1) Za zagotovitev varnosti distribucijskega sistema,
ter življenja in zdravja ljudi izdaja distributer toplote soglasja k
nameravanim posegom tretjih oseb v varnostni pas.
(2) Na podlagi zahteve za izdajo soglasja za nameravane
posege v območje varnostnih pasov in predložene projektne dokumentacije
distributer toplote, upoštevajoč določbe tehničnih zahtev, odloči o predlogu za
izdajo soglasja iz prejšnjega odstavka tega člena.
15. člen
Na podlagi izdanega soglasja iz prejšnjega člena se poseg v
varnostnem pasu izvede skladno s predpisi o graditvi objektov in s tehničnimi
zahtevami distributerja toplote in zahtevami tega akta.
16. člen
V varnostnem pasu distribucijskega sistema ima distributer toplote
pravico nadzorovati dejavnosti in posege, ki se izvajajo, kakor tudi pravico
dostopa do distribucijskega sistema.
5. Služba stalne pripravljenosti
17. člen
(1) Distributer toplote organizira službo stalne
pripravljenosti, ki izvaja 24-urni nadzor nad delovanjem distribucijskega sistema.
(2) Vse prejete ali ugotovljene informacije o motnjah v
delovanju distribucijskega sistema ali nenavadnih dogodkih, ki jih zazna služba
stalne pripravljenosti, skladno z možnostmi, pooblastili in usposobljenostmi
takoj odpravi, dogodek pa zabeleži v obratovalni dnevnik.
6. Izvajanje aktivnosti na distribucijskem sistemu
18. člen
(1) Za zagotovitev varnega in zanesljivega obratovanja
distribucijskega sistema je distributer toplote dolžan izvajati naslednje
aktivnosti:
-       
redno in investicijsko vzdrževanje distribucijskega sistema in toplotnih
postaj, ki so v lasti ali upravljanju distributerja toplote;
-       
redna, izredna (intervencijska) in nepredvidena popravila, obnavljanje
in rekonstrukcije distribucijskega sistema;
-       
zaščito distribucijskega sistema pred mehanskimi, električnimi in
kemičnimi vplivi;
-       
sistemsko kontrolo distribucijskega sistema;
-       
nadzor nad trasami in nad aktivnostmi tretjih oseb v varnostnem pasu;
-       
servisiranje naprav in opreme.
(2) Vsa dela na distribucijskem sistemu se morajo
izvajati skladno z tehničnimi zahtevami distributerja toplote. Izvedbo del
lahko distributer toplote prepusti tudi ustrezno usposobljenemu izvajalcu.
(3) Distributer toplote je dolžan za posege na internih
toplotnih napravah, ki so v lasti odjemalca, le-temu povrniti s posegom
povzročeno dejansko škodo v okviru splošnih določil o odškodninski
odgovornosti.
7. Splošni ukrepi za varno obratovanje sistema
19. člen
Distributer toplote vzpostavi in vodi evidenco
infrastrukture, ki obsega geodetski kataster distribucijskega sistema toplote
in tehnične značilnosti posameznih sestavin. V zbirni kataster komunalne
infrastrukture mora distributer toplote ob vsaki spremembi posredovati podatke
o obsegu in lokaciji nove ali spremenjene infrastrukture v skladu z veljavnimi
predpisi.
20. člen
Pred začetkom projektiranja ali poseganja v prostor, v
katerem poteka distribucijski sistem, je dolžan projektant, izvajalec del ali
investitor novogradnje pri distributerju toplote pridobiti potrebne podatke o
poteku vodov distribucijskega sistema iz evidence infrastrukture. Če
projektant, izvajalec del ali investitor novogradnje ne pridobi navedenih
podatkov za območje novogradnje, odškodninsko odgovarja za škodo, ki nastane
distributerju toplote zaradi takšnega posega v prostor.
8. Ukrepi v primeru izrednih del ali ogroženosti
distribucijskega sistema
21. člen
(1) Distributer toplote mora nemudoma in v najkrajšem
možnem času popraviti in odpraviti vse poškodbe in okvare, do katerih pride na
distribucijskem sistemu. Informacije o motnjah v delovanju, poškodbah ali
okvarah na distribucijskem sistemu ter o nenadnih dogodkih, ki lahko vplivajo
na delovanje distribucijskega sistema ali njegovega dela, mora služba stalne
pripravljenosti nemudoma posredovati vodji distribucijskega sistema.
(2) Vodja distribucijskega sistema s pomočjo dežurnih
ekip in zunanjih izvajalcev izvede vse potrebne aktivnosti za preprečevanje
materialne škode in poškodb ljudi.
(3) Distributer toplote zagotavlja v stalni
pripravljenosti organizirano operativno osebje, ki je sposobno izvesti nujne
posege za odpravo oziroma omilitev poškodb oziroma motenj na distribucijskem
sistemu in organizacijo potrebnih popravil za vzpostavitev uravnoteženega
delovanja v najkrajšem možnem času.
9. Način izvajanja sistemske kontrole distribucijskega
sistema
22. člen
Distributer toplote izvaja nadzor nad stanjem
distribucijskega sistema praviloma po naslednjem časovnem razporedu:
-       
redna tedenska kontrola obratovanja toplotnih postaj;
-       
redna mesečna vizualna kontrola trase distribucijskega sistema ob obhodu
toplotnih postaj;
-       
redna dnevna kontrola distribucijskega sistema preko sistema daljinskega
nadzora primarnih parametrov delovanja toplotnih postaj;
-       
redna letna kontrola distribucijskega sistema ob letnem remontu (v
mesecih izven ogrevalne sezone);
-       
izredna kontrola distribucijskega sistema, ki se izvede na podlagi suma
pojava netesnosti na zahtevo vodje distribucijskega sistema;
-       
pregled merilnih naprav skladno z zakonodajo.
23. člen
(1) Če je distributer toplote pozvan, da na
distribucijskem sistemu izvede določena dela zaradi potrebe tretjih oseb,
izvede ta dela na stroške naročnika del po predhodni presoji upravičenosti
zahtevanih del in vpliva predvidenih del na uporabnike sistema.
(2) Distributer toplote prične z deli na zahtevo tretje
osebe potem, ko mu je ta predložila usklajen dogovor z vsemi prizadetimi uporabniki
sistema.
10. Izredna in nepredvidena dela na distribucijskem
sistemu
24. člen
V primeru motenj ali okvar na distribucijskem sistemu, ki
nastanejo kot posledica višje sile ali delovanja tretje osebe, mora distributer
toplote v najkrajšem možnem času izvesti izredna in nepredvidena dela za
zagotovitev nemotenega ter zanesljivega delovanja distribucijskega sistema
oziroma organizirati potrebna popravila za vzpostavitev uravnoteženega delovanja.
25. člen
V primeru iz prejšnjega člena lahko distributer toplote, če
je to nujno potrebno zaradi varnosti, zaradi čimprejšnje vzpostavitve nemotenega
delovanja ali zaradi drugih upravičenih razlogov začasno omeji ali prekine
distribucijo toplote. O dogodku mora z navedbo predvidenega časa za odpravo
nastalih motenj nemudoma obvestiti prizadete odjemalce.
26. člen
(1) Zaradi izrednih in nepredvidenih del z namenom
zagotovitve nemotenega in zanesljivega delovanja distribucijskega sistema,
distributer toplote uporabnikom sistema ne odgovarja za morebitno nastalo škodo
zaradi omejene ali prekinjene distribucije toplote.
(2) Tretja oseba, ki povzroči motnje ali okvare na
distribucijskem sistemu, nosi vse stroške potrebnih izrednih in nepredvidenih
del ter odgovarja za morebitno nastalo škodo.
11. Sistemske storitve
27. člen
Sistemske storitve, ki jih distributer toplote zagotavlja
uporabniku v obsegu koriščenja dostopa, so:
-       
vodenje, upravljanje in zagotavljanje dostopa do distribucijskega sistema;
-       
pokrivanje nastalih izgub toplote;
-       
zagotavljanje potrebnih podatkov uporabnikom, da lahko učinkovito
uveljavljajo dostop do sistema.
12. Vodenje, upravljanje in zagotavljanje dostopa do
distribucijskega sistema
28. člen
(1) Vodenje, upravljanje in zagotavljanje dostopa do
distribucijskega sistema vključuje predvsem naslednje aktivnosti:
-       
načrtovanje distribucijskega sistema;
-       
načrtovanje obratovanja distribucijskega sistema;
-       
zagotavljanje varnega in zanesljivega obratovanja distribucijskega sistema;
-       
izvajanje ukrepov v primeru okvar in poškodb na distribucijskem sistemu;
-       
izvajanje meritev;
-       
obdelavo podatkov in obračun distribucije toplote in sistemskih
storitev.
(2) Distributer toplote upravlja distribucijski sistem
vključno s priključki in toplotno postajo do odjemnega mesta končnega odjemalca
v skladu s prikazom meje lastništva v Prilogi 1. V primeru priključitve
odjemalca na distribucijski sistem, mora odjemalec dovoliti in zagotoviti
distributerju toplote brezplačno uporabo zemljišča in delov stavbe za izgradnjo
priključka ter za namestitev merilnih naprav in ostalih priključnih elementov
sistema.
29. člen
(1) Distributer toplote mora skrbeti za uravnotežene
obratovalne razmere na distribucijskem sistemu.
(2) V okviru tehničnih možnosti je distributer toplote
dolžan vzdrževati takšne temperaturne in pretočno-tlačne razmere na
distribucijskem sistemu, da zagotovi varno in zanesljivo obratovanje ter
zadostne količine toplote vsem odjemalcem.
(3) Za potrebe vodenja distribucijskega sistema in
obračuna storitev ter ugotavljanja količin prevzete toplote v distribucijski sistem
oziroma predane iz njega, morajo biti na vseh odjemnih mestih ustrezne merilne
naprave.
30. člen
(1) Odjemalec mora zagotoviti, da so njegove toplotne
naprave in napeljave izvedene, uporabljene in vzdrževane na način, ki ne
povzroča motenj na drugih napravah in napeljavah v distribucijskem sistemu.
(2) Odjemalec mora distributerju toplote ali s strani
distributerja toplote pooblaščeni osebi omogočiti dostop do naprav in napeljav
distributerja toplote in toplotne postaje po predhodni najavi, razen v primeru
preteče nevarnosti, na način, ki distributerju omogoča uresničevanje naslednjih
pravic in dolžnosti:
-       
odčitavanje merilnih naprav in kontrola delovanja merilnih naprav;
-       
vzdrževanje naprav in napeljav, ki so v upravljanju distributerja
toplote;
-       
evidentiranje in preverjanje tehničnih naprav.
13. Zasedenost distribucijskega sistema
31. člen
(1) Distributer toplote podatke o zasedenosti
distribucijskega sistema ugotavlja na podlagi temperaturnih in pretočno-tlačnih
razmer v distribucijskem sistemu, ki izhajajo iz obračunske moči in podatkov iz
sklenjenih pogodb o dobavi ter izdanih soglasij za priključitev na
distribucijski sistem.
(2) Distributer toplote mora podatke o zasedenosti
distribucijskega sistema posredovati morebitnemu uporabniku sistema najkasneje
v roku osem dni od prejema popolne pisne zahteve uporabnika.
IV. POGOJI IN NAČIN IZVAJANJA PRIKLJUČITEV NA DISTRIBUCIJSKI
SISTEM
1. Postopek priključitve na distribucijski sistem
32. člen
(1) Energetski objekti, naprave, napeljave in vodi
distribucijskega sistema in toplotne postaje, ki se priključujejo na obstoječ
distribucijski sistem, morajo izpolnjevati predpisane tehnične normative in
druge pogoje za zagotavljanje varnega, zanesljivega in učinkovitega obratovanja
distribucijskega sistema. Distributer toplote poda na zahtevo investitorja
minimalne pogoje, ki jih mora upoštevati projektna rešitev in katera je osnova
za pridobitev soglasja s strani distributerja toplote.
(2) Energetski objekti, naprave, napeljave in vodi
distribucijskega sistema in toplotne postaje, ki se priključujejo na obstoječ
distribucijski sistem, morajo biti zgrajeni po enakih ali primerljivih
tehničnih normativih, kot del distribucijskega sistema, na katerega se
priključujejo.
(3) Neposredno (fizično) priključitev na distribucijski
sistem izvede distributer toplote ali drug izvajalec pod nadzorom distributerja
toplote. Stroške izvedbe priključitve na distribucijski sistem nosi odjemalec.
(4) Polnitev distribucijskega sistema in internih
toplotnih naprav z ogrevnim medijem lahko izvede le distributer toplote.
Stroške prve polnitve in ostale z izvedbo prve priključitve povezane stroške
prilagoditve obratovanja distribucijskega sistema krije distributer toplote. Če
se prva priključitev zaradi razlogov na strani odjemalca izvaja izven rokov, ki
so določeni v izdanem soglasju za priključitev, izvede distributer toplote ta
dela na stroške odjemalca po predhodni presoji upravičenosti zahtevanih del in
vpliva predvidenih del na zanesljivost delovanja distribucijskega sistema
oziroma na odjemalce toplote.
(5) Stroške naslednjih polnitev in prilagoditev
obratovanja distribucijskega sistema, ki nastanejo zaradi odjemalčevih dejanj, krije
odjemalec.
2. Listine, ki jih je potrebno predložiti pred
polnitvijo
33. člen
(1) Investitor oziroma odjemalec mora pred polnitvijo
vsakega novega ali spremenjenega distribucijskega voda, priključka ali toplotne
postaje distributerju toplote predložiti naslednje dokumente:
-       
dokazila o usposobljenosti izvajalca, ki je izvedel distribucijski vod,
priključek ali toplotno postajo;
-       
izjavo, da so naprave zgrajene v skladu s projektno dokumentacijo,
veljavnimi predpisi, pravili stroke, tehničnimi zahtevami distributerja
toplote, soglasjem h gradnji in soglasjem k priključitvi na distribucijski
sistem;
-       
geodetski posnetek distribucijskega voda, priključka in shematski prikaz
toplotne postaje.
(2) Investitor oziroma odjemalec mora po pridobitvi
uporabnega dovoljenja za distribucijski vod, priključek in toplotno postajo, za
katere je bilo izdano gradbeno dovoljenje, uporabno dovoljenje predložiti
distributerju toplote.
(3) Z ogrevnim medijem napolnjeni in obratovalno
usposobljeni distribucijski vod, priključek in toplotna postaja odjemalcu toplote
ne dovoljujejo tudi odjema toplote. Odjem je dovoljen šele po sklenitvi pogodbe
o dobavi toplote.
3. Nadzor nad uporabo ogrevnega medija
34. člen
Ogrevnega medija iz distribucijskega sistema ni dovoljeno
uporabljati za polnjenje internih toplotnih naprav ali v druge namene brez
predhodnega dovoljenja distributerja toplote. Vsaka uporaba ogrevnega medija
mora potekati pod nadzorom distributerja toplote.
4. Priključitev na distribucijski sistem
35. člen
(1) Fizična priključitev novega distribucijskega voda
ali priključka na obstoječ distribucijski sistem je praviloma možna le izven
ogrevalne sezone, to je običajno med 15. majem in 15. septembrom.
(2) Izjemoma je možna priključitev tudi med ogrevalno
sezono, če so izpolnjeni pogoji, kar predhodno preveri distributer toplote
glede na vpliv predvidenih del na zanesljivost delovanja distribucijskega
sistema oziroma na odjemalce. Vse stroške, ki nastanejo zaradi nove
priključitve v času med ogrevalno sezono (zaustavitev obratovanja toplovodnega
omrežja, izguba vode, ne dobava toplote obstoječim odjemalcem, morebitni
povišani stroški proizvodnje toplote zaradi vklopa vršnega vira itd.) in
temeljijo na veljavnem ceniku storitev distributerja toplote in metodologiji
izračuna povišanih obratovalnih stroškov zaradi priključitve odjemalca na
distribucijski sistem v ogrevalni sezoni, nosi bodoči odjemalec oziroma
investitor novega voda.
5. Pogoji za priključitev
36. člen
(1) Priključitev odjemalčevih toplotnih naprav na
distribucijski sistem je potrebno izvesti skladno s predpisi o
prostorskemnačrtovanju, o graditvi objektov, EZ-1, tem aktom in drugimi
veljavnimi predpisi.
(2) Soglasja, pogoji, mnenja so pisni dokumenti, ki jih
izdaja distributer toplote skladno s predpisi in pravili stroke za priključitev
odjemalčevih naprav na distribucijski sistem, ali za spremembe že priključenih
odjemalčevih naprav.
(3) Roki, v katerem mora distributer toplote odločiti o
izdaji ali zavrnitvi soglasja, so določeni v posameznem predpisu, ki določa
vrsto dokumenta, ki ga mora izdati distributer toplote.
6. Soglasje za pridobitev gradbenega dovoljenja
37. člen
(1) Distributer toplote izda soglasje za pridobitev
gradbenega dovoljenja za stavbo in posamezni del stavbe, za katere je po
predpisih, ki urejajo graditev objektov, potrebno pridobiti gradbeno
dovoljenje.
(2) Pisni vlogi za izdajo soglasja za pridobitev
gradbenega dovoljenja je potrebno priložiti projektno dokumentacijo stavbe v
fazi idejne zasnove. Idejna zasnova mora biti izdelana skladno s pravilnikom o
projektni in tehnični dokumentaciji in mora vsebovati shemo poteka priključka
od priključnega mesta na distribucijskem vodu do stavbe, dimenzijo priključka, potrebno
toplotno moč stavbe za različne vrste oskrbe s toploto (ogrevanje, tehnologija,
itd.) in lokacijo toplotne postaje. S soglasjem za pridobitev gradbenega
dovoljenja se na podlagi podatkov iz idejne zasnove stavbe potrdi mesto
priključitve na distribucijski sistem in podajo zahteve, ki jih je potrebno
upoštevati pri izdelavi projekta za pridobitev gradbenega dovoljenja.
(3) Distributer toplote na podlagi vloge in priložene
dokumentacije izda oziroma zavrne izdajo soglasja za pridobitev gradbenega
dovoljenja z odločbo, zoper katero je dovoljena pritožba na pristojno
ministrstvo.
(4) Izdano soglasje za pridobitev gradbenega dovoljenja
velja dve leti od datuma izdaje.
(5) Projektno dokumentacijo in drugo gradivo priloženo
vlogi za izdajo soglasja za pridobitev gradbenega dovoljenja hrani distributer
toplote.
7. Informacija o priključitvi na distribucijski sistem
38. člen
Za priključitev obstoječih stavb in posameznih delov stavb,
za katere po zakonu, ki ureja graditev objektov, ni potrebno pridobiti
gradbenega dovoljenja, projektant oziroma investitor gradnje pridobi
informacijo o možni priključitvi na distribucijski sistem. V pisni vlogi za
pridobitev informacije je potrebno navesti situacijo stavbe s predvideno
lokacijo toplotne postaje, opis namena uporabe toplote in podatke o potrebah po
toploti.
8. Vloga za izdajo soglasja za priključitev
39. člen
(1) Pred pričetkom gradnje odjemalčevih toplotnih
naprav, ki se jih priključuje na distribucijski sistem, mora investitor gradnje
pridobiti soglasje za priključitev.
(2) Distributer toplote izda soglasje za priključitev na
osnovi pisne vloge investitorja.
(3) Pisni vlogi je potrebno priložiti:
-       
kopijo gradbenega dovoljenja;
-       
projekt za izvedbo distribucijskega voda, priključka, toplotne postaje
in internih toplotnih naprav;
-       
pisno izjavo s predvidenimi roki začetka gradnje distribucijskega voda
in priključka ter roki fizične priključitve le-teh na obstoječ distribucijski
sistem.
(4) Za priključitev stavb in posameznih delov stavb, za
katere po zakonu, ki ureja graditev objektov, ni potrebno pridobiti gradbenega
dovoljenja, je potrebno pisni vlogi iz prejšnjega odstavka namesto kopije
gradbenega dovoljenja priložiti dokazilo o lastništvu stavbe ali dela stavbe in
ustrezna soglasja lastnikov in solastnikov, ali pisno izjavo, s katero
investitor del izjavlja, da je pridobil vsa soglasja lastnikov zemljišč, stavb,
delov stavb in obstoječih toplotnih naprav (priključek, toplotna postaja,
interne toplotne naprave), na katere bo predvidena gradnja vplivala oziroma jih
prizadela.
(5) Pisni vlogi iz prejšnjega odstavka je za gradnjo
distribucijskega voda in priključka potrebno poleg izjave iz prejšnjega odstavka
priložiti dokazilo o lastništvu oziroma soglasju lastnika zemljišča, po katerem
bo distribucijski vod in priključek potekal.
(6) Investitor ali lastnik stavbe lahko določi
pooblaščenca, ki ga zastopa v postopku izdaje soglasja za priključitev. V tem
primeru je potrebno pisni vlogi za izdajo soglasja za priključitev priložiti
tudi pooblastilo o zastopanju.
9. Obvezne vsebine soglasja za priključitev
40. člen
Soglasje vsebuje naslednje obvezne sestavine:
-       
naslov stavbe, za katero se izvaja priključitev (ulica, hišna številka,
kraj, identifikacijska številka stavbe ali dela stavbe);
-       
navedba investitorja in lastnika stavbe:
-       
za fizične osebe: ime in priimek, naslov odjemalca, kraj;
-       
za pravne osebe: naziv družbe, sedež družbe, zastopnik družbe;
-       
navedbo načrtov in dokumentov, ki so predloženi vlogi za soglasje in na
podlagi katerih je izdano soglasje;
-       
tehnične značilnosti distribucijskega voda ali priključka;
-       
priključno moč internih toplotnih naprav;
-       
namen uporabe toplote;
-       
pogoj, da bo priključitev stavbe na distribucijski sistem možna, če bo
investitor izvedel priključitev v skladu s tem aktom in tehničnimi zahtevami
distributerja toplote in predloženimi projekti za izvedbo;
-       
navedba, kdaj soglasje preneha veljati:
-       
če investitor ne izvede priključitve stavbe na distribucijski sistem
skladno z načrti, ki so sestavni del tega soglasja; v skladu s tem aktom in
tehničnimi zahtevami distributerja toplote;
-       
če investitor ne izvede priključitve stavbe na distribucijski sistem v
roku dveh let od njene dokončnosti;
-       
pravni pouk.
10. Veljavnost soglasja
41. člen
(1) Dokončno soglasje velja dve leti.
(2) V času iz prejšnjega odstavka mora imetnik soglasja
za priključitev objekta izpolniti vse pogoje, predpisane v soglasju za priključitev,
in distributerju toplote naročiti izvedbo priključitve ter skleniti z
distributerjem toplote pogodbo o dobavi toplote.
(3) Veljavnost soglasja za priključitev lahko operater
sistema na zahtevo imetnika soglasja za priključitev podaljša največ dvakrat,
vendar vsakič največ za eno leto.
(4) Zahtevo za podaljšanje mora imetnik soglasja za
priključitev podati trideset (30) dni pred iztekom veljavnosti soglasja za
priključitev. V primeru zamud na strani distributerja toplote se šteje, da je
soglasje podaljšano, kar je distributer toplote dolžan sporočiti imetniku
soglasja za priključitev, ki še ni izvedel priključitve na sistem.
11. Postopek odločanja o soglasju za priključitev
42. člen
(1) Na podlagi podane vloge in priložene dokumentacije distributer
toplote odloča o izdaji ali zavrnitvi soglasja za priključitev. Distributer
toplote izda soglasje za priključitev, če investitor ali lastnik stavbe izkaže,
da izpolnjuje naslednje pogoje za izdajo soglasja:
-       
če dokaže, da je lastnik oziroma solastnik stavbe ali dela stavbe, ali
ima pridobljeno gradbeno dovoljenje za gradnjo;
-       
če so projekti za izvedbo distribucijskega voda, priključka, toplotne
postaje in internih toplotnih naprav izdelani v skladu s predpisi, tem aktom in
tehničnimi zahtevami distributerja toplote;
-       
če je pridobil soglasje solastnikov stavbe oziroma solastnikov obstoječih
vodov, toplotne postaje in internih toplotnih naprav, na katere se priključuje
in o tem podal ustrezno izjavo in
-       
če je namesto kopije gradbenega dovoljenja za distribucijski vod in
priključek predložil dokazilo o lastništvu oziroma soglasju lastnika zemljišča,
po katerem bo distribucijski vod in priključek potekal, v primerih, ko gradbeno
dovoljenje ni potrebno.
(2) O izdaji ali zavrnitvi soglasja za priključitev
odloča distributer toplote z odločbo v upravnem postopku najkasneje v roku dveh
mesecev od vložitve popolne vloge za izdajo soglasja.
(3) O pritožbi zoper odločbo o izdaji ali zavrnitvi
soglasja za priključitev odloča župan.
(4) Projektno dokumentacijo in drugo gradivo priloženo
vlogi za izdajo soglasja za priključitev hrani distributer toplote.
12. Zavrnitev soglasja za priključitev
43. člen
(1) Investitor ali lastnik stavbe nima pravice do
priključitve:
-       
če investitor ali lastnik stavbe ne izpolnjuje predpisanih pogojev za
priključitev;
-       
če bi zaradi priključitve prišlo do večjih motenj v oskrbi s toploto;
-       
ali če bi priključitev distributerju toplote povzročila nastanek nesorazmernih
stroškov.
(2) Če investitor ali lastnik stavbe nima pravice do
priključitve, distributer toplote zavrne soglasje za priključitev.
13. Pridobitev novega soglasja zaradi spremembe
osnovnih parametrov
44. člen
(1) Sprememba osnovnih parametrov pomeni spremembo tehničnih
značilnosti distribucijskega voda ali priključka, spremembo nazivnih moči
internih toplotnih naprav, ali spremembo namena uporabe toplote.
(2) V primeru sprememb osnovnih parametrov mora lastnik stavbe
ali investitor gradnje v vseh primerih, ne glede na to, ali je do spremembe
osnovnih parametrov prišlo po sklenitvi pogodbe o priključitvi ali pred samo
priključitvijo na distribucijski sistem, vložiti pisno vlogo za novo soglasje
za priključitev po postopku iz 42. člena tega akta.
(3) Soglasje za spremembo osnovnih parametrov se izda
tako, da se izda novo soglasje za priključitev.
14. Pogoji za prenos soglasja pred priključitvijo
45. člen
(1) Če imetnik soglasja umre (fizična oseba) ali preneha
(pravna oseba), če gre za spremembo gradbenega dovoljenja iz razloga spremembe
investitorja ali odsvojitev nepremičnine v času med izdajo soglasja in pred
priključitvijo, se lahko soglasje za pridobitev gradbenega dovoljenja in
soglasje za priključitev preneseta na pravnega naslednika, ki je pravna ali
fizična oseba.
(2) Novi lastnik nepremičnine mora najkasneje v
petnajstih dneh po prejemu sodne odločbe ali sklenitve pogodbe o nastali
spremembi iz prejšnjega odstavka obvestiti distributerja toplote in o tem
predložiti dokazila ter soglasje za priključitev, sicer mora zaprositi za novo
soglasje za priključitev.
(3) Prenos soglasja za priključitev na drugo lokacijo ni
mogoč.
15. Sprememba lastnika priključka
46. člen
(1) Če po sklenitvi pogodbe o priključitvi pride na
podlagi univerzalnega, singularnega pravnega nasledstva ali zaradi statusnih
sprememb lastnika priključka do spremembe lastnika priključka, mora novi
lastnik nepremičnine najkasneje v petnajstih dneh po prejemu sodne odločbe ali
sklenitve pogodbe o spremembi obvestiti distributerja toplote in o tem
predložiti dokazila ter soglasje za priključitev.
(2) Vsakokratni lastnik stavbe stopi na mesto pravnega
prednika kot pravni naslednik v pogodbo o priključitvi.
(3) Lastnik priključka lahko lastninsko pravico za
priključek prenese na drugo osebo le s pravnim poslom, s katerim prenese
lastninsko pravico na nepremičnini, na kateri je priključek.
(4) Če lastnik priključka prenese na drugo osebo
lastninsko pravico le glede dela nepremičnine, na kateri je priključek, se
priključek deloma ali v celoti prenese na drugo osebo le, če se tako dogovorita
v pogodbi o prenosu lastninske pravice lastnik in novi lastnik priključka.
16. Odstranitev stavbe
47. člen
(1) Če želi lastnik stavbo, v katero je napeljan
priključek odstraniti, mora pred začetkom odstranitve pridobiti od
distributerja toplote soglasje.
(2) Vlogi za soglasje je potrebno priložiti načrt
odstranjevalnih del, v katerem se prikaže način odstranitve priključka, ki bo
zaradi odstranitvenih del prizadet.
(3) Soglasje, ki ga izda distributer toplote, vključuje
pogoje, ki jih mora odjemalec upoštevati pri odstranjevanju stavbe.
17. Stroški priključitve
48. člen
(1) V primeru iz tretje alineje prvega odstavka
43. člena tega akta ima lastnik stavbe ali investitor gradnje pravico do
priključitve, če se odloči, da bo sam kril nesorazmerne stroške priključitve na
obstoječ distribucijski sistem. Medsebojne pravice in obveznosti v zvezi s tem
uredita odjemalec in distributer toplote v pogodbi o priključitvi.
(2) Distributer toplote oceni ekonomsko upravičenost
priključitve na podlagi analize stroškov in koristi ter z uporabo metode sedanje
vrednosti denarnih tokov, pri čemer se upoštevajo parametri iz akta agencije,
ki ureja metodologijo za oblikovanje cene toplote za daljinsko ogrevanje. Pri
izračunu ekonomske upravičenosti investicije v gradnjo priključka do točke v
sistemu kjer je priključitev možna ali v ojačitev obstoječega sistema ali
kombinacijo obojega se upošteva referenčna ekonomska doba uporabe priključka 20
let.
(3) Pri analizi ekonomske upravičenosti priključitve
distributer toplote upošteva:
-       
stroške za izvedbo potrebne investicije v priključek ali v ojačitev
obstoječega sistema (vrednost investicije) ali kombinacijo obojega;
-       
predvidene dodatne stroške distributerje toplote, kot na primer stroške
za vzdrževanje in obratovanje novega priključka;
-       
predvidene prihranke ali dodatne stroške, ki bi morebiti nastali zaradi
spremenjene višine vzdrževalnih in obratovalnih stroškov kot posledica
izvedenih ojačitev sistema;
-       
strošek iz naslova donosa na sredstva povezan z izvedeno investicijo;
-       
predvidene dodatne prihodke distributerja toplote, glede na predviden
obseg uporabe priključka s strani odjemalcev.
(4) Stroški priključitve so vsi stroški, ki jih ima
distributer toplote zaradi zahtevane priključitve iz prve, druge, tretje in
četrte alineje prejšnjega odstavka.
(5) Stroški za izvedbo potrebne investicije so stroški
projektiranja, stroški pridobivanja upravnih dovoljenj in potrebnih stvarnih
pravic, stroški gradnje objektov in naprav in vsi drugi stroški, ki jih
distributer toplote ne bi imel, če ne bi prišlo do zadevne priključitve. Za
izračun stroškov se upoštevajo trenutne cene na trgu in podatki iz pogodb
preteklih gradenj primerljivih objektov.
(6) Predvideni dodatni stroški distributerja toplote so
vsi stroški z obratovanjem ter rednim in investicijskim vzdrževanjem, ki jih bo
imel distributer toplote, glede na izkustvena merila s podobno energetsko
infrastrukturo, v zvezi z investicijo iz prejšnjega odstavka v ekonomski dobi
uporabe priključka.
(7) Strošek iz naslova donosa na sredstva za namene
določitve nesorazmernih stroškov priključitve se določi kot povprečna vrednost
obrestne mere zadnjih petih izdanih državnih obveznic Republike Slovenije.
(8) Pri izračunu amortizacijskih dob se za posamezne
dele distribucijskega voda upoštevajo amortizacijske dobe in stopnje, ki jih je
distributer toplote upošteval pri pripravi zadnjih revidiranih letnih
računovodskih izkazov skladno s slovenskimi ali mednarodnimi računovodskimi
standardi in ki ne presegajo davčno priznanih stopenj.
(9) Predvideni dodatni prihodki distributerja toplote so
vsi prihodki, ki jih bo imel distributer toplote zaradi nove priključitve,
upoštevaje s strani odjemalca napovedan odjem toplote.
(10) Dodatne prihodke in stroške, ki se upoštevajo pri
analizi ekonomske upravičenosti, ugotavlja distributer toplote na podlagi
podatkov, ki veljajo na dan, ko je s strani odjemalca prejel popolno vlogo za
izdajo soglasja za priključitev.
(11) Priključitev je ekonomsko upravičena, če predvideni
dodatni prihodki zadoščajo za pokritje vseh stroškov priključitve. Vse stroške
priključitve, ki so ekonomsko upravičeni, nosi distributer toplote (sorazmerni
stroški priključitve).
(12) Če predvideni dodatni prihodki ne zadoščajo za
pokritje vseh stroškov priključitve, ima odjemalec pravico do priključitve le,
če sam pokrije tisti del stroškov, ki ni pokrit s predvidenimi dodatnimi
prihodki (nesorazmerni stroški).
(13) Distributer toplote določi nesorazmerne stroške kot
znesek, ki je potreben, da je v referenčni ekonomski dobi uporabe priključka v
celoti upoštevana takšna pričakovana interna stopnja donosnosti investicije kot
znaša stopnja donosa na sredstva distributerja toplote.
(14) Distributer toplote ni dolžan začeti z investicijo,
dokler odjemalec ne sklene pogodbe o priključitvi, s katero se odjemalec
zaveže, da bo v referenčni ekonomski dobi uporabljal priključek v napovedanem
obsegu odjema toplote, ki izhaja iz vloge za izdajo soglasja za priključitev,
in dokler ne plača nesorazmernih stroškov, kot je opredeljeno v pogodbi o
priključitvi.
(15) Posledice neizpolnjevanja obveznosti iz pogodbe o
priključitvi, predvsem če odjemalec ne odjema toplote v napovedanem obsegu, in
vračilo dela nesorazmernih stroškov zaradi priključitve novih odjemalcev na
isti distribucijski vod, distributer toplote opredeli v pogodbi o priključitvi.
18. Vsebina pogodbe o priključitvi
49. člen
(1) Po dokončnosti soglasja za priključitev in pred
priključitvijo na distribucijski sistem skleneta investitor (oziroma lastnik
nepremičnine, odjemalec) in distributer toplote pogodbo o priključitvi, s
katero uredita vsa medsebojna razmerja v zvezi s priključitvijo stavbe na
distribucijski sistem, plačilom nesorazmernih stroškov priključitve,
lastništvom, izvedbo in nadzorom nad gradnjo priključka, premoženjskimi
vprašanji v zvezi s priključkom in njegovim vzdrževanjem ter druga medsebojna razmerja,
ki se nanašajo na priključitev na distribucijski sistem. Pogodba o priključitvi
je pogoj za sklenitev pogodbe o dobavi toplote, razen v primeru ko je v pogodbi
o dobavi urejena tudi vsebina pogodbe o priključitvi.
(2) Obvezna vsebina pogodbe o priključitvi je tudi
ureditev vseh medsebojnih razmerij med distributerjem toplote in lastnikom
nepremičnine v zvezi s morebitno prekinitvijo ali odstranitvijo priključka ter
odgovornostjo za plačilo s tem povezanih stroškov.
19. Izgradnja priključka in toplotne postaje
50. člen
(1) Priključek mora biti zgrajen v skladu s tem aktom in
tehničnimi zahtevami distributerja toplote, graditelj pa mora distributerja toplote
pred priključitvijo obvezno pozvati k izvajanju nadzora nad njegovo izgradnjo.
(2) Distributer toplote mora biti prisoten pri vseh
delih, ki jih investitor ali tretja oseba izvaja na priključku.
(3) Investitor ali tretja oseba so dolžni obveščati
distributerja toplote o morebitni netesnosti, okvarah oziroma poškodbah na
priključku.
(4) Vsa morebitne zamenjave, popravila in vzdrževalna
dela na priključku bremenijo lastnika priključka.
(5) Nadzor nad gradnjo priključka in toplotne postaje
obvezno izvaja distributer toplote, kar se uredi s pogodbo o priključitvi.
(6) Distributer toplote s priključitvijo naprav lastnika
stavbe ali investitorja na distribucijski sistem ne prevzema odgovornosti za
pravilno in brezhibno delovanje internih toplotnih naprav in ne odpravlja
napak, če naprave ne bi pravilno delovale.
20. Določitev tehničnih značilnosti priključka
51. člen
Vrsto, število, lego in dimenzijo priključkov določi
distributer toplote v postopku izdaje soglasij, glede na potrebe stavbe,
določila tega akta in upoštevaje ekonomičnost načina priključitve.
21. Obveznost odjemalca za dopustitev vgradnje tehnološko
sodobnih merilnih naprav
52. člen
Odjemalec je dolžan, v kolikor je to potrebno, v svojih
prostorih distributerju toplote omogočiti vgradnjo in obratovanje tehnološko
sodobnih merilnih naprav in naprav za namen nadzora in vodenja obratovanja
distribucijskega sistema.
22. Postopek začasnega odklopa
53. člen
(1) Distributer sme začasno odklopiti odjemalca zaradi:
-       
rednega ali izrednega vzdrževanja;
-       
pregledov ali remontov;
-       
preizkusov ali kontrolnih meritev;
-       
razširitev omrežja.
(2) Za predvideni odklop mora distributer izbrati čas,
ki čim manj prizadene odjemalce.
(3) Distributer toplote je dolžan o predvidenem odklopu
v pisni obliki pravočasno obvestiti odjemalce toplote, v primeru večjega
števila odjemalcev pa v sredstvih javnega obveščanja, na oglasni deski
odjemalcev in na spletni strani distributerja vsaj 48 ur pred odklopom. Če ima
stavba upravnika, distributer toplote obvesti tudi upravnika stavbe.
(4) Distributer toplote je dolžan o nepredvideni
prekinitvi distribucije toplote v najkrajšem možnem času obvestiti prizadete
odjemalce toplote v sredstvih javnega obveščanja in na
spletni strani distributerja. Če ima stavba upravnika, distributer toplote
obvesti tudi upravnika stavbe.
(5) Obvestilo iz tretjega odstavka mora vsebovati:
-       
navedbo dela distribucijskega sistema, na katerem bo prekinjena
distribucija toplote;
-       
obdobje prekinitve distribucije toplote;
-       
seznam stavb, katerim bo prekinjena distribucija toplote.
23. Odklop po predhodnem obvestilu
54. člen
(1) Distributer toplote odklopi odjemalca po predhodnem
obvestilu, če le-ta v roku, določenem v obvestilu, ne izpolni svoje obveznosti,
in sicer če:
-       
na opomin distributerja toplote ne poravna pogodbenih obveznosti;
-       
moti distribucijo toplote drugim odjemalcem;
-       
odreče ali onemogoči osebam, ki imajo pooblastilo distributerja toplote,
dostop do vseh delov priključka, toplotne postaje, glavnih zapornih ventilov na
dovodu in povratku, merilnih naprav ali internih toplotnih naprav v okviru
pristojnosti distributerja toplote po tem aktu, kadar obstaja sum, da te
naprave povzročajo motnje;
-       
brez soglasja distributerja toplote priključi na distribucijski sistem
svoje toplotne naprave, ali, če omogoči prek svojih toplotnih naprav
priključitev toplotnih naprav drugih odjemalcev;
-       
na opomin distributerja toplote ne zniža odjema toplote na s pogodbo o
dobavi toplote dogovorjeno vrednost oziroma količino v zahtevanem roku;
-       
onemogoča pravilno registriranje obračunskih količin, ali če uporablja
toploto brez zahtevanih oziroma dogovorjenih merilnih naprav ali mimo njih;
-       
v roku, ki ga določi distributer toplote oziroma pristojni inšpekcijski
organ, ne odstrani oziroma ne zniža do dovoljene meje motenj, ki jih povzročajo
njegovi objekti, naprave, ali napeljave.
(2) Rok za izpolnitev obveznosti v obvestilu znaša
petnajst dni za gospodinjske odjemalce in osem dni za ostale odjemalce od dneva
prejema obvestila.
(3) Distributer toplote izvede odklop z zaprtjem in
pečatenjem glavnih zapornih ventilov.
(4) Stroške odklopa in priklopa, ki so določeni v ceniku
distributerja toplote, nosi odjemalec.
24. Odklop brez predhodnega obvestila
55. člen
(1) Distributer toplote izvede odklop brez predhodnega
obvestila, če odjemalec:
-       
z obratovanjem svojih toplotnih naprav ogroža življenje ali zdravje
ljudi, ali ogroža premoženje;
-       
ob pomanjkanju toplote ne upošteva posebnih ukrepov o omejevanju odjema
toplote iz distribucijskega sistema, s čimer ogroža življenje ali zdravje
ljudi;
-       
nepooblaščeno odjema toploto z uničenjem pečatov ali s poškodovanjem
merilne naprave, s čimer ogroža premoženje;
-       
nepooblaščeno priključi svoje toplotne naprave na distribucijski sistem,
s čimer ogroža premoženje.
(2) Distributer toplote izvede odklop z zaprtjem in
pečatenjem glavnih zapornih ventilov, ali s fizično prekinitvijo priključka na
priključnem mestu na distribucijskem vodu.
(3) Vnovična dobava toplote po odklopu se začne potem,
ko so odpravljeni razlogi za odklop in ko odjemalec distributerju toplote
poravna nastale stroške v zvezi z odklopom.
(4) Stroške odklopa in priklopa, ki so določeni v ceniku
distributerja toplote, nosi odjemalec.
25. Odklop na zahtevo odjemalca
56. člen
(1) Odjemalec, ki je imetnik soglasja za priključitev,
lahko zahteva od distributerja toplote, da njegovo odjemno mesto trajno odklopi
od distribucijskega sistema pod pogoji iz 63. člena tega akta.
(2) Distributer toplote izvede odklop z zapiranjem
zapornih armatur na priključku in pečatenjem položaja armatur v zaprtem
položaju. V primeru ugotovljenih ponavljajočih kršitev s strani odjemalca lahko
distributer toplote izvede fizično prekinitev priključka na priključnem mestu
na distribucijskem vodu.
(3) Pravica odjemalca do odklopa po tem členu ne posega
v obveznosti odjemalca toplote iz pogodbe o priključitvi, ki se nanašajo na
obveznost uporabe priključka do poteka ekonomske dobe priključka.
(4) Če se odjemalec ponovno priključi na sistem v roku,
ki je krajši od 12 mesecev, mora pred pričetkom dobave toplote poravnati vse
fiksne stroške dobave, ki bi jih plačeval, če bi toploto prejemal nepretrgoma.
(5) Distributer toplote lahko odjemalcu, ki je zahteval
odklop, zavrne ponovno priključitev na distribucijski sistem ali izdajo novega
soglasja za priključitev, dokler odjemalec ne poravna vseh obveznosti iz
pogodbe o priključitvi, ki izvirajo iz časa pred odklopom.
(6) Odjemalec mora za ponovno priključitev pridobiti
novo soglasje za priključitev in skleniti novo pogodbo o priključitvi.
(7) Stroške odklopa in priklopa, ki so določeni v ceniku
distributerja toplote, nosi odjemalec.
26. Ponovna priključitev in povrnitev škode
57. člen
(1) Distributer toplote je dolžan odjemalca, ki je bil
odklopljen, na njegove stroške ponovno priključiti na distribucijski sistem, v
roku 30 dni, ko ugotovi, da je odjemalec odpravil razloge za odklop in izpolnil
pogoje iz tega akta. Distributer odpravo razlogov za odklop ugotavlja na
podlagi dokumentov, ki mu jih lahko posreduje odjemalec ali pa razpolaga z
njimi v lastnih evidencah.
(2) Distributer toplote, ki je odjemalca neutemeljeno
odklopil, mora v 24 urah od ugotovitve neutemeljenega odklopa na svoje stroške
znova priključiti objekte, naprave ali napeljave odjemalca omrežja na svoj
distribucijski sistem, tako da nemudoma na lokacijo napoti službo stalne
pripravljenosti.
(3) Odjemalec ima pravico do nadomestila zaradi
neutemeljenega odklopa, ki ga uveljavi pri distributerju toplote, tako da nanj
naslovi vlogo, ki mora vsebovati:
-       
ime in priimek odjemalca;
-       
naslov odjemnega mesta;
-       
ocena časovne opredelitve nastanka stroškov;
-       
ocena višine stroškov.
(4) Distributer toplote mora obravnavati vlogo odjemalca
iz prejšnjega odstavka v roku osem dni tako, da mu pisno posreduje odobritev
ali zavrnitev zahtevka.
(5) Odjemalec ima pravico do povračila škode, ki presega
višino odobrenega nadomestila iz tretjega odstavka zaradi neutemeljenega
odklopa po splošnih pravilih civilnega prava.
V. SPLOŠNI POGOJI ZA DOBAVO IN ODJEM TOPLOTE
1. Pogodba o dobavi toplote
58. člen
(1) Pogodba o dobavi toplote med odjemalcem in
distributerjem toplote mora biti sklenjena v pisni ali elektronski obliki
skladno s predpisi o elektronskem poslovanju.
(2) Pogodba iz prejšnjega odstavka mora vsebovati
najmanj naslednje:
-       
ime in naslov distributerja toplote;
-       
opravljene storitve, ponujeno raven kakovosti storitev;
-       
pravice in obveznosti pogodbenih strank v zvezi z neizpolnjevanjem pogodbe;
-       
vrste vzdrževalnih storitev;
-       
načine pridobivanja podatkov o vseh veljavnih tarifah in stroških
vzdrževanja;
-       
trajanje pogodbe, pogoje za podaljšanje in prenehanje vzdrževalnih
storitev in pogodbe;
-       
dogovore o nadomestilu in povračilu v primeru, če ni dosežena raven
kakovosti storitev iz pogodbe, vključno z nenatančnim ali zapoznelim
obračunavanjem toplote;
-       
informacije o pravicah odjemalcev.
(3) Splošni pogodbeni pogoji so sestavni del pogodbe o
dobavi in so znani vnaprej ter odjemalcu tudi dostopni.
(4) Vsako spremembo splošnih pogodbenih pogojev bo
distributer toplote odjemalcem sporočil najmanj en mesec pred njihovo
uveljavitvijo na računu s sklicem na spletno stran, kjer se spremenjeni pogoji
nahajajo in na spletni strani distributerja toplote.
2. Sklepanje pogodbe o dobavi
59. člen
Če pogodba o dobavi ni sklenjena v pisni ali elektronski
obliki, pa odjemalec dejansko odjema toploto, se šteje, da je pogodbeno
razmerje med distributerjem toplote in odjemalcem nastalo z dnem dobave
toplote.
3. Sprememba pogodbe o dobavi
60. člen
(1) V primeru lastninsko pravnih sprememb pri
odjemalcih, ki vplivajo na obstoječe pogodbeno razmerje med distributerjem toplote
in odjemalcem, sta obstoječi ali novi odjemalec dolžna distributerja toplote
obvestiti o navedenih spremembah najkasneje v 15 dneh po nastali spremembi ter
poskrbeti, da tudi novi odjemalec sklene pogodbo o dobavi toplote oziroma
vstopi v obstoječo pogodbo o dobavi toplote, v primeru, da gre za skupno
odjemno mesto.
(2) Obvestilo iz prejšnjega odstavka obsega:
a)    
podatke o dosedanjem odjemalcu oziroma vseh odjemalcih, če je skupno
odjemno mesto in o lastniku stavbe oziroma lastnikih delov stavbe, če gre za
skupno odjemno mesto:
- 
za fizične osebe: ime in priimek, naslov odjemalca, davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zakoniti zastopnik družbe;
b)    
podatke o novem odjemalcu oziroma vseh odjemalcih, če je skupno odjemno
mesto in o lastniku stavbe oziroma lastnikih delov stavbe če je skupno odjemno
mesto:
- 
za fizične osebe: ime in priimek, naslov odjemalca, ali davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, navedba zakonitega zastopnika družbe;
c)    
podatke o odjemnem mestu: številka in naslov merilnega mesta;
č)    priloženo listine kot dokazilo o prenosu lastninske pravice (fotokopijo);
d)    
podpisano izjavo novega odjemalca, da vstopa v že sklenjeno pogodbeno
razmerje v primeru, da gre za skupno odjemno mesto;
e)    
stanje merilne naprave na dan prenosa lastninske pravice.
(3) Po prejemu obvestila, ki vsebuje vse podatke iz
prejšnjega odstavka tega člena, preide pogodbeno razmerje med dosedanjim
odjemalcem in distributerjem toplote na novega odjemalca. V kolikor odjemalec
ni sporočil stanja merilne naprave na dan prenosa lastninske pravice, se šteje,
da velja obvestilo o spremembi od prvega naslednjega obračunskega obdobja, ko
je distributer toplote prejel obvestilo.
(4) V primeru nepopolnega obvestila iz drugega odstavka
tega člena distributer toplote odjemalca obvesti o manjkajočih podatkih oziroma
dokumentih ter ga pozove k dopolnitvi vloge. Do prejema popolnega obvestila je
za vse obveznosti iz pogodbe o dobavi toplote zavezan dosedanji odjemalec, ne
glede na prenos lastninske pravice.
(5) V primeru univerzalnega pravnega nasledstva vstopi
univerzalni pravni naslednik v pravice in obveznosti iz pogodbe o dobavi
toplote, sklenjene med dosedanjim odjemalcem in distributerjem toplote.
Univerzalni pravni naslednik odjemalca je dolžan takoj po nastanku spremembe
obvestiti distributerja toplote o nastali spremembi.
(6) Distributer je dolžan obravnavati in vzpostaviti
novo pogodbeno razmerje v roku 30 dni.
4. Ureditev pogodbenih razmerij z odjemalcem, ki ni
lastnik nepremičnine oziroma imetnik soglasja za priključitev
61. člen
(1) Imetnik soglasja za priključitev oziroma lastnik
nepremičnine lahko distributerju pisno predlaga, da se pogodbeno razmerje uredi
z odjemalcem, ki odjema toploto (npr. najemnik, uporabnik) in ki ni imetnik
soglasja za priključitev oziroma lastnik nepremičnine.
(2) Pisni predlog odjemalca mora vsebovati:
a)    
podatke o dosedanjem odjemalcu:
- 
za fizične osebe: ime in priimek, naslov odjemalca, davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, navedbo zakonitega zastopnika družbe;
b)    
podatke o odjemalcu toplote, ki ni lastnik nepremičnine:
- 
za fizične osebe: ime in priimek, naslov odjemalca, davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, navedbo zakonitegazastopnika družbe;
c)    
podatke o odjemnem mestu: številka in naslov odjemnega mesta;
č)    soglasje imetnika soglasja za priključitev oziroma lastnika nepremičnine
za sklenitev pristopa k dolgu k pogodbi o dobavi.
(3) Distributer toplote in imetnik soglasja za
priključitev oziroma lastnik nepremičnine oziroma odjemalec, ki ni imetnik
soglasja za priključitev pogodbeno razmerje uredijo s sklenitvijo pogodbe o
dobavi toplote tako, da odjemalec pristopi k dolgu imetnika soglasja za priključitev.
(4) Distributer toplote ima pravico, da ne privoli v
sklenitev pogodbe o pristopu k dolgu. Distributer toplote mora o tem dejstvu
pisno obvestiti odjemalca ter navesti razlog zavrnitve.
(5) Pristop k dolgu k pogodbi o dobavi toplote prične
veljati s prvim naslednjim obračunskim obdobjem, ko je distributer toplote
prejel podpisan pristop k dolgu.
(6) Imetnik soglasja za priključitev oziroma lastnik
nepremičnine lahko prekliče soglasje za sklenitev pristopa k dolgu odjemalca
tako, da o tem obvesti distributerja toplote in odjemalca, pri čemer preklic
prične veljati s prvim naslednjim obračunskim obdobje, ko je distributer
toplote prejel podpisan preklic pristopa k dolgu.
62. člen
(1) Distributer toplote in odjemalec toplote skleneta
pogodbo o dobavi za čas, določen v pogodbi o dobavi.
(2) Odjemalec lahko odpove pogodbo o dobavi pisno z 30
dnevnim odpovednim rokom. Distributer toplote upošteva odpoved s prvim
naslednjim obračunskim obdobjem po preteku odpovednega roka.
(3) Odjemalec mora odpoved posredovati distributerju
toplote v pisni obliki s priporočeno pošiljko ali z osebno vročitvijo na sedežu
distributerja.
63. člen
Odstop od pogodbe o dobavi ni mogoč:
-       
če je podana zahteva s strani posameznega odjemalca toplote na skupnem
odjemnem mestu;
-       
v primeru zahteve po odstopu od pogodbe o dobavi, ko bi se tudi po
prenehanju veljavnosti pogodbe o dobavi odjemalec želel ogrevati, pa je na
določenem območju na podlagi posebnega kogentnega predpisa predpisana
prioritetna uporaba toplote iz distribucijskega sistema kot vira energije za
ogrevanje prostorov.
64. člen
Če odjemalec zaradi sprememb splošnih pogodbenih pogojev ne
želi več odjemati toplote pod navedenimi pogoji lahko, razen v primerih, ko
odstop od pogodbe o dobavi v skladu z določbami prejšnjega člena ni mogoč,
odstopi od pogodbe o dobavi z odpovednim rokom 30 dni.
5. Posebna razmerja na skupnih odjemnih mestih
65. člen
Skupno odjemno mesto je odjemno mesto v večstanovanjski, poslovni
ali stanovanjsko-poslovni stavbi, na katerem se meri poraba toplote za več
pravnih oziroma fizičnih oseb skupaj. V tem primeru izvršujejo obveznosti in
pravice, ki jih imajo po teh pogojih odjemalci, vse te osebe skupaj in se jih
obravnava kot enega odjemalca (v nadaljnjem besedilu: skupno odjemno mesto).
66. člen
(1) Pogodbo o dobavi toplote za skupno odjemno mesto
sklene v imenu in za račun odjemalcev, ki se oskrbujejo s toploto iz skupnega
odjemnega mesta, upravnik stanovanjske oziroma poslovne stavbe oziroma drug
pooblaščenec lastnikov posameznih delov stavb v skladu s pooblastili, ki jih
ima pri zastopanju lastnikov posameznih delov.
(2) Če večstanovanjska, poslovna ali
stanovanjsko-poslovna stavba s skupnim odjemnim mestom nima upravnika ali
pooblaščenca lastnikov posameznih delov stavb, sklepa distributer toplote
pogodbe o dobavi toplote z vsakim odjemalcem posebej, razen, če se distributer
toplote in odjemalci ne dogovorijo drugače.
(3) Odjemalec, ki odjema toploto v delu stavbe ali v
stavbi iz skupnega odjemnega mesta več odjemalcev ali več stavb, je dolžan
najkasneje v 15 dneh po začetku odjemanja toplote ali po njegovem prenehanju
sporočiti distributerju naslednje podatke:
a)    
ime in priimek ali firmo odjemalca:
- 
za fizične osebe: ime in priimek, naslov odjemalca, davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, navedba zakonitega zastopnika družbe;
b)    
naslov in podatke o delu stavbe oziroma o stavbi, v kateri odjema
toploto;
c)    
datum začetka ali prenehanja odjema toplote;
č)    priloženo listino kot dokazilo o prenosu lastninske pravice (fotokopijo).
67. člen
(1) Stroški oskrbe s toploto so določeni za skupno
odjemno mesto, odjemalci sami ali po upravniku ali s pomočjo tretje osebe na
skupnem odjemnem mestu pa so dolžni distributerju toplote, v roku, ki ga določi
distributer, posredovati razdelilnik stroškov dobavljene toplote, s katerim si
v odstotkih razdelijo celotno obveznost plačila stroškov oskrbe s toploto in
drugih storitev na skupnem merilnem mestu. Vsota vseh deležev na razdelilniku
stroškov mora znašati 100 odstotkov.
(2) Razdelilniki stroškov dobavljene toplote morajo biti
izdelani v skladu s pravilnikom, ki ureja način delitve in obračuna stroškov za
toploto v stanovanjskih in drugih stavb z več posameznimi deli (v nadaljnjem
besedilu: pravilnik) in posredovan v skladu z navodili distributerja toplote in
sklenjenim sporazumom o načinu sporočanja mesečnih razdelilnikov stroškov, če
ta obstaja.
(3) Razdelilnik stroškov dobavljene toplote se lahko
spremeni v skladu s pravilnikom in se upošteva s prvim naslednjim obračunskim
obdobjem, ko distributer toplote prejme razdelilnik stroškov.
68. člen
(1) Merjenje dobave toplote vsakemu posameznemu delu
stavbe ni obveznost ali strošek distributerja toplote.
(2) Distributer toplote ni odgovoren za pripravo in
pravilnost razdelilnika stroškov dobavljene toplote. Distributer toplote ni
izvajalec obračuna in izvajalec delitve stroškov dobavljene toplote po
pravilniku, razen če je s pogodbo drugače določeno.
69. člen
(1) Ob spremembi odjemalca na skupnem merilnem mestu plača
dotedanji odjemalec račun do konca obračunskega obdobja, v katerem se je
zgodila sprememba.
(2) Ne glede na dejstvo, da se je lastninsko pravna ali
statusna sprememba dogodila znotraj obračunskega obdobja, je zavezanec za
plačilo stroškov oskrbe s toploto do konca obračunskega obdobja dotedanji
odjemalec.
6. Ugotavljanje dobavljenih količin toplote
70. člen
(1) Količina dobavljene toplote se ugotovi na podlagi
odčitka merilne naprave, nameščene na odjemnem mestu.
(2) Količine dobavljene toplote se merijo neposredno s
toplotnim števcem izražene v MWh.
(3) Pri ugotavljanju količine dobavljene toplote se ne
upoštevajo merilne naprave, ki so namenjene za interno razdelitev porabljene
toplote.
(4) Merilne naprave odčitava pooblaščena oseba
distributerja toplote ali po predhodnem dogovoru z distributerjem toplote
odjemalec sam ali se odčitavajo z napravo, ki omogoča daljinski prenos
podatkov.
(5) Šteje se, da odjemalec prevzame toploto na odjemnem mestu
v enaki kakovosti, kot je predana, in v količini, kot je izmerjena na odjemnem
mestu.
(6) Kolikor odjemalec ne soglaša s kakovostjo ali
količino toplote, prevzete na odjemnem mestu, je dokazno breme na strani
odjemalca.
7. Merilne naprave
71. člen
(1) Merilne naprave so v lasti distributerja toplote.
(2) Merilne naprave namešča na merilno mesto v
priključni postaji distributer toplote.
(3) Merilne naprave, ki merijo odjem toplote, so
merilniki toplote za toplovodne sisteme, pripadajoča tipala temperature in
pretoka ter računske enote.
72. člen
Tip, velikost in mesto namestitve merilne naprave določi
projektant v skladu s pogoji distributerja toplote. Vse merilne naprave morajo
imeti veljavno overitveno oznako v skladu z zakonom, ki ureja o meroslovje. Po
namestitvi merilne naprave, se lahko na napravo in njene sestavne dele
namestijo plombe, ki onemogočajo njeno demontažo brez poškodbe.
73. člen
(1) Merilne naprave pregleduje, vzdržuje in zamenjuje
ter izvaja redne menjave distributer toplote na svoje stroške.
(2) Tehnični pogoji in način izvajanja meritev so
določeni s tehničnimi zahtevami distributerja toplote.
74. člen
(1) Redne preglede merilne naprave in njihovo zamenjavo
v zakonitem roku izvaja na svoje stroške distributer toplote v skladu z
zakonodajo.
(2) Distributer toplote in odjemalec imata poleg rednih
pregledov vedno pravico kontrolirati točnost merilne naprave. Če se pri
pregledu ugotovi, da točnost merilne naprave presega vrednost predpisanega
največjega dopustnega merilnega pogreška, plača stroške pregleda distributer
toplote, v nasprotnem primeru pa odjemalec oziroma lastnik merilne naprave.
75. člen
(1) V primeru okvare merilnih naprav, poškodbe ali
motnje v delovanju merilne naprave, mora odjemalec o tem takoj obvestiti distributerja
toplote. Distributer toplote je dolžan navedene napake odpraviti takoj, ko je
glede na naravo napake mogoče.
(2) Če se ugotovi, da je odgovornost za okvaro, poškodbo
ali motnjo v delovanju merilne naprave na strani odjemalca, bremenijo stroški
popravila ali zamenjave merilne naprave odjemalca, v nasprotnem primeru pa
distributerja toplote.
76. člen
(1) Naprave, ki v toplotni postaji omogočajo daljinski
prenos podatkov za potrebe obračuna in učinkovito delovanje toplotne postaje
namešča, premešča in vzdržuje distributer toplote na svoje stroške. Distributer
toplote tudi predpiše zahtevane lastnosti naprav s funkcijo daljinskega prenosa
podatkov.
(2) Odjemalci, pri katerih so nameščene merilne naprave
in naprave, ki omogočajo daljinski prenos podatkov, ki za svoje delovanje
potrebujejo električno energijo, morajo distributerju toplote brezplačno
omogočiti priklop na električno omrežje.
8. Merjenje količin toplote in obračunsko obdobje
77. člen
Distributer toplote je odgovoren za zagotavljanje merilnih
podatkov za obračun prevzetih in dobavljenih količin toplote.
78. člen
Redno obračunsko obdobje je mesečno.
9. Zagotavljanje meritev
79. člen
(1) Pri izvajanju aktivnosti iz 77. člena tega akta
mora odjemalec distributerju toplote omogočiti neoviran dostop do vseh merilnih
naprav. Odjemalec mora poskrbeti, da so merilne naprave vedno dostopne in lahko
čitljive. Odjemalec mora zavarovati merilne naprave pred poškodbami overitvenih
oznak merilnih naprav, poškodbo plomb in drugimi poškodbami.
(2) Če distributer toplote zaradi odsotnosti odjemalca
ali zaradi drugih razlogov na strani odjemalca ni mogel odčitati merilne
naprave, je odjemalec dolžan na osnovi obvestila distributerja toplote javiti
pravilen odčitek v roku in na način, ki ga določi distributer toplote.
80. člen
Za obračunsko obdobje, za katerega niso bile odčitane merilne
naprave zaradi odsotnosti odjemalca ali drugih razlogov na strani odjemalca
(kot npr. onemogočanje dostopa do merilne naprave), distributer toplote
zaračuna toploto na osnovi ocenjene porabe v obračunskem obdobju, upoštevajoč
preteklo porabo in dejanski temperaturni primanjkljaj v obračunskem obdobju.
81. člen
(1) Če se ugotovi, da so zaradi okvare merilne naprave,
ki je nastala brez krivde odjemalca, količine predane toplote nepravilno
registrirane oziroma nepravilno merjene, se na podlagi dokumentiranih podatkov
izmerjene količine toplote sporazumno popravijo za čas od zadnje kontrole
merilne naprave do ugotovitve nepravilnosti, vendar za največ 12 mesecev
od dneva, ko so bile nepravilnosti ugotovljene.
(2) Če ne pride do sporazumnega popravka izmerjenih
količin, se popravek izvrši tako, da distributer predane količine toplote za
obračunsko obdobje, v katerem merilne naprave niso pravilno merile oziroma
registrirale teh količin, določi na osnovi srednjih vrednosti predanih količin,
v obdobju pred in po nastanku okvare, z upoštevanjem dinamike dobave toplote
oziroma temperaturnega primanjkljaja.
82. člen
(1) Za obdobje, ko je merilna naprava pokvarjena, se
določi dobavljena količina na podlagi porabe v primerljivem obračunskem obdobju,
ko je merilna naprava še pravilno delovala, z upoštevanjem vseh okoliščin, ki
vplivajo na odjem toplote.
(2) Primerljivo obračunsko obdobje določi distributer
toplote, kot sledi:
-       
raba toplote za ogrevanje je sorazmerna temperaturnemu primanjkljaju
(Kdan). Specifična raba toplote Qsp (MWh/Kdan) kot kvocient med
izmerjeno rabo toplote (MWh) in temperaturnim primanjkljajem
(Kdni) je karakteristična veličina, ki je ob nespremenjenih bivalnih
navadah konstantna vrednost posameznega objekta.
-       
v primeru okvare toplotnega števca se raba toplote v obračunskem obdobju
kot najboljši približek izračuna kot produkt specifične rabe toplote Qsp
(MWh/Kdan), izračunane iz predhodnih izmerjenih podatkov, ko je števec deloval
brezhibno in izračunanega temperaturnega primanjkljaja (Kdni).
-       
temperaturni primanjkljaj v obračunskem obdobju je vsota dnevnih razlik
temperature med 20 °C in zunanjo dnevno povprečno temperaturo zraka za tiste
dni, ko je dnevna povprečna temperatura nižja ali enaka 12 °C.
-       
v primeru vzpostavljene kontinuirane meritve zunanje temperature na
desetinko stopinje Celzija natančno se dnevna povprečna temperatura
izračuna kot povprečje 24 vrednosti v dnevu. Če ni vzpostavljenih kontinuiranih
meritev zunanje temperature pa se dnevna povprečna zunanja temperatura izračuna
iz treh izmerkov temperature (ob 7., 14. in 21. uri po srednjeevropskem času)
na desetinko stopinje Celzija natančno kot četrtina skupne vsote jutranje,
popoldanske ter dvakratne večerne vrednosti temperature.
10. Neupravičen odjem
83. člen
(1) Za neupravičen odjem toplote se šteje:
-       
odjem toplote brez sklenjene pogodbe o dobavi toplote, kljub pozivom
odjemalcu, da se pogodbo sklene;
-       
odjem toplote, ki ni merjen z merilno napravo za ugotavljanje količin
dobavljene toplote;
-       
odjem toplote, merjen z merilno napravo, ki ni overjena pri
akreditiranem kontrolnem organu;
-       
odjem toplote, merjen z merilno napravo, ki je namerno poškodovana;
-       
odjem toplote, merjen z merilno napravo, kjer so nepooblaščeno odstranjeni
oziroma poškodovani pečati merilne naprave oziroma njeni sestavni deli, če so
bili nameščeni;
-       
odjem toplote, merjen z merilno napravo, katere overitev pri
akreditiranem kontrolnem organu je potekla, zamenjava merilne naprave pa ni
mogoča iz razlogov na strani odjemalca;
-       
odjem toplote, izveden z nedovoljenim posegom v distribucijski sistem;
-       
odjem toplote, ki ga izvaja odjemalec s tem, da je priključil svoje
interne toplotne naprave na distribucijski sistem brez soglasja distributerja
toplote.
(2) Dokazno breme upravičenega odjema je na strani
osebe, za katero obstaja utemeljen sum, da izvaja neupravičen odjem toplote.
(3) Če trajanje neupravičenega odjema ni mogoče
ugotoviti, se neupravičen odjem toplote obračuna od zadnjega odčitka merilne
naprave s strani distributerja toplote. V primeru, da zadnjega odčitka merilne
naprave ni mogoče pridobiti, določi distributer količine na podlagi izkustvenih
podatkov primerljivih odjemalcev.
(4) Količina neupravičenega odjema toplote se obračuna v
skladu s tarifnim sistemom, povečano za faktor 3.
(5) Odjemalec mora distributerju toplote plačati tudi
vso škodo, ki jo povzroči z neupravičenim odjemom toplote.
(6) Vsak neupravičen odjem toplote, odstranitev oziroma
poškodovanje pečata merilne naprave oziroma njenih sestavnih delov se lahko
prijavi organom pregona in energetskemu inšpektorju.
11. Storitev dobave toplote
84. člen
Distributer toplote dobavlja odjemalcu toploto v času
ogrevalne sezone in mu zagotavlja na odjemnem mestu s pogodbo o dobavi
dogovorjeno obračunsko moč. Za prvi dan ogrevalne sezone se šteje dan po
tistem, ko je v drugi polovici leta ob 21. uri (srednjeevropski zimski
čas) tri dni zapored temperatura zraka nižja ali enaka +12 °C. Zadnji dan
ogrevalne sezone je tretji zaporedni dan v prvi polovici leta, ko je ob 21. uri
temperatura zraka višja od +12 °C in po tem dnevu ob 21. uri živo srebro
trikrat zapored ne pade več pod omenjeno vrednost temperature zraka. Trajanje
ogrevalne sezone je število dni med prvim in zadnjim dnem ogrevalne sezone.
85. člen
Distributer toplote zagotavlja parametre dobavljene toplote tako,
da je temperatura ogrevane vode v priključni postaji taka, kot je določena s
tem aktom.
12. Začetek dobave toplote
86. člen
Dobava toplote se začne izvajati:
-       
ko je izdano soglasje za priključitev in so izpolnjeni vsi pogoji tega
soglasja;
-       
ko je priključitev pravilno izvedena;
-       
ko je sklenjena pogodba o priključitvi in / ali ko je sklenjena pogodba
o dobavi.
87. člen
Distributer toplote in odjemalec potrdita začetek dobave
toplote odjemalčevim toplotnim napravam z zapisnikom. Zapisnik mora vsebovati:
-       
naslov naročnika (investitorja ali odjemalca);
-       
odjemno mesto;
-       
obračunsko moč;
-       
tip merilnika toplote;
-       
začetno stanje merilnika toplote;
-       
datum priključitve;
-       
podpis distributerja toplote in odjemalca.
13. Nujna oskrba gospodinjskega odjemalca
88. člen
(1) Distributer toplote v primeru predvidenega odklopa
distribucije toplote zaradi neporavnanih pogodbenih obveznosti obvesti
gospodinjskega odjemalca o datumu predvidenega odklopa, možnosti nujne oskrbe,
o dokazilih, ki jih mora predložiti, ter rokih za predložitev dokazil.
(2) Nujna oskrba je ukrep, ki preloži odklop
gospodinjskega odjemalca in je namenjena samo skrajnim primerom ogrožanja
življenja in zdravja gospodinjskega odjemalca, ki si zaradi svojih
premoženjskih razmer, dohodkov in drugih socialnih okoliščin ne more zagotoviti
drugega vira energije za ogrevanje, ki bi mu povzročil enake ali manjše stroške
za najnujnejšo ogrevanje stanovanjskih prostorov.
(3) Do nujne oskrbe so upravičeni gospodinjski odjemalci
iz drugega odstavka tega člena izključno v primeru, da bi bilo v primeru
odklopa ogroženo življenje in zdravje gospodinjskega odjemalca in oseb, ki z
odjemalcem prebivajo v skupnem gospodinjstvu.
(4) Gospodinjski odjemalec, ki je prejel obvestilo
distributerja toplote o odklopu zaradi neporavnanih pogodbenih obveznosti in želi
uveljaviti pravico do nujne oskrbe na podlagi prvega odstavka 296. člena
EZ-1, mora v roku desetih dni od prejema obvestila o odklopu podati
distributerju toplote vlogo za priznanje te pravice in predložiti ustrezna
dokazila. Obrazec vloge za uveljavitev pravice do nujne oskrbe je odjemalcem
dostopen na spletni strani distributerja toplote.
(5) Distributer toplote pri presoji upravičenosti do
nujne oskrbe najprej ugotavlja, ali gospodinjski odjemalec izpolnjuje kriterije
iz drugega odstavka tega člena, nato pa, ali obstajajo okoliščine, zaradi
katerih bi bilo v primeru odklopa ogroženo življenje ali zdravje gospodinjskega
odjemalca oziroma oseb, ki z njim prebivajo v skupnem gospodinjstvu, ki se
ugotavljajo na podlagi izpolnjevanja enega izmed naslednjih dveh pogojev:
-       
ali glede na letni čas in temperaturne razmere ter vrsto stavbe, v
kateri gospodinjski odjemalec prebiva, odklop distribucije toplote ogroža
življenje in zdravje tega odjemalca ter oseb, ki z njim prebivajo, zaradi
neobstoja možnosti uporabe drugega vira ogrevanja z enakimi ali nižjimi
stroški;
-       
ali bi bilo v primeru odklopa distribucije toplote ogroženo zdravstveno
stanje gospodinjskega odjemalca oziroma oseb, ki z njim prebivajo v skupnem
gospodinjstvu.
(6) Do nujne oskrbe glede na letni čas in temperaturne
razmere so gospodinjski odjemalci lahko upravičeni le v obdobju ogrevalne
sezone.
(7) Do nujne oskrbe v obdobju ogrevalne sezone niso
upravičeni gospodinjski odjemalci, ki prebivajo v stavbah, v katerih je vsaj v
enem bivalnem prostoru odjemalca omogočeno ogrevanje s trdimi gorivi ali drugim
virom ogrevanja.
(8) Distributer toplote kot ustrezno dokazilo za
izpolnjen pogoj, da gre za gospodinjskega odjemalca iz drugega odstavka tega
člena, upošteva potrdilo Centra za socialno delo, iz katerega je razvidno, da
je odjemalec vložil vlogo za dodelitev redne denarne socialne pomoči že pred
prejemom obvestila o odklopu.
(9) Distributer toplote v postopku ugotavljanja
upravičenosti do nujne oskrbe zaradi letnega časa in temperaturnih razmer
zahteva potrdilo oziroma zapisnik o rednem letnem pregledu kurilnih naprav
pristojne dimnikarske službe, iz katerega je nedvoumno razvidno, da ni vsaj v
enem prostoru možno ogrevanje na trda ali druga goriva in izjavo odjemalca, da
v nobenem prostoru ni vgrajena kurilna naprava za ogrevanje na trda ali druga
goriva ali druga ogrevalna naprava. Dokazilo ne sme biti starejše od enega
leta.
(10) Upravičenost do nujne oskrbe zaradi zdravstvenega
stanja distributer toplote presoja na podlagi dokazila, iz katerega izhaja, da
bi bilo v primeru odklopa ogroženo življenje in zdravje gospodinjskega
odjemalca oziroma oseb, ki z njim prebivajo v skupnem gospodinjstvu.
(11) Distributer toplote v postopku ugotavljanja
upravičenosti do nujne oskrbe zaradi zdravstvenega stanja upošteva potrdilo
osebnega zdravnika, da gospodinjski odjemalec za ohranjanje življenja in
zdravja nujno potrebuje distribucijo toplote z namenom zagotavljanja ustreznih
bivalnih razmer. Potrdilo mora biti izdano posebej za namen ugotavljanja
upravičenosti do nujne oskrbe in mora natančno opredeliti obdobje, v katerem bi
odklop ogrožal življenje in zdravje gospodinjskega odjemalca.
(12) Če distributer toplote presodi, da je gospodinjski
odjemalec upravičen do nujne oskrbe, o tem pisno obvesti odjemalca. Obvestilu,
ki je namenjeno odjemalcu priloži seznam nasvetov za varčevanje z energijo, ki
lahko pripomorejo k znižanju porabe energije oziroma stroškov ogrevanja.
Distributer toplote sme pri izvajanju nujne oskrbe omejiti odjem toplote
gospodinjskemu odjemalcu do količine, ki je nujno potrebna, da ne pride do
ogrožanja življenja in zdravja tega odjemalca ter oseb, ki z njim prebivajo.
(13) Gospodinjski odjemalec je upravičen do nujne oskrbe
za čas od predvidenega odklopa, kot izhaja iz obvestila iz prvega odstavka tega
člena in dokler obstajajo okoliščine, ki povzročajo ogrožanje življenja in
zdravja tega odjemalca ter oseb, ki z njim prebivajo, vendar najdlje do
dokončne odločbe Centra za socialno delo glede dodelitve redne denarne socialne
pomoči. Za ta čas se odklop gospodinjskega odjemalca preloži.
(14) Če distributer toplote presodi, da niso izpolnjeni
pogoji za nujno oskrbo, o tem nemudoma pisno obvesti gospodinjskega odjemalca
in nadaljuje s postopkom odklopa.
14. Obveščanje uporabnikov
89. člen
Kontaktna točka za odjemalce je http://www.petrol.si/za-dom/energija/daljinsko-ogrevanje/sistemi-daljinskega-ogrevanja/daljinsko-ogrevanje-v-ivancni
 in brezplačna številka 080 22 66, prav tako pa lahko odjemalci informacije o
svojih pravicah in obveznostih dobijo na sedežu distributerja toplote.
90. člen
(1) Distributer toplote odjemalcem toplote dvakrat letno
poda informacije o obračunu toplote, ki vključujejo:
-       
veljavne dejanske cene;
-       
dejansko porabo energije in dejanske stroške v obračunskem obdobju;
-       
primerjave porabe energije odjemalca s porabo energije v istem obdobju
prejšnjega leta;
-       
primerjave s povprečnim normaliziranim ali referenčnim porabnikom
energije iz iste porabniške kategorije vedno, kadar je to mogoče in koristno.
(2) Distributer toplote odjemalcem toplote posreduje
podatke o pravnih in fizičnih osebah, ki nudijo informacije o učinkoviti rabi
energije, vključno z naslovi spletnih strani, na katerih je mogoče dobiti
informacije o razpoložljivih ukrepih za izboljšanje energetske učinkovitosti.
(3) Ne glede na prvi odstavek mora distributer toplote
odjemalcem podati informacije o obračunu toplote najmanj štirikrat letno,
vendar ne več kot dvanajstkrat letno:
-       
na zahtevo odjemalca ali
-       
če je odjemalec izbral možnost elektronskega prejemanja obračuna.
(4) Distributer toplote daje odjemalcem podatke o
obračunu toplote in informacije o njih ter dostop do informacij o njihovi
porabi brezplačno.
15. Kakovost toplote
91. člen
(1) Kakovost dobavljene toplote se ugotavlja na odjemnem
mestu.
(2) Temperatura ogrevne vode v distribucijskem omrežju
se spreminja v odvisnosti od zunanje temperature že na proizvodnem viru.
Sprememba temperature ogrevne vode na merilnem mestu odjemalca v odvisnosti od
zunanje temperature je razvidna iz temperaturnega diagrama za zunanjo projektno
temperaturo – 13 °C, ki je kot Priloga 2 sestavni del tega akta.
(3) Najnižja temperatura ogrevne vode, ki jo zagotavlja
distributer toplote na odjemnem mestu odjemalca znaša v dovodu 68 °C.
(4) Najvišja temperatura ogrevne vode, ki jo zagotavlja
distributer toplote na odjemnem mestu odjemalca znaša v dovodu 90 °C pri
zunanji projektni temperaturi – 13 °C.
(5) Dovoljena odstopanja temperature ogrevne vode na
odjemnem mestu so ± 3°C
(6) Če odjemalec oporeka kakovosti toplote, mora
distributer toplote ali njegov pooblaščenec opraviti meritve in rezultate meritev
posredovati odjemalcu skupaj z izjavo o kakovosti toplote. Distributer toplote
v osmih dneh po obvestilu odjemalca začne postopek preverjanja kakovosti
toplote, vključno s prekinitvami ali z omejitvami dobave in ga v osmih dneh po
končanih meritvah obvesti o svojih ugotovitvah. Če distributer toplote izda
izjavo o skladnosti kakovosti toplote, nosi stroške meritev odjemalec.
(7) Če se odjemalec z izsledki meritev o kakovosti
toplote ne strinja, lahko opravi meritve na lastne stroške. Uporabljene merilne
naprave in metodologija merjenja morajo ustrezati stanju tehnike in morajo biti
skladne z določili predpisov s področja o akreditaciji in predpisov o načinu
določanja organov za ugotavljanje skladnosti.
(8) Distributer toplote mora v osmih dneh preizkusiti
ugotovitve odjemalca glede kakovosti toplote, vključno s prekinitvami ali z
omejitvami dobave. Distributer toplote je dolžan obvestiti odjemalca o svojih
ugotovitvah v osmih dneh po izvedbi meritev.
(9) Če odjemalec dokaže odstopanja, višino nadomestila,
način in rok plačila nadomestila za posamezno vrsto kršitve določita distributer
toplote in odjemalec sporazumno. Nadomestilo mora biti sorazmerno glede na
višino nastale škode, težo kršitve in stopnjo odgovornosti distributerja.
(10) Ne glede na plačilo nadomestila, lahko odjemalec od
distributerja po splošnih predpisih o odškodninski odgovornosti zahteva
povrnitev škode, če škoda presega izplačano nadomestilo.
VI. TARIFNI SISTEM IN TARIFNI ELEMENTI ZA DOBAVO TOPLOTE
1. Obračun distribucije toplote
92. člen
Obračun distribucije toplote v obračunskem obdobju temelji na
zaračunavanju tarifnih postavk tarifnih elementov:
-       
obračunske moči, ki odraža fiksne stroške distributerja toplote povezane
z varnim in zanesljivim obratovanjem ter vzdrževanjem distribucijskega sistema
in
-       
dobavljene količine toplote, ki odraža variabilen strošek distributerja
toplote povezan predvsem s stroški proizvodnje toplote oziroma zagotavljanja
ustrezne količine toplote za namen oskrbe odjemalcev.
2. Tarifni elementi in tarifne postavke
93. člen
(1) Distributer toplote določi tarifne postavke za
tarifne elemente na način in pod pogoji, določenimi s tem aktom.
(2) Tarifne postavke za posamezne tarifne elemente so:
-       
fiksni del tarife za toploto (TPF), ki predstavlja ceno za
enoto obračunske moči v EUR/MW/leto;
-       
variabilni del tarife za toploto (TPV), ki predstavlja ceno
za enoto dobavljene količine toplote v EUR/MWh.
(3) Fiksni in variabilni del tarifnih postavk toplote za
namen ogrevanja prostorov, distributer toplote oblikuje in določi v skladu s
tarifnim sistemom, opredeljenim v tem aktu, in aktom, ki ureja metodologijo za
oblikovanje cene toplote za daljinsko ogrevanje.
3. Tarifni sistem toplote za namen ogrevanja prostorov
94. člen
Distributer toplote razvrsti
odjemalce, ki uporabljajo toploto za namen ogrevanja prostorov, glede na vrsto
odjemalca in njegovo obračunsko moč (POBR) v posamezne tarifne
skupine naslednjega tarifnega sistema:


Tarifna
  skupina (TSOGP)

Ogrevni medij

Tarifna
  postavka (TP)


Variabilni del
  cene
Toplota (TPV)

Fiksni del cene
Obračunska moč
  (TPF)


OGP01

Gospodinjski
  odjem 

Vroča voda/para

[EUR/MWh]

[EUR/MW/leto]


1. podskupina

0 < POBR ≤ 0,050 MW

 

 

 


2. podskupina

0,050 < POBR ≤ 0,300 MW

 

 

 


3. podskupina

POBR > 0,300 MW

 

 

 


OGP02

Industrijski
  odjem

Vroča voda/para

[EUR/MWh]

[EUR/MW/leto]


1. podskupina

0 < POBR ≤ 0,050 MW

 

 

 


2. podskupina

0,050 < POBR ≤ 0,300 MW

 

 

 


3. podskupina

POBR > 0,300 MW

 

 

 


OGP03

Poslovni in
  ostali odjem 

Vroča voda/para

[EUR/MWh]

[EUR/MW/leto]


1. podskupina

0 < POBR
  ≤ 0,050 MW

 

 

 


2. podskupina

0,050 < POBR
  ≤ 0,300 MW

 

 

 


3. podskupina

POBR
  > 0,300 MW

 

 

 


4. Priprava in objava tarifnih postavk
95. člen
(1) Distributer toplote mora pred začetkom zaračunavanja
tarifnih postavk tarifne postavke javno objaviti na sedežu podjetja in spletni
strani distributerja toplote ter vsaj tri dni pred objavo obvestiti Agencijo za
energijo (v nadaljnjem besedilu: agencija).
(2) Distributer toplote posreduje obvestilo agenciji v
obliki in na način, kot ga določi agencija v skladu s splošnim aktom, ki ureja
način posredovanja podatkov in dokumentov izvajalcev energetskih dejavnosti.
96. člen
(1) Odjemalec se zavezuje, da bo distributerju toplote
plačal dobavljeno toploto (variabilni del cene) in storitve, vključno z
obračunsko močjo (fiksni del cene), v skladu s tarifnim sistemom, ki je
sestavni del tega akta. Storitve distributerja toplote, ki so vključene v ceni
za enoto obračunske moči so strošek meritev toplote in obračun po primarnem
merilniku toplote, strošek obračuna po posameznih odjemalcih toplote, oziroma
po posameznih stanovanjih po v naprej določenem ali dogovorjenem razdelilniku
stroškov.
(2) Ostale storitve, ki niso vključene v ceni za enoto
obračunske moči, distributer toplote ponudi na osnovi dogovora z odjemalcem in
obračuna skladno z veljavnim cenikom storitev ali skladno z veljavnim cenikom
ostalih storitev distributerja toplote dostopnim na spletni strani
distributerja in sedežu družbe. Veljavni cenik mora biti stroškovno naravnan,
odražati mora dejanske stroške teh storitev in mora biti javno dostopen vsem
odjemalcem.
(3) Rok plačila vseh finančnih obveznosti za odjemalce,
ki so fizične osebe je 25. dan v mesecu za pretekli mesec.
(4) Rok plačila vseh finančnih obveznosti za odjemalce,
ki so pravne osebe je 30. dan od izdaje računa, razen če odjemalec in
distributer toplote v pogodbi o dobavi ne določita drugače.
(5) Če odjemalec ne poravna pravočasno svojih
obveznosti, mu distributer toplote zaračunava zakonske zamudne obresti od dneva
zapadlosti terjatve do dneva priliva iz naslova terjatve na transakcijski račun
distributerja toplote, naveden na računu oziroma obračunu. V primeru zamude pri
plačilu, je distributer toplote upravičen odjemalcu zaračunati stroške opomina,
izterjave in morebitne druge stroške.
(6) Če nastane dvom o odjemalčevi plačilni sposobnosti,
ali zaradi neredne poravnave plačilnih obveznosti, lahko distributer toplote
zahteva plačilo vnaprej. Količina toplote, za katero lahko distributer toplote
zahteva predplačilo, se določi z izračunom za primerljivo obračunsko obdobje.
(7) Če odjemalec zamuja s plačilom, mu distributer
posreduje opomin za plačilo. Stroške opomina distributer zaračuna na opominu za
plačilo, ki zapade v plačilo 15. dan od izdaje opomina. Strošek opomina je
določen s cenikom storitev.
97. člen
Porabljeno električno energijo in strošek uporabe
distribucijskega sistema električne energije za obratovanje toplotne postaje
plača odjemalec dobavitelju oziroma distributerju električne energije, razen,
če ima distributer toplote v toplotni postaji lastno odjemno mesto električne
energije, ko je strošek električne energije vključen v ceno toplote skladno s
tarifnim sistemom.
5. Reševanje reklamacij
98. člen
(1) Kakovost dobavljene toplote na odjemnem mestu lahko
reklamira odjemalec pisno, po elektronski pošti ali osebno na zapisnik na
sedežu distributerja toplote.
(2) Odjemalec lahko pri distributerju toplote reklamira:
-       
količino in kvaliteto prevzete toplote;
-       
obračun prevzete toplote;
-       
nepravilno delovanje merilnih naprav;
-       
druge storitve.
(3) V primeru, da se reklamacija nanaša na izvajanje
delitev skupnega stroška toplote na posameznega odjemalca na skupnem odjemnem
mestu, ima distributer toplote pravico odjemalca za rešitev reklamacije
napotiti na izvajalca delitve stroškov.
(4) Distributer toplote je dolžan na reklamacijo
odgovoriti v roku osem delovnih dni od prejema reklamacije.
(5) Distributer toplote je dolžan odpraviti napako v
roku 30 koledarskih dni, razen v primeru ko je odprava napake povezana s
tehničnimi ali drugimi objektivnimi omejitvami.
(6) Reklamacija ne zadrži plačila nespornega dela
računa. Če se ugotovi, da je obračun napačen, je distributer toplote dolžan
preveč plačani znesek vrniti v roku osmih dni od dneva, ko je ugotovljeno, da
je reklamacija upravičena.
IV. KONČNA DOLOČBA
99. člen
Ta akt začne veljati petnajsti dan po objavi v Uradnem listu
Republike Slovenije.
Št. 1 Ivančna Gorica/2017
Ljubljana, dne 29. marca 2017
EVA 2019-2430-0023
PETROL d.d., Ljubljana
član uprave
mag. Rok Vodnik

Priloga 1:
Shematični prikaz toplotne postaje in meja lastništva med distributerjevimi
napravami in odjemalčevimi napravami.
Priloga 2:
Temperaturni diagram za zunanjo projektno temperaturo -13°C