1. člen
S tem pravilnikom se predpisuje postopek in način opravljanja
preizkusa strokovne usposobljenosti za opravljanje obrti podobne dejavnosti, ki
so določene v listi B v 3. členu uredbe o listi A obrtnih dejavnosti in listi B
obrti podobnih dejavnosti (Uradni list RS, št. 76/94).
2. člen
Postopek in način opravljanja preizkusa strokovne
usposobljenosti za opravljanje obrti podobne dejavnosti (v nadaljevanju:
preizkus znanja) vodi in nadzira izpitna komisija, ki jo imenuje Obrtna
zbornica Slovenije. 
Izpitna komisija usmerja delo strokovnih komisij iz 7. člena
tega pravilnika. 
Izpitna komisija določi merila za ocenjevanje preizkusa
znanja, čas trajanja pisnega in ustnega dela preizkusa znanja in druga pravila
v zvezi s potekom in ocenjevanjem preizkusa znanja.
3. člen
Preizkus znanja iz 2. člena tega pravilnika obsega teoretični
in praktični del, ki se ločeno izvajata in ocenjujeta.
4. člen
Teoretični del preizkusa znanja je za vse kandidate enak, ne
glede na dejavnosti oziroma naloge, ki jih bo posamezni kandidat opravljal.
Teoretični del preizkusa znanja, ki se opravlja v pisni obliki, ocenjujejo
izpraševalci, ki jih določi izpitna komisija.
5. člen
Teoretični del preizkusa znanja obsega preverjanje: 
-       
poznavanja osnov pravne ureditve obrti, 
-       
znanja iz finančno-ekonomskega področja, 
-       
znanja iz poslovodenja, ki se zahtevajo za opravljanje obrti podobne
dejavnosti, 
-       
znanja iz varstva pri delu. 
Program in gradivo teoretičnega dela preizkusa znanja iz
prve, druge in tretje alinee prvega odstavka tega člena pripravi in sprejme
Obrtna zbornica Slovenije v soglasju s Svetom za poklicno izobraževanje
Republike Slovenije. 
Program za preizkus znanja iz varstva pri delu iz zadnje
alinee prvega odstavka pripravi pooblaščena organizacija, ki pisni izdelek tudi
oceni ter zanj izda potrdilo.
6. člen
Kandidat, ki je uspešno opravil teoretični del preizkusa
znanja lahko pristopi k opravljanju praktičnega dela preizkusa znanja.
7. člen
Praktični del preizkusa znanja se opravlja pred strokovno
komisijo, ki jo sestavljajo predsednik in en ali več njegovih namestnikov ter
potrebno število članov. 
Člani strokovne komisije morajo biti osebe, ki imajo najmanj
poklicno izobrazbo ustrezne smeri in se odlikujejo po strokovnem znanju oziroma
izkušnjah, ki se zahtevajo za opravljanje določene obrti podobne dejavnosti. 
Organizacijo dela in način sestavljanja komisij za
opravljanje preizkusa znanja določi Obrtna zbornica Slovenije s poslovnikom o
delu komisij.
8. člen
Praktični del preizkusa znanja se izvaja po programih, ki jih
pripravijo strokovne komisije iz 7. člena tega pravilnika in jih potrdi Obrtna
zbornica Slovenije. 
Praktični del preizkusa znanja obsega praktično nalogo in
zagovor naloge.
9. člen
Praktično nalogo opravlja kandidat v primerno opremljeni
delavnici, v prisotnosti strokovne komisije, ki ugotavlja pravilnosti oziroma
nepravilnosti tehnološkega in varnostnega procesa dela in pripravlja vprašanja
za zagovor naloge. 
Zagovor naloge iz prejšnjega odstavka praviloma obsega: 
-       
odgovore in pojasnila v zvezi s potekom dela, 
-       
osnovna znanja iz tehnologoje osnovnih in pomožnih materialov, ki se
uporabljajo v dejavnosti, 
-       
znanja iz tehnologije in postopkov dela, obdelave in dodelave surovin,
polizdelkov, 
-       
poznavanje delovnih sredstev, naprav, orodja in pripomočkov v
dejavnosti, 
-       
poznavanje ukrepov za varno delo, 
-       
praktične primere izračuna cene, izdelave predračuna, kalkulacije ipd.
10. člen
Kandidat, ki je uspešno opravil oba dela preizkusa znanja, je
izpolnil pogoj glede zahtevane strokovne usposobljenosti za opravljanje določene
obrti podobne dejavnosti.
11. člen
Preizkusa znanja ni potrebno opravljati osebam, ki
izpolnjujejo zahteve iz 13. člena obrtnega zakona.
12. člen
Pisno zahtevo za opravljanje preizkusa znanja vloži kandidat
na posebnem obrazcu pri območni obrtni zbornici, na območju katere bo imel
poslovni sedež. 
Območna obrtna zbornica pošlje pisno zahtevo kandidata za
preizkus znanja Obrtni zbornici Slovenije, ki o tem obvesti izpitno komisijo.
13. člen
Izpitna komisija določi datum opravljanja preizkusa znanja,
ki mora biti najpozneje v roku 60 dni od dneva vložitve zahteve kandidata. 
Izpitna komisija pisno obvesti kandidata o datumu opravljanja
preizkusa in mu pošlje program in gradivo za opravljanje preizkusa, najmanj 15
dni pred datumom opravljanja preizkusa znanja.
14. člen
Kandidatu, ki je uspešno opravil preizkus znanja, izda Obrtna
zbornica Slovenije potrdilo o strokovni usposobljenosti za opravljanje določene
obrti podobne dejavnosti. 
Obrazec potrdila iz prejšnjega odstavka določi Obrtna
zbornica Slovenije, na njem pa so podatki o izdajatelju potrdila, o kandidatu,
dejavnost, za katero je opravljal preizkus znanja, datum opravljanja preizkusa
znanja ter podatki o članih komisije. 
Potrdilo podpiše predsednik izpitne komisije oziroma njegov
namestnik, če je le-ta vodil komisijo.
15. člen
Kandidat, ki ni uspešno opravil preizkusa znanja, lahko po
treh mesecih ponovno opravlja preizkus znanja. 
Kandidatu, ki ni uspešno opravil praktičnega dela preizkusa
znanja, se prizna opravljeni teoretični del preizkusa znanja v primeru, če
pristopi k ponovnemu preizkusu praktičnega dela v roku enega leta od dneva, ko
je uspešno opravil teoretični del preizkusa.
16. člen
Evidenco o opravljenih preizkusih znanja in o izdanih
potrdilih vodi Obrtna zbornica Slovenije.
17. člen
Obrtna zbornica Slovenije sprejme poslovnik iz tretjega
odstavka 7. člena v roku 30 dni po uveljavitvi tega pravilnika.
18. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 137/95-NRK/BL
Ljubljana, dne 1. februarja 1995.
Predsednik 
Obrtne zbornice Slovenije 
Miha Grah l. r.
Soglašam!
Minister za šolstvo in šport 
dr. Slavko Gaber l. r.
Soglašam!
Predsednik Sveta za poklicno 
izobraževanje Republike Slovenije 
mag. Jožko Čuk l. r.