I. SPLOŠNA DOLOČBA
1. člen
Ta pravilnik ureja obliko naložbe in način izbire banke
upravljavca sredstev sistema enotnega zakladniškega računa države (v nadaljnjem
besedilu: upravljavec sredstev sistema EZR države) pri nalaganju denarnih
sredstev sistema enotnega zakladniškega računa države (v nadaljnjem besedilu:
denarna sredstva) prek zakladniškega podračuna izven sistema enotnega
zakladniškega računa države.
II. OBLIKA NALOŽBE
2. člen
Denarna sredstva se lahko nalagajo v obliki depozitov in
začasnih odkupov kratkoročnih državnih vrednostnih papirjev.
III. DEPONIRANJE DENARNIH SREDSTEV
3. člen
Upravljavec sredstev sistema EZR države deponira denarna
sredstva pri poslovnih bankah (v nadaljnjem besedilu: banke) in Banki
Slovenije.
4. člen
(1) Upravljavec sredstev sistema EZR države deponira denarna
sredstva pri bankah, s katerimi ima sklenjeno depozitno pogodbo v obliki nočnih
depozitov, depozitov na odpoklic in vezanih depozitov. 
(2) Ne glede na prejšnji odstavek lahko upravljavec sredstev
sistema EZR države deponira denarna sredstva pri bankah tudi preko posredovanja
finančnega posrednika (v nadaljnjem besedilu: posrednik), ki ima sedež v državi
članici Ekonomske in monetarne unije in s katerim ima sklenjen dogovor o
sodelovanju. 
(3) V pogodbi iz prvega odstavka tega člena se določijo
pogoji, zavarovanje ter način sklepanja posameznih depozitnih pogodb, v
dogovoru iz prejšnjega odstavka pa se določijo pogoji poslovanja preko
posrednika.
5. člen
(1) Upravljavec sredstev sistema EZR države lahko sklene
depozitno pogodbo za deponiranje denarnih sredstev v obliki nočnih depozitov le
z bankami, ki so uradni vzdrževalci trga državnih vrednostnih papirjev
Republike Slovenije. 
(2) Obrestna mera se določi v depozitni pogodbi iz prejšnjega
odstavka.
6. člen
(1) Upravljavec sredstev sistema EZR države deponira denarna
sredstva v obliki depozitov na odpoklic in vezanih depozitov pri bankah, s
katerimi ima sklenjeno depozitno pogodbo iz prvega odstavka 4. člena tega
pravilnika, oziroma v obliki vezanih depozitov pri bankah, s katerimi sodeluje
preko posrednika iz drugega odstavka 4. člena tega pravilnika. 
(2) Obrestna mera za depozite na odpoklic in vezane depozite
se določa na avkcijski način na podlagi ponudb, ki jih posredujejo poslovne
banke. 
(3) Ne glede na določila prejšnjega odstavka, lahko
upravljavec sredstev sistema EZR države obrestno mero za depozite z ročnostjo
nad 2 leti določi kot fiksno obrestno mero, banke pa izklicujejo zneske.
7. člen
Če banka ne poravna obveznosti iz naslova depozitov, lahko upravljavec
sredstev sistema EZR države pobota svoje terjatve iz naslova danih depozitov s
svojimi nasprotnimi obveznostmi do banke iz katerega koli naslova, ne glede na
to ali so takšne obveznosti dospele v plačilo ali ne.
8. člen
V depozitni pogodbi iz prvega odstavka 4. člena tega
pravilnika se upravljavec sredstev sistema EZR države in banka lahko dogovorita
tudi za drugačen način zavarovanja depozitov.
9. člen
Oblika depozita in način plasiranja denarnih sredstev pri
Banki Slovenije, se določi v pogodbi med Banko Slovenije in Ministrstvom za
finance.
IV. ZAČASNI ODKUP KRATKOROČNIH VREDNOSTNIH PAPIRJEV
10. člen
Upravljavec sredstev sistema EZR države lahko z denarnimi
sredstvi začasno odkupuje državne kratkoročne vrednostne papirje na podlagi
Okvirne pogodbe za REPO posle s kratkoročnimi vrednostnimi papirji.
V. KONČNI DOLOČBI
11. člen
Z dnem uveljavitve tega pravilnika preneha veljati Pravilnik
o nalaganju prostih denarnih sredstev izven sistema enotnega zakladniškega
računa države (Uradni list RS, št. 38/09).
12. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-656/2011/7
Ljubljana, dne 7. oktobra 2011
EVA 2011-1611-0133
dr. Franc Križanič l.r. 
Minister 
za finance