I. SPLOŠNA DOLOČBA
1. člen
(vsebina)
Ta splošni akt ureja zbiranje, uporabo in način dostopa do
podatkov o razvoju trga elektronskih komunikacij v Republiki Sloveniji (v
nadaljevanju: podatki in informacije) s strani Agencije za komunikacijska
omrežja in storitve Republike Slovenije (v nadaljnjem besedilu: agencija).
II. ZBIRANJE PODATKOV
2. člen
(zbiranje podatkov in informacij)
(1) Vse fizične in pravne osebe, ki zagotavljajo
elektronska komunikacijska omrežja oziroma izvajalci elektronskih
komunikacijskih storitev (v nadaljnjem besedilu: operaterji), so dolžni
agenciji posredovati zahtevane podatke in informacije, tako da izpolnijo
obrazec za posredovanje podatkov in informacij (v nadaljnjem besedilu:
vprašalnik). Vprašalnik je dostopen v elektronski obliki na spletnem portalu
agencije. Operaterji so dolžni posredovati zahtevane podatke in informacije
tudi preko drugih oblik vprašalnikov.
(2) Izpolnjen vprašalnik za posredovanje podatkov in
informacij za preteklo koledarsko leto (letni vprašalnik) so operaterji dolžni
agenciji posredovati najkasneje do 31. marca tekočega koledarskega leta.
(3) Izpolnjen vprašalnik za posredovanje podatkov in
informacij za posamezna četrtletja koledarskega leta (četrtletni vprašalnik) so
operaterji dolžni agenciji posredovati najkasneje v 15 dneh po izteku
posameznega četrtletja koledarskega leta.
(4) Podatki o prometu in prihodkih se morajo nanašati na
celotno zahtevano obdobje, podatki o številu priključkov in uporabnikov pa na
zadnji dan v zahtevanem obdobju.
(5) Podatke in informacije so operaterji dolžni
posredovati brezplačno, v elektronski obliki ter v roku in na način, ki ga
določi agencija. Operaterji morajo agenciji posredovati popravke napačnih
podatkov, ugotovljene manjkajoče podatke ali zahtevane informacije v roku 3
delovnih dni od prejema obvestila s strani agencije o nepravilnih, nepopolnih
podatkih ali informacijah, katere so v nasprotju z zahtevo agencije, pri čemer
lahko navedeni rok agencija podaljša glede na obseg potrebnih popravkov.
(6) Operater mora o nezmožnosti posredovanja podatkov in
informacij pisno obvestiti agencijo in obvestilu priložiti dokaze o nezmožnosti
posredovanja podatkov in informacij.
(7) Operaterji so agenciji ob vpisu v uradno evidenco
operaterjev v obvestilu iz tretjega odstavka 5. člena zakon dolžni pisno
sporočiti podatke o pooblaščeni/h kontaktni/h osebi/ah za posredovanje podatkov
in informacij oziroma izpolnjevanje vprašalnikov, in sicer ime in priimek,
telefonsko številko in elektronski naslov. Operaterji so tudi dolžni sporočiti
agenciji spremembo podatkov v 30 dneh po nastanku spremembe.
3. člen
(varovanje poslovne skrivnosti)
(1) V kolikor operaterji agenciji posredujejo podatke,
ki so določeni kot poslovna skrivnost v skladu z zakonom, ki ureja poslovno
skrivnost, morajo o tem seznaniti agencijo. V tem primeru morajo dokument, iz
katerega izhaja, da so podatki v njem določeni kot poslovna skrivnost,
posredovati preko spletnega portala za zbiranje podatkov in informacij. Za
poslovno skrivnost se ne morejo določiti podatki, ki jih v skladu z zakonom, ki
ureja poslovno skrivnost, ni mogoče določiti za poslovno skrivnost.
(2) V kolikor agencija ugotovi, da je operater podatke
in informacije določil kot poslovno skrivnost v nasprotju z zakonom, ki ureja
poslovno skrivnost, oznake poslovna skrivnost za te podatke ne upošteva in ga o
tem seznani. Navedeno ne velja v primeru, če operater seznani agencijo, da je v
zvezi s temi podatki vložil predlog za izdajo začasne odredbe skladno z
zakonom, ki ureja poslovno skrivnost, in ne gre za podatke, ki so po zakonu
javni ali so že bili razkriti ali objavljeni. Agencija v tem primeru zadrži
objavo oziroma razkritje teh podatkov do pravnomočne odločitve sodišča.
III. UPORABA PODATKOV
4. člen
(namen in uporaba podatkov in informacij)
Agencija lahko poleg namenov naštetih v zakonu uporabi zbrane
podatke in informacije razen osebnih podatkov med drugim tudi za:
-       
spremljanje razvitosti trga elektronskih komunikacij v Republiki
Sloveniji,
-       
primerjave z drugimi zbranimi podatki in informacijami.
5. člen
(posredovanje podatkov in informacij)
(1) Zbrani podatki in informacije razen osebnih podatkov
se posredujejo Statističnemu uradu Republike Slovenije (v nadaljnjem besedilu:
SURS) za namene državne statistike v skladu z zakonom, ki ureja državno
statistiko in so opredeljeni z veljavnim letnim programom statističnih
raziskovanj SURS.
(2) Zbrani podatki in informacije razen osebnih podatkov
se na podlagi utemeljene zahteve posredujejo Evropski komisiji in drugim
regulativnim organom ter nacionalnim organom in mednarodnim organizacijam, ki
imajo pristojnosti na področju elektronskih komunikacij.
(3) Evropska komisija, drugi regulativni organi ter
nacionalni organi in mednarodne organizacije, pristojne na področju
elektronskih komunikacij, morajo v primeru, da zaprosijo agencijo za podatke in
informacije, ki jih ta zbira na podlagi 201. člena zakona in jih ta organ
potrebuje za izvajanje svojih pristojnosti, svojo zahtevo ustrezno utemeljiti.
Podatki in informacije morajo biti uporabljeni primerno in sorazmerno namenu,
zaradi katerega so bili posredovani.
(4) Pri posredovanju oziroma uporabi podatkov in
informacij, ki so označeni kot poslovna skrivnost, sta agencija in prejemnik
podatkov dolžna ohranjati stopnjo zaupnosti, kot to določa 3. člen tega
splošnega akta. Pri tem agencija prejemnika podatkov pozove, da je dolžan
ohraniti stopnjo zaupnosti posredovanih podatkov, kar pa ne velja za podatke iz
drugega odstavka 3. člena tega splošnega akta.
6. člen
(objava podatkov in informacij)
(1) Agencija lahko določene podatke in informacije
objavi v ustrezni obliki na svojih spletnih straneh, ob upoštevanju
3. člena tega splošnega akta, vedno pa lahko objavi podatke in
informacije, ki jih operaterji niso določili kot poslovno skrivnost ali so jo
določili v nasprotju z zakonom, ki ureja poslovno skrivnost oziroma so bili že
javno objavljeni ali so po zakonu javni.
(2) Če operater agenciji posreduje dokument, ki v
določenem delu vsebuje poslovne skrivnosti, agencija pri objavi takega
dokumenta poskrbi, da so poslovne skrivnosti ustrezno zakrite.

Splošni akt o zbiranju, uporabi in dajanju
podatkov o razvoju trga elektronskih komunikacij (Uradni list RS, št. 77/16) vsebuje naslednjo prehodno in
končno določbo:
»IV. PREHODNA IN KONČNA DOLOČBA
7. člen
(prenehanje veljavnosti)
Z dnem uveljavitve tega splošnega akta preneha veljati
Splošni akt o zbiranju, uporabi in dajanju podatkov o razvoju trga elektronskih
komunikacij (Uradni list RS, št. 62/13).
8. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.«.

Splošni akt o spremembah in dopolnitvah
Splošnega akta o zbiranju, uporabi in dajanju podatkov o razvoju trga
elektronskih komunikacij (Uradni list RS, št. 58/19) spreminja 7. člen splošnega akta
tako, da se glasi:
»7. člen
(prenehanje veljavnosti)
Z dnem uveljavitve tega splošnega akta preneha veljati
Splošni akt o zbiranju, uporabi in dajanju podatkov o razvoju trga elektronskih
komunikacij (Uradni list RS, št. 77/16).«;
ter vsebuje naslednjo končno določbo:
»8. člen
Ta splošni akt začne veljati naslednji dan po objavi v
Uradnem listu Republike Slovenije.«.