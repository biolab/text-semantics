I. SPLOŠNE DOLOČBE
1. člen
(1) S tem pravilnikom je določen postopek pred Častnim
razsodiščem Detektivske zbornice Republike Slovenije (v nadaljevanju: Častno
razsodišče).
(2) Ta pravilnik določa pravila, ki zagotavljajo, da se
detektivu ne sme izreči disciplinski ukrep, ki ga ne določa 38. člen
Statuta Detektivske zbornice Republike Slovenije (v nadaljevanju Statut) v
povezavi z 52. členom Statuta kot disciplinsko kršitev, še preden je bila
storjena in za katero ni bila s statutom predpisana disciplinska sankcija
(disciplinski ukrep).
(3) Po prejemu informacije o tem, da je detektiv
pravnomočno spoznan za krivega v kazenskem postopku ali v postopku pred
sodiščem za prekrške (le za prekrške, ki so vezani na opravljanje detektivske
dejavnosti ali detektivskega poklica), je v Statutu naveden pristojni organ
dolžan uvesti postopek za odvzem licence za opravljanje detektivske dejavnosti.
Šteje se, da ni vreden zaupanja, kdor je bil pravnomočno obsojen za kaznivo dejanje,
ki se preganja po uradni dolžnosti.
2. člen
(1) Če detektiv ravna v nasprotju z dolžnostmi pri
opravljanju detektivskega poklica ali vestnim opravljanjem dela in Kodeksom
poklicne etike detektivov, Statutom zbornice ter drugimi njegovimi akti, to
obravnava Častno razsodišče.
(2) Častno razsodišče je pri svojem delu neodvisno,
samostojno in odloča v skladu z veljavno zakonodajo, statutom, tem pravilnikom,
kodeksom ter ob upoštevanju drugih splošnih aktov zbornice in ostalih
predpisov.
(3) Funkcija predsednika in člana Častnega razsodišča je
častna in ji za opravljanje le-te ne pripada plačilo, če Statut ali kak drug
akt zbornice ne določa drugače.
3. člen
(1) Častno razsodišče pri svojem delu smiselno uporablja
določbe Zakona o pravdnem postopku, če ni s tem pravilnikom drugače določeno.
(2) Glede načela materialne resnice, vročanja in dokončnosti
ter pravnomočnosti aktov (sklepov in odločb) Častnega razsodišča se smiselno
uporabljajo določbe Zakona o splošnem upravnem postopku.
4. člen
Postopek pred Častnim razsodiščem se vodi v slovenskem
jeziku. V tem jeziku se vlagajo vloge, pišejo sklepi in odločbe, zapisniki in
druga pisanja ter opravljajo vsa dejanja v postopku.
5. člen
Zoper detektiva se ne sme voditi predhodni postopek ali
postopek pred senatom Častnega razsodišča v skladu s tem pravilnikom in ne sme
biti spoznan za krivega zaradi disciplinske kršitve, zaradi katere je bil s
pravnomočno odločbo oproščen ali že spoznan za krivega ali je bila zahteva za
uvedbo postopka pred Častnim razsodiščem zoper njega zavržena.
6. člen
Detektiv je odgovoren za kršitev, če je podana njegova krivda
v obliki naklepa ali malomarnosti.
7. člen
Detektiv naklepno krši svoje dolžnosti, če se zaveda, da bo
zaradi njegovega dejanja ali opustitve nastala prepovedana posledica, in tudi
hoče, da ta posledica nastane, oziroma kadar se zaveda, da zaradi njegovega
dejanja ali opustitve lahko nastane prepovedana posledica, pa dopusti njen
nastanek.
8. člen
(1) Detektiv krši svoje dolžnosti iz malomarnosti, če se
ne zaveda, da zaradi njegovega dejanja ali opustitve prepovedana posledica
lahko nastopi, pa bi se glede na svoje osebne lastnosti, okoliščine, v katerih
je bilo dejanje storjeno, in glede na svojo usposobljenost za opravljanje
detektivskega dela moral zavedati, da prepovedana škodljiva posledica lahko
nastopi.
(2) Detektiv krši svoje dolžnosti iz malomarnosti, tudi
če se je zavedal, da zaradi njegove storitve ali opustitve lahko nastane
prepovedana posledica, pa je lahkomiselno mislil, da jo bo lahko preprečil ali
da ne bo nastala.
9. člen
(1) Kršitev obveznosti nastane s storitvijo, opustitvijo
oziroma dopustitvijo.
(2) Kršitev obveznosti z opustitvijo nastane, če
detektiv ne opravi dejanja, ki ga je dolžan storiti.
(3) Kršitev obveznosti z dopustitvijo nastane, če
detektiv ne stori ničesar, pa čeprav opazi oziroma bi moral opaziti, da nekdo
stori neko dejanje ali opustitev, ki je s tem pravilnikom določeno kot
disciplinska kršitev.
10. člen
Kazenska odgovornost ali odgovornost za prekršek za isto
dejanje ali opustitev ne izključuje odgovornosti za disciplinsko kršitev po tem
pravilniku.
II. POSTOPEK
11. člen
Postopek pred Častnim razsodiščem se deli na naslednji fazi:
-       
predhodni postopek, ki ga vodi predsednik Častnega razsodišča;
-       
postopek pred senatom Častnega razsodišča.
12. člen
Postopek pred Častnim razsodiščem se uvede na podlagi
predloga upravičenega predlagatelja iz 40. člena Statuta, iz katere izhaja
ravnanje detektiva, opredeljeno v 2. členu tega pravilnika. Predlagatelj ni
stranka v postopku in v zvezi s postopkom ne nosi nikakršnih stroškov.
13. člen
Predlog za uvedbo postopka pred Častnim razsodiščem se vloži
pisno in mora praviloma obsegati:
-       
ime in priimek detektiva;
-       
kraj, čas in opis kršitve zakona, statuta, kodeksa, splošnih aktov
zbornice ali sklepov organov zbornice;
-       
dejstva in dokaze, s katerimi se utemeljuje predlog;
-       
ime, priimek in podpis predlagatelja.
14. člen
(1) Predsednik Častnega razsodišča po prejemu predloga
nemudoma prične predhodni postopek in v njem oceni predlog, ga posreduje
detektivu, da se v roku 15 dni pisno izjavi o navedbah v predlogu ter po
potrebi opravi informativni razgovor z detektivom, zbere listinske in druge
dokaze ter izjave prič in opravi dejanja, potrebna za razjasnitev zadeve do
stopnje, da sta omogočeni sestava in vložitev sklepa o uvedbi postopka pred
senatom Častnega razsodišča.
(2) V primeru, če predsednik Častnega razsodišča v
okviru predhodnega postopka opravi razgovor z detektivom, se o tem sestavi
zapisnik. Glede sestave zapisnika se smiselno uporabljajo določbe o sestavi zapisnika
pred senatom disciplinskega sodišča na obravnavi.
(3) Predsednik častnega razsodišča ni dolžan obravnavati
anonimnih prijav, lahko pa po uradni dolžnosti nadaljuje predhodni disciplinski
postopek, kot da bi sam zaznal disciplinsko kršitev.
15. člen
Če predsednik Častnega razsodišča pri preizkusu predloga
ugotovi, da je predlog nepopoln, v roku 5 delovnih dni od prejema predloga
pozove predlagatelja, da v roku 8 dni od prejema poziva za dopolnitev prijavo
ustrezno dopolni.
16. člen
(1) Predsednik Častnega razsodišča zavrže predlog, če na
podlagi opravljenega predhodnega postopka ugotovi:
-       
da oseba, zoper katero se predlaga postopek pred Častnim razsodiščem, ni
član zbornice;
-       
da predloga ni podal upravičeni predlagatelj iz 40. člena Statuta;
-       
da dejanje očitno ni kršitev zakona, statuta, kodeksa, splošnih aktov
zbornice ali sklepov organov zbornice;
-       
da o kršitvi ni zadosti dokazov;
-       
da je disciplinski pregon zastaran;
-       
da predlagatelj v določenem roku ni dopolnil predloga in postopka zato
ni mogoče uvesti.
(2) Predsednik Častnega razsodišča zavrže predlog tudi,
če jo predlagatelj do izdaje sklepa o uvedbi postopka pred Častnim razsodiščem
umakne.
(3) Predsednik Častnega razsodišča zavrže prijavo tudi,
če je podana nesorazmernost med majhnim pomenom disciplinske kršitve (njena
nevarnost je neznatna zaradi narave ali teže dejanja ali zaradi tega, ker so
škodljive posledice neznatne ali jih ni ali zaradi drugih okoliščin, v katerih
je bilo storjeno, in zaradi nizke stopnje krivde domnevnega kršitelja ali
zaradi njegovih osebnih okoliščin) ter posledicami, ki bi jih povzročil
postopek pred Častnim razsodiščem.
(4) Če predsednik Častnega razsodišča predlog zavrže, o
tem izda sklep, obvesti predlagatelja in detektiva, če je bil o prijavi
obveščen.
17. člen
(1) Zoper sklep predsednika Častnega razsodišča iz
16. člena tega pravilnika lahko predlagatelj v roku 8 dni poda ugovor na
Častno razsodišče, Častno razsodišče pa o ugovoru odloči v roku 15 dni.
(2) O ugovoru iz prvega odstavka tega člena odloča
Častno razsodišče s sklepom. Sklep je dokončen in zoper njega ni pritožbe.
(3) Prepozen ugovor ali ugovor, ki ga poda neupravičen
predlagatelj, Častno razsodišče s sklepom zavrže kot prepoznega ali kot
nedovoljenega.
18. člen
V primeru, da predsednik Častnega razsodišča ne zavrže
predloga na podlagi 16. člena tega pravilnika, s sklepom odloči, da se uvede
postopek pred senatom Častnega razsodišča.
19. člen
(1) Sklep predsednika Častnega razsodišča o uvedbi
postopka pred Častnim razsodiščem mora vsebovati:
-       
ime in priimek detektiva z osebnimi podatki in podatki o članstvu v
zbornici;
-       
opis dejanja, iz katerega izhajajo znaki disciplinske kršitve, čas in
kraj kršitve ter druge okoliščine, ki so potrebne, da se kršitev kar najbolj
natančno označi;
-       
kratek povzetek navedb in predlog predlagatelja za uvedbo postopka pred
Častnim razsodiščem;
-       
predlog, kateri dokazi naj se izvedejo na obravnavi, z navedbo prič in
izvedencev;
-       
kraj, datum in uro seje senata.
(2) Sklep o uvedbi postopka pred Častnim razsodiščem se
vroči:
-       
detektivu,
-       
članom senata Častnega razsodišča.
(3) Če detektiv še ni podal pisne izjave v okviru
predhodnega postopka (prvi odstavek 14. člena), se mora hkrati s sklepom o
uvedbi postopka pred Častnim razsodiščem detektivu dati možnost, da se v roku
15 dni pisno izjavi o navedbah v predlogu.
20. člen
Seje senata Častnega razsodišča vodi predsednik senata
Častnega razsodišča.
21. člen
O seji se vodi zapisnik, ki ga podpiše predsednik senata
Častnega razsodišča.
22. člen
Predsednik senata Častnega razsodišča predstavi predlog predlagatelja
in odgovor detektiva članom senata Častnega razsodišča.
23. člen
(1) Častno razsodišče odloča na seji, ki ni javna. Na
seji so prisotne le vabljene osebe.
(2) Ustna obravnava se lahko opravi tudi brez
navzočnosti detektiva, če je bil v redu povabljen, pa izostanka ni pravočasno
in utemeljeno opravičil, ali če je sporočil senatu, da se obravnave ne bo
udeležil in da naj se upošteva njegov zagovor v odgovoru na zahtevo za uvedbo
disciplinskega postopka ali v predhodnem postopku.
(3) Senat lahko sklene, da se v dokazne namene uporabijo
zapisniki o izpovedbah soobdolženih, prič, zapisniki o izpovedbah v postopkih
pred sodišči, organi zbornice, drugimi državnimi organi, o mnenju izvedencev
ter drugi listinski dokazi.
(4) Senat lahko neposredno zasliši priče, če ni mogoče
dobiti njihovih pisnih izjav ali če iz okoliščin primera izhaja, da je
neposredno zaslišanje prič nujno za pravilno ugotovitev dejanskega stanja.
(5) Častno razsodišče po opravljeni ustni obravnavi z
odločbo odloči o disciplinski kršitvi in odgovornosti zanjo oziroma
disciplinskem ukrepu.
(6) Častno razsodišče o disciplinski kršitvi iz
prejšnjega odstavka odloči v senatu treh članov. Člane senata določi predsednik
Častnega razsodišča.
(7) Senat je sestavljen iz predsednika senata in dveh
članov.
(8) Predsednik oziroma član senata Častnega razsodišča
se mora izločiti v posamezni zadevi, če je:
-       
udeležen pri storitvi disciplinske kršitve;
-       
podal predlog za uvedbo disciplinskega postopka, ki je predmet
obravnave;
-       
z disciplinsko kršitvijo oškodovan;
-       
z detektivom, njegovim zagovornikom, oškodovancem, predlagateljem ali
pooblaščencem v zakonski zvezi ali zunajzakonski skupnosti ali krvnem sorodstvu
v ravni vrsti do kateregakoli kolena, v stranski vrsti do četrtega kolena ali v
svaštvu do drugega kolena ali v poslovnem razmerju;
-       
če je s kršiteljem, njegovim pooblaščencem ali oškodovancem ali
predlagateljem v razmerju skrbnika, oskrbovanca, posvojitelja, rejnika ali
rejenca, ali v poslovnem razmerju.
(9) O izločitvi člana ali predsednika senata Častnega
razsodišča odloča predsednik Častnega razsodišča, o izločitvi predsednika
Častnega razsodišča pa predsednik zbornice.
(10) Določba prejšnjega odstavka se uporablja tudi za
člane UO, kadar UO odloča na drugi stopnji o pritožbi zoper odločitev Častnega razsodišča.
(11) Častno razsodišče v roku 15 dni, od zaključene
ustne obravnave izda pisno odločbo in jo vroči detektivu.
24. člen
(1) Obvezni sestavni del odločbe Častnega razsodišča iz
23. člena tega pravilnika je odločanje o zadevah iz 38. in 52. člena Statuta.
(2) Senat lahko detektiva spozna za neodgovornega za
očitane mu kršitve iz 38. in 52. člena Statuta.
(3) V primeru ugotovljenih kršitev iz 38. člena Statuta
pa mu naloži disciplinsko odgovornost, skladno z 52., 53., 54. in 55. členom
Statuta DeZRS.
(4) Senat Častnega razsodišča lahko poda predlog
Upravnemu odboru v skladu s 56. členom Statuta DeZRS.
(5) Senat pri svojem delu upošteva 57. in 58. člen
Statuta DeZRS.
25. člen
(1) Zoper odločbo Častnega razsodišča iz 23. člena tega
pravilnika je možna pritožba v skladu z 59. členom Statuta DeZRS.
(2) Upravni odbor o pritožbi iz prejšnjega ostavka
odloči na prvi naslednji redni seji Upravnega odbora oziroma najkasneje v roku
30 dni po prejemu pritožbe.
(3) Odločbo Upravni odbor odpremi v roku 15 dni po sprejetju.
(4) Predlagatelju se odločbe ne pošilja, ampak se ga o
izdani odločbi le obvesti.
26. člen
Pregon zaradi kršitve 38. in 52. člena Statuta zastara v
rokih, določenih s Statutom DeZRS.
III. PREHODNE IN KONČNE DOLOČBE
27. člen
Postopki pred Častnim razsodiščem, ki so se začeli pred
uveljavitvijo tega pravilnika, se nadaljujejo po določbah pravilnika o postopku
pred Častnim razsodiščem, ki je veljal pred tem pravilnikom, če so za detektiva
milejši.
28. člen
Z dnem uveljavitve tega pravilnika preneha veljati Pravilnik
o postopku pred Častnim razsodiščem Detektivske zbornice Republike Slovenije z
dne 19. 4. 2014.
29. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 53/2021
Ljubljana, dne
11. marca 2021
Dr. Miha Dvojmoč
predsednik zbornice