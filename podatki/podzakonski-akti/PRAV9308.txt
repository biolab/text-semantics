1. Splošna določba
1. člen
Ta pravilnik določa kadrovske, organizacijske in tehnične
pogoje, ki jih morajo izpolnjevati točke VEM – vse na enem mestu (v nadaljnjem
besedilu: točka VEM) za pridobitev dovoljenja za opravljanje postopkov VEM.
2. Kadrovski pogoji
2. člen
(1) Točka VEM mora imeti vsaj dva referenta VEM (v nadaljnjem
besedilu: referent), ki sta usposobljena za opravljanje poslovnih procesov v
sistemu VEM. 
(2) Točka VEM, ki posluje na območju upravne enote z manj kot
20.000 prebivalci, ima lahko samo enega referenta.
3. člen
(1) Referent mora imeti najmanj visoko strokovno izobrazbo
ali izobrazbo pridobljeno po študijskem programu prve stopnje, v skladu z
zakonom, ki ureja visoko šolstvo. 
(2) Referent mora pred začetkom dela podpisati izjavo o
varovanju osebnih podatkov. 
(3) Referent se mora pred začetkom dela udeležiti obveznega
usposabljanja, ki ga za delo na točki VEM brezplačno organizira ministrstvo,
pristojno za javno upravo (v nadaljnjem besedilu: ministrstvo) ali državni
organ ali pravna oseba, ki sodeluje pri izvajanju sistema VEM. Če se referent pred
začetkom dela ne more udeležiti usposabljanja, ker to ni bilo organizirano,
lahko vseeno prične z delom, a se mora udeležiti prvega naslednjega
usposabljanja.
3. Tehnični pogoji
4. člen
Točka VEM mora za vsakega referenta zagotoviti primerno
strojno opremo, s katero se lahko opravlja postopke VEM, in samostojno
kvalificirano digitalno potrdilo.
4. Organizacijski pogoji
5. člen
(1) Točka VEM mora zagotavljati poslovanje ves čas uradnih
ur, ki so določene za opravljanje osnovne dejavnosti na točki VEM. 
(2) Uradne ure iz prejšnjega odstavka morajo biti objavljene
v prostorih, kjer se opravlja dejavnost in na portalu e-VEM. 
(3) V prostorih točke VEM morajo biti zagotovljene možnosti
za diskretno obravnavo strank tako, da ostale stranke, ki so v prostoru, ne morejo
spremljati pogovora med obravnavano stranko in referentom ter imeti na vpogled
dokumentov, ki so potrebni zaradi izvedbe postopka ali nastajajo v postopku
VEM.
5. Izdaja dovoljenja za opravljanje postopkov VEM in
obveznosti točke VEM
6. člen
Minister, pristojen za javno upravo, izda točki VEM
dovoljenje za opravljanje postopkov VEM, če ta izpolnjuje pogoje določene z
zakonom in tem pravilnikom. Vloga za izdajo dovoljenja za opravljanje postopkov
VEM se vloži na obrazcu določenem v Prilogi 1, ki je sestavni del tega
pravilnika.
7. člen
(1) Referentu, ki izpolnjuje predpisane pogoje določene s tem
pravilnikom, se omogoči uporaba informacijskega sistema VEM. To pravico dodeli
s strani ministrstva pooblaščeni administrator točke VEM. 
(2) Administrator točke VEM iz prejšnjega odstavka pridobi
pooblastilo za dodeljevanje pravic za uporabo informacijskega sistema
referentom na točki VEM, če podpiše izjavo o skrbnem in odgovornem dodeljevanju
in odvzemanju pravic. Izjava se vloži na obrazcu, določenem v Prilogi 2, ki je
sestavni del tega pravilnika. O podelitvi pooblastila odloča glavni
administrator, ki ga imenuje minister, pristojen za upravo. 
(3) Glavni administrator je oseba, zaposlena na ministrstvu
in je odgovorna za upravljanje s pravicami administratorjev točk VEM v
informacijskem sistemu VEM.
8. člen
(1) Točke VEM morajo biti označene z napisom, ki ga zagotovi
ministrstvo. 
(2) Predstojnik točke VEM se mora prizadevati za njeno
prepoznavnost (z usmerjevalnimi tablami ali panoji, prosto dostopnim gradivom
ipd.). Točka VEM mora na vidnem mestu objaviti seznam storitev, ki jih nudi
brezplačno, in cenik ostalih storitev. Vsem strankam mora na enak način
zagotoviti dostop do gradiv. 
(3) Točke VEM morajo pri lastnem oglaševanju storitev VEM
navajati logotip e-VEM, logotip Evropskega socialnega sklada in naziv
ministrstva, pristojnega za javno upravo.
9. člen
V okviru postopkov VEM, ki jih točka VEM opravlja brezplačno,
sodijo naslednje storitve: 
-       
posredovanje informacij o postopku na točki VEM, 
-       
posredovanje informacij o pogojih za opravljanje dejavnosti in postopkih
za pridobitev dovoljenj, ki so potrebni zaradi izvedbe postopka VEM, 
-       
izvedba postopkov VEM, 
-       
optično branje dokumentov.
10. člen
(1) Zaradi večjega obsega poslovanja, ki ima za posledico
dolgotrajnejše čakanje strank, lahko predstojnik točke VEM uvede sistem
naročanja strank. O uvedbi sistema naročanja strank in o možnostih naročanja
(npr. po telefonu) predstojnik točke VEM obvesti ministrstvo, ki ta podatek
objavi na portalu e-VEM Točka VEM objavi obvestilo o uvedbi sistema naročanja
strank in o možnostih naročanja v prostorih, kjer opravlja dejavnost. Če
stranka ni naročena, jo referent ne sme zavrniti, ampak ji mora, v dogovoru z
njo, omogočiti čimprejšnji termin za obravnavo. 
(2) Če točka VEM opravlja tudi brezplačno podjetniško
svetovanje, to sporoči ministrstvu, ki podatek objavi na portalu e-VEM.
11. člen
(1) Če referent na točki VEM iz kateregakoli razloga preneha
opravljati naloge referenta, predstojnik točke VEM o tem nemudoma obvesti
administratorja točke VEM, ki mora poskrbeti za odvzem pravic v informacijskem
sistemu VEM. 
(2) Če administrator točke VEM iz kateregakoli razloga
preneha opravljati svoje naloge, predstojnik točke VEM o tem nemudoma obvesti
glavnega administratorja. 
(3) Točka VEM mora pisno obveščati ministrstvo tudi o vseh
drugih spremembah, ki vplivajo na njeno poslovanje.
6. Prehodne in končne določbe
12. člen
Točke VEM, ki na dan uveljavitve tega pravilnika že
opravljajo storitve VEM, zaprosijo za dovoljenje za opravljanje postopkov VEM v
roku treh mesecev po uveljavitvi tega pravilnika.
13. člen
Naloge referenta VEM lahko tudi po uveljavitvi tega pravilnika
opravlja oseba, ki je tehnično pravice za opravljanje storitev VEM pridobila
pred uveljavitvijo tega pravilnika, ne glede na to, ali izpolnjuje pogoje glede
izobrazbe iz prvega odstavka 3. člena tega pravilnika.
14. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 010-265/2008/17
Ljubljana, dne 18. februarja 2009
EVA 2008-3111-0070
Irma Pavlinič Krebs l.r. 
Ministrica 
za javno upravo

Priloga
1: Obrazec za pridobitev položaja točke VEM
Priloga
2: Izjava o urejanju referentov VEM do osebnih podatkov v sistemu e-VEM