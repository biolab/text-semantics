1. člen
(vsebina)
S to uredbo se za izvajanje četrtega odstavka 3. člena in
drugega odstavka 4. člena Sklepa Komisije (EU) 2017/848 z dne 17. maja 2017 o
merilih in metodoloških standardih na področju dobrega okoljskega stanja
morskih voda ter specifikacijah in standardiziranih metodah za spremljanje ter
presojo in razveljavitvi Sklepa 2010/477/EU (UL L št. 125 z dne 18. 5. 2017,
str. 43; v nadaljnjem besedilu: Sklep 2017/848/EU) določajo mejne vrednosti,
metodološki standardi za presojo okoljskega stanja morskih voda, način priprave
podrobnejših metodologij za presojo okoljskega stanja morskih voda, vrste
monitoringa in način priprave podrobnejših metodologij za monitoring okoljskega
stanja morskih voda ter pristojni organi za presojo in monitoring okoljskega
stanja morskih voda.
2. člen
(izrazi)
Izrazi, uporabljeni v tej uredbi, pomenijo:
1.     
deskriptorji kakovosti okoljskega stanja morskih voda (v nadaljnjem
besedilu: deskriptorji kakovosti) so sestavni del morskega okolja, za katerega
se izvede presoja okoljskega stanja morskih voda;
2.     
merila kakovosti okoljskega stanja morskih voda so posebne tehnične
značilnosti, ki določajo deskriptorje kakovosti in so določena s Sklepom
2017/848/EU;
3.     
monitoring je spremljanje okoljskega stanja morskih voda v skladu s
predpisi, ki urejajo varstvo okolja, ohranjanje narave in morsko ribištvo;
4.     
morske vode so teritorialne morske vode z morskim dnom in podzemljem ter
obalne morske vode z morskim dnom in podzemljem;
5.     
morsko okolje so morske vode, prostoživeče morske rastlinske in živalske
vrste ter njihovi habitati in ekosistemi;
6.     
obalne morske vode so vode z morskim dnom in podzemljem v skladu s
predpisom, ki ureja podrobnejšo vsebino in način priprave načrta upravljanja
voda;
7.     
območje presoje in monitoringa okoljskega stanja morskih voda je del ali
celotno območje morskih voda, na katerem se izvajata monitoring in presoja
okoljskega stanja morskih voda;
8.     
okoljsko stanje morskih voda je celotno stanje okolja v morskih vodah z
upoštevanjem strukture, delovanja in procesov morskih ekosistemov, skupaj z
naravnimi fiziografskimi, geografskimi, biološkimi, geološkimi in podnebnimi
dejavniki ter fizikalnimi, akustičnimi in kemijskimi razmerami, vključno s
tistimi, ki so posledica človekovih dejavnosti znotraj ali zunaj obravnavanega
območja;
9.     
presoja okoljskega stanja morskih voda je ocena okoljskega stanja
morskih voda;
10.  
teritorialne morske vode so vode z morskim dnom in podzemljem od črte
obalnih morskih voda v smeri odprtega morja do državne meje Republike Slovenije
na morju;
11.  
trend gibanja vrednosti je smer razvoja vrednosti ali razpona vrednosti,
ki omogoča presojo kakovosti za določeno merilo, če mejne vrednosti niso
določene tako, da se na podlagi trenda gibanja ovrednoti ali nakazuje slabšanje
ali izboljševanje okoljskega stanja morskih voda.
3. člen
(presoja)
(1) Presoja okoljskega stanja morskih voda se izvede za
posamezen deskriptor kakovosti na podlagi uporabe elementov meril in meril
kakovosti okoljskega stanja morskih voda, mejnih vrednosti in metodoloških
standardov za presojo v skladu s Prilogo 1, ki je sestavni del te uredbe.
(2) Presoja okoljskega stanja morskih voda iz prejšnjega
odstavka obsega tudi upoštevanje pritiskov, dejavnosti ter bistvenih
značilnosti morskega okolja v skladu s Prilogo 4, ki je sestavni del te uredbe.
(3) Presoja okoljskega stanja morskih voda iz prvega odstavka
tega člena za deskriptor kakovosti Koncentracija onesnaževal (D8) obsega tudi
podatke iz Priloge 2, ki je sestavni del te uredbe.
(4) Podrobnejše metodologije za presojo okoljskega stanja
morskih voda za posamezen deskriptor kakovosti pripravijo pristojni organi iz
5. člena te uredbe in jih posodabljajo skladno z znanstvenim napredkom ter jih
takoj po posodobitvi pošljejo ministrstvu, pristojnemu za varstvo voda.
(5) Metodologije iz prejšnjega odstavka predpiše minister,
pristojen za varstvo voda, v soglasju s pristojnimi ministri, v katerih delovno
področje spadajo posamezni deskriptorji kakovosti, kot je določeno v 5. členu
te uredbe.
4. člen
(monitoring)
(1) Monitoring okoljskega stanja morskih voda obsega vrste
monitoringa za elemente meril in parametre v skladu s Prilogo 3, ki je sestavni
del te uredbe.
(2) Monitoring okoljskega stanja morskih voda iz prejšnjega
odstavka obsega tudi upoštevanje pritiskov, dejavnosti ter bistvenih
značilnosti morskega okolja v skladu s Prilogo 4 te uredbe.
(3) Podrobnejše metodologije za monitoring okoljskega stanja
morskih voda za posamezno vrsto monitoringa pripravijo pristojni organi iz 6.
člena te uredbe in jih posodabljajo skladno z znanstvenim napredkom ter jih
takoj po posodobitvi pošljejo ministrstvu, pristojnemu za varstvo voda.
(4) Metodologije iz prejšnjega odstavka predpiše minister,
pristojen za varstvo voda, v soglasju s pristojnimi ministri, v katerih delovno
področje spadajo posamezne vrste monitoringa, kot je določeno v 6. členu te
uredbe.
5. člen
(organi, pristojni za presojo, in njihove naloge)
(1) Organi, pristojni za presojo okoljskega stanja morskih
voda za posamezna merila kakovosti okoljskega stanja morskih voda, so navedeni
v Prilogi 5, ki je sestavni del te uredbe.
(2) Organi, pristojni za presojo okoljskega stanja morskih
voda za posamezen deskriptor kakovosti, so navedeni v Prilogi 5 te uredbe.
(3) Organi iz prejšnjega odstavka pridobijo podatke o presoji
okoljskega stanja za posamezna merila kakovosti okoljskega stanja morskih voda
od pristojnih organov iz prvega odstavka tega člena.
(4) Organi iz drugega odstavka tega člena pridobijo podatke
iz prejšnjega odstavka in pripravijo poročilo o presoji okoljskega stanja za
posamezen deskriptor kakovosti ter ga vsakih šest let pošljejo ministrstvu, pristojnemu
za varstvo voda.
(5) Poročilo iz prejšnjega odstavka vsebuje najmanj:
-       
navedbo deskriptorja kakovosti in pripadajočih meril kakovosti
okoljskega stanja morskega okolja,
-       
podatke, na podlagi katerih se je izvedla presoja (npr. rezultate
monitoringa in povezave na podatke monitoringa, če so ti obsežnejši), in
-       
rezultate presoje okoljskega stanja morskih voda za posamezna merila
kakovosti in posamezen deskriptor kakovosti.
6. člen
(organi, pristojni za monitoring, in njihove naloge)
(1) Organi, pristojni za monitoring posameznega merila
kakovosti okoljskega stanja morskih voda, so navedeni v Prilogi 6, ki je
sestavni del te uredbe.
(2) Organi, pristojni za posamezno vrsto monitoringa
okoljskega stanja morskih voda, so navedeni v Prilogi 6 te uredbe.
(3) Organi iz prejšnjega odstavka pridobijo podatke o
monitoringu okoljskega stanja za posamezna merila kakovosti okoljskega stanja
morskih voda od pristojnih organov iz prvega odstavka tega člena.
(4) Organi iz drugega odstavka tega člena pripravijo
šestletni program za vrsto monitoringa okoljskega stanja morskih voda in ga
vsakih šest let pošljejo ministrstvu, pristojnemu za varstvo voda.
(5) Organi iz drugega odstavka tega člena za pripravo
programa iz prejšnjega odstavka pridobijo program monitoringa za posamezno
merilo kakovosti okoljskega stanja od pristojnih organov iz prvega odstavka
tega člena.
(6) Organi iz drugega odstavka tega člena lahko program iz
četrtega odstavka tega člena posodobijo prej kot v šestih letih, če to zahteva
znanstveni razvoj na področju monitoringa, in ga pošljejo ministrstvu,
pristojnemu za varstvo voda.
(7) Program iz četrtega odstavka tega člena vsebuje najmanj:
-       
navedbo vrste monitoringa in navedbo monitoringov za posamezno merilo
kakovosti okoljskega stanja morskih voda,
-       
območje za izvajanje monitoringa iz prejšnje alineje, vključno z navedbo
vzorčnih mest oziroma transektov ter njihovo določitvijo s koordinatami v
državnem koordinatnem sistemu,
-       
navedbo in opis metodologije za izvedbo monitoringa iz prve alineje tega
odstavka,
-       
časovno obdobje izvajanja monitoringa iz prve alineje tega odstavka in
-       
oceno finančnih sredstev za izvedbo monitoringa iz prve alineje tega
odstavka.
(8) Organi iz drugega odstavka tega člena pripravijo poročilo
o izvajanju in rezultatih za posamezno vrsto monitoringa okoljskega stanja
morskih voda in ga vsako leto najpozneje do 15. marca pošljejo ministrstvu,
pristojnemu za varstvo voda, ter objavijo na osrednjem spletnem mestu državne
uprave.
(9) Organi iz drugega odstavka tega člena za pripravo
poročila iz prejšnjega odstavka pridobijo podatke o monitoringu za posamezno
merilo kakovosti okoljskega stanja morskih voda od pristojnih organov iz prvega
odstavka tega člena.
(10) Poročilo iz osmega odstavka tega člena vsebuje najmanj:
-       
navedbo vrste monitoringa in navedbo monitoringov za posamezno merilo
kakovosti okoljskega stanja morskih voda,
-       
poročilo o izvajanju monitoringa iz prejšnje alineje, vključno z opisom
metodologije ter navedbo pogostosti in obsega monitoringa,
-       
poročilo o rezultatih in analizah pridobljenih podatkov na podlagi
izvajanja monitoringa iz prve alineje tega odstavka in
-       
presojo okoljskega stanja morskih voda na podlagi rezultatov in analiz
iz prejšnje alineje.
7. člen
(mejne vrednosti in trendi gibanja vrednosti)
(1) Mejne vrednosti so določene v Prilogi 1 te uredbe.
(2) Če mejne vrednosti iz prejšnjega odstavka niso znane,
določijo pristojni organi iz Priloge 5 te uredbe trende gibanja vrednosti v
skladu s Prilogo 1 te uredbe.
8. člen
(območja presoje in monitoringa)
(1) Območja monitoringa okoljskega stanja morskih voda so:
-       
obalne morske vode,
-       
teritorialne morske vode in
-       
morske vode.
(2) Območja presoje okoljskega stanja morskih voda so:
-       
obalne morske vode,
-       
teritorialne morske vode,
-       
morske vode,
-       
morska podregija Jadransko morje,
-       
morska podregija Jadransko morje – pododdelek GSA17 in
-       
morska regija Sredozemsko morje.
(3) Območja presoje okoljskega stanja morskih voda za
posamezen deskriptor kakovosti so navedena v Prilogi 1 te uredbe.
(4) Območja monitoringa okoljskega stanja morskih voda za
posamezno vrsto monitoringa so navedena v Prilogi 3 te uredbe.
(5) Grafični prikaz območij monitoringa okoljskega stanja
morskih voda je v Prilogi 7, ki je sestavni del te uredbe.
(6) Grafični prikaz območij presoje okoljskega stanja morskih
voda je v Prilogi 8, ki je sestavni del te uredbe.
9. člen
(regionalno sodelovanje)
Presoja okoljskega stanja morskih voda iz 3. člena te uredbe
za morsko podregijo Jadransko morje in morsko regijo Sredozemsko morje se
izvaja v okviru regionalnega sodelovanja in mednarodnih pogodb ter organizacij
in drugih organizacijskih oblik, ustanovljenih na podlagi teh mednarodnih
pogodb.
PREHODNA IN KONČNA DOLOČBA
10. člen
(metodologije in poročila)
(1) Metodologije iz četrtega odstavka 3. člena te uredbe
pristojni organi iz 5. člena te uredbe prvič pošljejo ministrstvu, pristojnemu
za varstvo voda, najpozneje do 31. marca 2023.
(2) Metodologije iz tretjega odstavka 4. člena te uredbe
pristojni organi iz 6. člena te uredbe prvič pošljejo ministrstvu, pristojnemu
za varstvo voda, najpozneje do 31. marca 2023.
(3) Organi iz drugega odstavka 5. člena te uredbe prvič
pridobijo podatke iz tretjega odstavka 5. člena te uredbe najpozneje do 15.
julija 2023.
(4) Prvo poročilo iz četrtega odstavka 5. člena te uredbe
pristojni organi iz drugega odstavka 5. člena te uredbe pošljejo ministrstvu,
pristojnemu za varstvo voda, najpozneje do 31. decembra 2023.
(5) Prvi program iz četrtega odstavka 6. člena te uredbe
pripravijo organi iz drugega odstavka 6. člena te uredbe najpozneje do 30.
junija 2023, drugi program pa najpozneje do 15. julija 2025.
(6) Ne glede na osmi odstavek 6. člena te uredbe se prvo
poročilo iz osmega odstavka 6. člena te uredbe pošlje ministrstvu, pristojnemu
za varstvo voda, najpozneje do 15. marca 2024.
11. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-409/2022
Ljubljana, dne 8. decembra 2022
EVA 2019-2550-0016
Vlada Republike Slovenije
Danijel Bešič Loredan
podpredsednik

Priloga
1: Elementi meril, merila, mejne vrednosti in metodološki standardi za presojo
okoljskega stanja morskih voda na podlagi okoljskega stanja deskriptorjev
kakovosti
Priloga
2: Podatki o akutnem onesnaženju in onesnaževalih v ribah in drugi morski
hrani, namenjeni za prehrano ljudi
Priloga
3: Vrste monitoringa, parametri monitoringa in območje monitoringa okoljskega
stanja morskih voda
Priloga
4: Povezava med pritiski in dejavnostmi, ki povzročajo pritiske na okoljsko
stanje morskih voda, ter deskriptorji kakovosti, ki odražajo pritiske na
okoljsko stanje morskih voda, ter deskriptorji kakovosti, ki odražajo bistvene
značilnosti okoljskega stanja morskih voda (odziv celotnega ekosistema na pritiske),
vključno s pripadajočimi parametri monitoringa okoljskega stanja morskih voda
Priloga
5: Organi, pristojni za presojo okoljskega stanja za posamezna merila kakovosti
okoljskega stanja morskih voda, in organi, pristojni za presojo okoljskega
stanja morskih voda za posamezen deskriptor kakovosti
Priloga
6: Organi, pristojni za monitoring posameznega merila kakovosti okoljskega
stanja morskih voda, in organi, pristojni za posamezno vrsto monitoringa
okoljskega stanja morskih voda
Priloga
7: Grafični prikaz območij monitoringa okoljskega stanja morskih voda
Priloga
8: Grafični prikaz območij presoje okoljskega stanja morskih voda