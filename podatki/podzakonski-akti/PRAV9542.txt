1. člen
(vsebina pravilnika)
Ta pravilnik v skladu z Direktivo 2002/22/ES Evropskega
Parlamenta in Sveta z dne 7. marca 2002 o univerzalni storitvi in pravicah
uporabnikov v zvezi z elektronskimi komunikacijskimi omrežji in storitvami (UL
L št. 108 z dne 24. aprila 2002, str. 51) določa kakovost storitve za enotno
evropsko telefonsko številko za klice v sili ”112” (v nadaljnjem besedilu:
storitev ”112”).
2. člen
(pomen izrazov)
(1) V tem pravilniku uporabljeni izrazi imajo naslednji
pomen: 
1.     
»Agencija za pošto in elektronske komunikacije Republike Slovenije« (v
nadaljnjem besedilu: agencija) je neodvisen regulativni organ na področju pošte
in elektronskih komunikacij, ki je ustanovljen s Sklepom o ustanovitvi Agencije
za pošto in elektronske komunikacije Republike Slovenije (Uradni list RS, št.
60/01, 52/02 in 80/04) in ki na področju elektronskih komunikacij deluje v
skladu z Zakonom o elektronskih komunikacijah (Uradni list RS, št. 13/07 –
UPB-1 in 102/07 ZDRad; v nadaljnjem besedilu: zakon). 
2.     
»Center ”112”« je mesto, ki sprejema klice na številko ”112”. 
3.     
»Čas vzpostavljanja zveze na številko ”112”« je čas, merjen v sekundah
na eno decimalko natančno, ki preteče od trenutka, ko je javno telefonsko
omrežje prejelo vse potrebne informacije za vzpostavitev zveze z enotno
evropsko telefonsko številko za klice v sili ”112” (v nadaljnjem besedilu:
številka ”112”), pa do trenutka, ko kličoči prejme signal zasedeno ali signal
klicnega zvonjenja ali signal javljanja. 
4.     
»Delež neuspelih klicev na številko ”112”« je razmerje v odstotkih med
neuspelimi klici na številko ”112” in vsemi poizkusi vzpostavitve zvez na
številko ”112” v določenem časovnem obdobju. Za poizkus vzpostavitve zveze na
številko ”112” se ne šteje neuspešen poizkus, kadar je vzrok zanj v terminalni
opremi. 
5.     
»Dostopovni vod« je povezava od omrežne priključne točke pri naročniku
do vstopne točke krajevne centrale, oddaljenega koncentratorja, bazne postaje
ali drugih ustreznih elementov dostopovnega omrežja, pri čemer se upošteva
tistega, ki je bližji naročniku. 
6.     
»Dostop do centra ”112”« je povezava od omrežne priključne točke pri
organu, določenem za sprejemanje klicev na številko ”112”, do vstopne točke
krajevne centrale, oddaljenega koncentratorja, bazne postaje ali drugih
ustreznih elementov dostopovnega omrežja, pri čemer se upošteva tisti, ki je
bližji naročniku. 
7.     
»Informacija o številki kličočega« je telefonska številka priključka, s
katerega je bil sprožen klic v sili na številko ”112”. 
8.     
»Informacija o lokaciji kličočega« je geografsko sklenjeno območje,
določeno z eno ali več geografskimi koordinatami. 
9.     
»Neuspeli klic na številko ”112”« je klic na številko ”112”, ki je bila
po znaku centrale pravilno izbrana, če se po 30 sekundah od trenutka, ko omrežje
prejme vse potrebne informacije za vzpostavitev zveze, na dostopovnem vodu
kličočega ne pojavi signal za zasedeno ali za zvonjenje. 
10.  
»Nomadski uporabnik« je uporabnik elektronskih komunikacijskih storitev,
ki dostopa do svojega podatkovnega omrežja prek različnih omrežnih priključnih
točk. 
11.  
»Operater« v tem pravilniku pomeni kateregakoli operaterja javnega
telefonskega omrežja oziroma javno dostopnih telefonskih storitev. 
12.  
»Pogostost okvar na dostopu do centra ”112”« je razmerje v odstotkih med
veljavno prijavljenimi okvarami v določenem obdobju in številom dostopov do
centra ”112” v istem obdobju. 
13.  
»Rok odprave okvar na dostopu do centra ”112”« je čas, merjen v urah, ki
preteče od prejetja veljavne prijave okvare pri za to namenjeni službi
operaterja do odstranitve okvare in povrnitve v prejšnje stanje. 
14.  
»Veljavna prijava okvare« je prijava prekinitve ali poslabšanja
kakovosti storitve zaradi okvare v operaterjevem javnem telefonskem omrežju.
Pri tem se ne upoštevajo okvare kakršnekoli opreme na uporabniški strani
omrežne priključne točke. 
(2) Preostali izrazi, uporabljeni v tem pravilniku, imajo
enak pomen, kot je določen v zakonu.
3. člen
(čas in način zagotavljanja storitve)
(1) Storitev ”112” mora biti v javnih telefonskih omrežjih
izvajana 24 ur na dan in sedem dni v tednu. 
(2) Dostop do storitve ”112” mora biti s strani operaterja
zagotovljen neomejeno in brezplačno. Za mobilne terminale, ki ne vsebujejo
SIM-kartice, je zagotavljanje dostopa do storitve ”112” omejeno glede na
tehnične zmožnosti operaterja. 
(3) Klici v sili ”112” morajo biti obravnavani prednostno 24
ur na dan in sedem dni v tednu, v obsegu, kot je to tehnično mogoče. 
(4) Vsak operater mora dati pristojnemu organu na voljo
informacije o številki in lokaciji kličočega na številko ”112”, ki izvirajo iz
njegovega omrežja, če je to tehnično izvedljivo. 
(5) Za klice v sili ”112” mora biti zagotovljena najboljša
možna kakovost glede na uporabljeno tehnologijo. 
(6) Vsak operater mora zagotoviti stalno delovanje dostopa do
centra ”112”. Pri okvarah dostopa do centra ”112” mora operater zagotoviti
redundantne povezave, preusmeritve ali drug način povezave s centrom ”112”. 
(7) Okvare pri klicih na številko ”112” morajo biti
prednostno obravnavane 24 ur na dan in sedem dni v tednu.
4. člen
(parametri kakovosti, njihovo merjenje in poročanje)
(1) Parametri kakovosti, povezani z izvajanjem storitve klica
v sili ”112”, so: 
-       
pogostost okvar na dostopu do centra ”112”, 
-       
rok odprave okvar na dostopu do centra ”112”, 
-       
delež neuspelih klicev na številko ”112”, 
-       
čas vzpostavljanja zveze s številko ”112”, 
-       
čas sporočanja informacije o lokaciji kličočega. 
(2) Operater pri merjenju parametrov kakovosti smiselno
uporablja definicije in metode merjenja iz veljavnega slovenskega standarda
SIST EG 201 769-1. 
(3) Čas sporočanja informacije o lokaciji kličočega se
praviloma meri od trenutka vzpostavitve zveze. Čas sporočanja informacije o
lokaciji kličočega se izjemoma pri tehnični nezmožnosti operaterja meri od
pošiljatve zahteve pristojnega organa, ki sprejema klice v sili na številki
”112”, kadar operater v skladu z drugim odstavkom 72. člena zakona dokaže
tehnično nezmožnost za sporočanje informacije od vzpostavitve zveze. 
(4) Rezultate meritev, pridobljene v skladu s prejšnjim
odstavkom, vsak operater do 1. aprila v tekočem letu sporoči agenciji ob
smiselni uporabi obrazca iz standarda iz drugega odstavka tega člena.
5. člen
(pogostost okvar na dostopu do centra ”112”)
Pogostost okvar na dostopu do centra ”112” v enem letu ne sme
preseči pet odstotkov pri posameznem operaterju.
6. člen
(rok odprave okvar na dostopu do centra ”112”)
Rok odprave okvar na dostopu do centra ”112” ne sme biti
daljši od štirih ur za odpravo 80% teh okvar na leto pri posameznem operaterju.
7. člen
(delež neuspelih klicev na številko ”112”)
Delež neuspelih klicev na številko ”112” v enem letu ne sme
preseči pet odstotkov.
8. člen
(čas vzpostavljanja zveze na številko ”112”)
(1) Povprečni čas vzpostavljanja klica na številko ”112” v
enem letu ne sme biti daljši od treh sekund. 
(2) Čas vzpostavljanja klica na številko ”112”, v katerem je
vzpostavljenih 80% zvez, v enem letu ne sme biti daljši od osmih sekund.
9. člen
(informacija o številki kličočega)
Informacijo o številki kličočega je treba ob klicu na
številko ”112” takoj sporočiti teritorialni enoti pristojnega organa, ki
sprejema klice na številko ”112”.
10. člen
(informacija o lokaciji kličočega)
(1) Informacija o lokaciji kličočega se ob klicu na številko
”112” praviloma prek ustrezne podatkovne povezave sporoči teritorialni enoti
pristojnega organa, ki sprejema klice v sili. V tem primeru povprečen čas za
sporočanje informacije o lokaciji kličočega v enem letu ne sme biti daljši od
deset sekund, čas sporočanja informacije o lokaciji kličočega pa pri 80% vseh
klicev na številko ”112” v enem letu ne sme biti daljši od 20 sekund. Tehnične
specifikacije podatkovne povezave, določi organ, ki sprejema klice v sili na
številko ”112”. Pri tem upošteva tehnične standarde in dokumente, ki jih izdata
Evropska konferenca uprav za pošto in telekomunikacije ter Evropski institut za
telekomunikacijske standarde. 
(2) Pri tehnični nezmožnosti operaterja se informacija o
lokaciji kličočega izjemoma sporoči teritorialni enoti pristojnega organa, ki
sprejema klice ”112”, na njegovo zahtevo, kadar operater v skladu z drugim
odstavkom 72. člena zakona dokaže tehnično nezmožnost za sporočanje informacije
o vzpostavitvi klica. V tem primeru povprečni čas za sporočanje informacije o
lokaciji kličočega v enem letu ne sme biti daljši od 10 minut v delovnem času
tehnične službe operaterja, čas sporočanja informacije o lokaciji kličočega pa
v 80% vseh klicev na številko ”112” v enem letu ne sme biti daljši od 20 minut
v delovnem času tehnične službe operaterja. 
(3) Pri nomadskih uporabnikih mora operater poleg lokacije
matičnega priključka sporočiti tudi opombo, da gre za nomadskega uporabnika,
kjer je tehnično to mogoče, pri čemer tehnično nezmožnost dokazuje operater v
skladu z drugim odstavkom 72. člena zakona. 
(4) Območje lokacije kličočega s fiksnega priključka ne sme
biti večje od 100 m². 
(5) Območje lokacije kličočega z mobilnega telefona ne sme
biti večje, kot je območje pokrivanja celice ali sektorja bazne postaje, prek
katere je bil sprožen klic v sili na številko ”112”.
PREHODNI IN KONČNA DOLOČBA
11. člen
(merjenje parametrov kakovosti v letu 2009)
V letu 2009 se parametri kakovosti v zvezi z izvajanjem
storitve klica v sili ”112” merijo od 1. julija dalje.
12. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o kakovosti storitve za enotno evropsko telefonsko številko za klice v sili
”112” (Uradni list RS, št. 118/04).
13. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-188/2008/15-10103
Ljubljana, dne 25. maja 2009
EVA 2009-2111-0021
dr. Matej Lahovnik l.r. 
Minister 
za gospodarstvo
Št. 007-44/2009-5
Ljubljana, dne 10. junija 2009
Soglašam!
dr. Ljubica Jelušič l.r. 
Ministrica 
za obrambo