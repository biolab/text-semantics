1. UVOD
Uporaba jedrskih tehnologij in različnih vrst virov
ionizirajočega sevanja je sestavni del marsikaterega področja sedanje družbe.
Pridobivanje električne energije v jedrskih elektrarnah dosega vidne pozitivne
makroekonomske rezultate in z znanjem ter inovativnostjo prispeva h
konkurenčnosti gospodarstva in k zanesljivi oskrbi z električno energijo, brez
rentgenskih slik pa si ne moremo predstavljati medicinske diagnostike, ki
prispeva h kakovosti življenja. V zgodovini razvoja uporabe jedrskih tehnologij
od sredine dvajsetega stoletja naprej se je iz leta v leto povečevalo tudi
zavedanje o pomembnosti sistematičnega zagotavljanja varnosti teh tehnologij,
predvsem v jedrski energetiki, seveda pa tudi varne uporabe vseh vrst
ionizirajočih sevanj. V Sloveniji je, podobno kakor v vseh razvitih državah, od
sredine dvajsetega stoletja dalje nastajala zakonodaja, ki upošteva zahteve
mednarodnih standardov na tem področju, zlasti standarde Mednarodne agencije za
atomsko energijo (MAAE). Od začetka enaindvajsetega stoletja dalje je
zavezanost k zagotavljanju jedrske in sevalne varnosti poudarjena tudi na
najvišji politični ravni. To je od leta 2010 zapisano v temeljnem standardu
MAAE GSR Part 1: Governmental Legal and Regulatory Framework for Safety (Državni
pravni in upravni okvir za (jedrsko in sevalno) varnost),
ISBN:978-92-0-106410-3, ISSN 1020–525X. Čeprav določila standardov MAAE niso
zavezujoča, jih vse države, uporabnice jedrske energije, praviloma upoštevajo.
Tudi za pripravo Resolucije o jedrski in sevalni varnosti v Republiki Sloveniji
za obdobje 2013–2023 (v nadaljnjem besedilu: Resolucija) je bil glavni povod
omenjeni standard. Čeprav Republika Slovenija že ima zakonodajo in upravno
ureditev na področju jedrske in sevalne varnosti, ki je v veliki meri v skladu
z mednarodnimi standardi, pa Resolucija izpolnjuje krovno vrzel. Predstavlja
temeljno politično usmeritev in zavezanost k jedrski in sevalni varnosti kot
prednostni nalogi ob vseh drugih vidikih uporabe jedrskih tehnologij in
ionizirajočih sevanj.
Resolucija v prvem delu poudarja deset temeljnih varnostnih
načel, h katerim je usmerjena zakonodaja Republike Slovenije, v nadaljevanju
opisuje glavne jedrske in sevalne dejavnosti v državi, opiše vključenost
slovenskih predpisov v mednarodne povezave na tem področju, opiše obstoječo
zakonodajo in organizacijo državnih organov ter poudari potrebo po ustreznih
kadrih za zagotavljanje jedrske in sevalne varnosti. S tem je povezana tudi
raziskovalna in razvojna dejavnost, posebnega pomena pa sta sodelovanje
javnosti in zavezanost h kakovosti, odličnosti v vodenju in k varnostni
kulturi.
Jedrska in sevalna varnost (tudi jedrska varnost in varstvo
pred sevanji) sta pojma, ki nista enotno opredeljena ne v domači zakonodaji in
praksi ne v mednarodnem prostoru. Obstoječe opredelitve upoštevajo tri glavne
cilje: varnost jedrskih objektov, varno ravnanje z radioaktivnimi odpadki in
varstvo pred sevanji z varnostjo virov ionizirajočih sevanja.
Z leti so nastajali novi vidiki varnosti, npr. sistem ukrepov
in politik proti širjenju jedrskega orožja (in z njim povezani ukrepi za
preprečitev izvoza blaga z dvojno rabo), fizičnega varovanja jedrskih objektov
in snovi, varstvo ljudi pred izpostavljenostjo v zdravstvu ipd. Zato je treba
besedno zvezo »jedrska in sevalna varnost« razumeti v najširšem pomenu besede
in jo v Resoluciji uporabljamo vedno, kadar sobesedilo to omogoča ali narekuje.
Zakon o varstvu pred ionizirajočimi sevanji in jedrski
varnosti (Uradni list RS, št. 67/02, 110/02 – ZGO-1, 24/03, 46/04, 70/08 –
ZVO-1B, 60/11; v nadaljnjem besedilu: ZVISJV) opredeljuje »jedrsko varnost« kot
tehnične in organizacijske ukrepe, s katerimi se doseže varno obratovanje
jedrskega objekta, preprečuje izredne dogodke ali ublažijo posledice teh
dogodkov ter varuje izpostavljene delavce, prebivalstvo in okolje pred
ionizirajočimi sevanji. »Sevalna varnost« je opredeljena kot tehnični in
organizacijski ukrepi v jedrskem, sevalnem ali manj pomembnem sevalnem objektu,
s katerimi se doseže varno obratovanje objekta, preprečuje izredne dogodke ali
ublažijo posledice teh dogodkov ter zagotovi varstvo izpostavljenih delavcev,
prebivalstva in okolja pred ionizirajočimi sevanji. Tretja opredelitev pravi,
da je »varstvo pred ionizirajočimi sevanji« zbir tehničnih in organizacijskih ukrepov,
s katerimi se zagotavljajo varstvo ljudi pred ionizirajočimi sevanji pri
uporabi virov sevanja, pri izvajanju dejavnosti na območju naravnih virov
sevanja, med izvajanjem intervencijskih ukrepov in pri sanaciji posledic
izrednega dogodka ter ukrepi sevalne varnosti.
Iz navedenih opredelitev izhaja, da so temeljna varnostna
načela enotna in usmerjena v zagotavljanje varstva enakih vrednot: da se
omogočijo razvoj, proizvodnja in uporaba virov sevanj in izvajanje sevalnih
dejavnosti in da se kolikor je to mogoče hkrati zmanjšata škoda za zdravje
ljudi in radioaktivna kontaminacija življenjskega okolja zaradi ionizirajočih
sevanj zaradi uporabe virov ionizirajočih sevanj.
Čeprav imamo v Sloveniji eno obratujočo jedrsko elektrarno in
majhno uporabo virov ionizirajočih sevanj v industriji, raziskovalnih
dejavnostih, izobraževanju, medicini in veterini, pa predstavlja zagotavljanje
in vzdrževanje osnovnih načel jedrske in sevalne varnosti trajen življenjski in
strateški cilj razvoja Republike Slovenije.
Resolucija poudarja širše vidike jedrske in sevalne varnosti
v državi. Zelo pomemben del celovitega obravnavanja sevalne in jedrske varnosti
predstavlja tudi ravnanje z radioaktivnimi odpadki in izrabljenim jedrskim
gorivom, kar bi vsebinsko sodilo v ta dokument. Vendar v Resoluciji ta
problematika ni podrobneje obravnavana, ker v Republiki Sloveniji to vprašanje
obravnava posebna resolucija o nacionalnem programu ravnanja z radioaktivnimi
odpadki in izrabljenim jedrskim gorivom1 Z navedeno resolucijo
Republika Slovenija med drugim tudi izpolnjuje zahtevo 4. člena Direktive Sveta
2011/70/Euratom z dne 19. julija 2011 o vzpostavitvi okvira Skupnosti za
odgovorno in varno ravnanje z izrabljenim gorivom in radioaktivnimi odpadki
(Uradni list EU, L 199/48; v nadaljnjem besedilu: Direktiva o ravnanju z
radioaktivnimi odpadki in izrabljenim jedrskim gorivom), ki pravi, da »Države
članice opredelijo in ohranjajo nacionalne politike o ravnanju z izrabljenim
gorivom in radioaktivnimi odpadki«.
Vsebine Resolucije se deloma dotikajo tudi vsebin
Nacionalnega energetskega programa za obdobje do leta 2030 (leta 2012 v
postopku sprejemanja), Resolucije o visokem šolstvu2, Resolucije o
strategiji nacionalne varnosti Republike Slovenije (Uradni list RS, št. 27/10)
ter Resolucije o raziskovalni in inovacijski strategiji3.
Jedrske elektrarne so daleč največji viri sevanja (pri čemer
Nuklearna elektrarna Krško pokriva okoli 40 odstotkov proizvodnje električne
energije v Sloveniji), zato je strategija jedrske in sevalne varnosti odvisna
predvsem od tega, ali država uporablja jedrsko tehnologijo za proizvodnjo
električne energije ali ne. Temu primerni sta tudi oblika in vsebinska zasnova
Resolucije.
2. NAČELA JEDRSKE IN SEVALNE VARNOSTI
V tem poglavju »varnost« pomeni zaščito ljudi in okolja pred
tveganji zaradi izpostavljenosti ionizirajočim sevanjem ter varnost objektov in
dejavnosti, ki povzročajo tveganja zaradi izpostavljenosti ionizirajočim
sevanjem. »Jedrska in sevalna varnost« v Resoluciji vključuje varnost jedrskih
objektov, sevalno varnost, varnost ravnanja z radioaktivnimi odpadki in varnost
pri prevozu radioaktivnih snovi, ne vključuje pa drugih vidikov varnosti.
Varnost vključuje tako tveganja zaradi izpostavljenosti
ionizirajočim sevanjem v normalnih okoliščinah kakor tudi tveganja zaradi
izpostavljenosti ionizirajočim sevanjem, ki so posledica različnih dogodkov4.
Temeljni cilj jedrske in sevalne varnosti je varstvo ljudi in
okolja pred nepotrebnimi škodljivimi učinki ionizirajočih sevanj.
Temeljni varnostni cilj, namenjen individualni in kolektivni
zaščiti ljudi in okolja, je treba doseči tako, da se v čim manjši možni meri
omejuje obratovanje objektov ali izvajanje dejavnosti, ki povzročajo tveganja
zaradi izpostavljenosti škodljivim učinkom ionizirajočih sevanj. Obratovanje
objektov in izvajanje dejavnosti je treba izvajati tako, da so izpolnjeni
najvišji varnostni standardi, ki jih je razumno mogoče doseči. To je treba
zagotoviti z naslednjimi ukrepi:
a)    
izvajanje nadzora nad izpostavljenostjo ljudi ionizirajočim sevanjem in
nad izpustom radioaktivnih snovi v okolje;
b)    
zmanjšanje verjetnosti dogodkov, ki lahko vodijo do izgube nadzora nad
jedrsko sredico reaktorja, jedrsko verižno reakcijo, radioaktivnim virom ali
katerim koli drugim virom sevanja;
c)    
ublažitev posledic takšnih dogodkov, če bi do njih prišlo.
Temeljni varnostni cilj se nanaša na vse objekte in
dejavnosti ter na vse faze v času delovanja (življenjske dobe) objekta ali vira
sevanja, vključno z načrtovanjem, izbiro lokacije, projektiranjem, proizvodnjo,
gradnjo, zagonom, obratovanjem ter razgradnjo in zaprtjem. Prav tako mora biti
zajet tudi prevoz radioaktivnih snovi in ravnanje z radioaktivnimi odpadki.
Za doseganje temeljnega cilja so potrebna skupna prizadevanja
vseh pomembnejših akterjev na tem področju, saj kljub sicer jasni delitvi
odgovornosti in pristojnosti posamezni segmenti ne morejo delovati ločeno in
neodvisno od celotnega sistema.
Za varno obratovanje posameznega jedrskega objekta je
odgovoren njegov upravljavec, za varnost pri izvajanju sevalne dejavnosti pa
njen izvajalec. Država mora zagotoviti splošne razmere za varno obratovanje
vseh jedrskih objektov ter varno uporabo virov sevanja, kakor so nadzor, ki ga
opravljajo državni organi (npr. Uprava Republike Slovenije za jedrsko varnost
ali Uprava Republike Slovenije za varstvo pred sevanji), in možnosti strokovne
presoje o strokovnih vprašanjih o jedrski in sevalni varnosti, ki jih
zagotavljajo neodvisni pooblaščeni izvedenci (organizacije). V širšem pomenu je
država odgovorna tudi za vzdrževanje in razvijanje splošne ravni stroke na tem
področju in za načrtovanje uporabe jedrske energije, kamor spadata predvsem
raziskovalno delo in izobraževanje na akademski ravni.
Za doseganje temeljnega varnostnega cilja je Republika
Slovenija vzpostavila pravni okvir z ZVISJV. Naslednjih deset načel jedrske
varnosti je vključenih v določbe ZVISJV in v določbe vseh drugih predpisov,
izdanih na njegovi podlagi.
1. načelo: Odgovornost za varnost
Temeljno odgovornost za varnost morajo imeti osebe ali
organizacije, odgovorne za objekte in dejavnosti, ki povzročajo tveganja zaradi
izpostavljenosti ionizirajočim sevanjem.
Primarno odgovornost za varnost imajo osebe ali organizacije,
odgovorne za objekt ali dejavnost, ki povzroča tveganja zaradi izpostavljenosti
ionizirajočim sevanjem. Primarna odgovornost se nanaša tudi na izvedbo programa
ukrepov za zmanjšanje izpostavljenosti sevanjem. V Sloveniji to določa jasna
zakonska zahteva, ki jo je sprejel Državni zbor.
Dovoljenje za obratovanje objekta ali izvajanje dejavnosti se
lahko podeli izvajalski organizaciji ali posamezniku, imetniku dovoljenja.
Imetnik dovoljenja ima glavno odgovornost za varnost v vsej
življenjski dobi objekta oziroma izvajanja dejavnosti, pri čemer ta odgovornost
ni prenosljiva. Pravne, strokovne in funkcionalne odgovornosti v zvezi z
varnostjo imajo tudi druge skupine, kakor so projektanti, proizvajalci,
monterji, serviserji in vzdrževalci, delodajalci, podizvajalci, pa tudi
špediterji in prevozniki.
Imetnik dovoljenja je odgovoren za:
-       
vzpostavitev in vzdrževanje potrebnih kompetenc;
-       
zagotavljanje ustreznega usposabljanja in obveščanja;
-       
vzpostavitev postopkov in pogojev za ohranjanje varnosti v vsakršnih
razmerah;
-       
preverjanje primerne zasnove in ustrezne kakovosti objektov in
dejavnosti ter njihove pripadajoče opreme;
-       
zagotavljanje varnega upravljanja z vsemi viri ionizirajočih sevanj, ki
se uporabljajo, proizvajajo, skladiščijo ali prevažajo;
-       
zagotavljanje varnega upravljanja z vsemi radioaktivnimi odpadki, ki
nastajajo.
Naštete odgovornosti je treba izpolnjevati v skladu z
varnostnimi cilji in zahtevami, določenimi v zakonu ali drugih predpisih, tj.
uredbah vlade, pravilnikih ministrstev ali drugih pravno zavezujočih
dokumentih. Upravni organ mora odgovornosti odobriti v upravnem postopku izdaje
dovoljenja. Sistem vodenja organizacije imetnika ali upravljavca mora
zagotavljati izpolnjevanje te odgovornosti.
Pravni sistem nalaga izpolnjevanje odgovornosti imetnikom
dovoljenj in upravnim organom za sedanje in morebitne prihodnje dejavnosti ob
upoštevanju, da lahko ravnanje z radioaktivnimi odpadki traja več človeških
generacij. Z ustanovitvijo sklada za razgradnjo jedrske elektrarne in
pobiranjem dajatev od njene obstoječe dejavnosti sta vzpostavljena neprekinjena
odgovornost in dolgoročno izpolnjevanje zahtev za financiranje stroškov
razgradnje tega objekta in odlaganja nastalih radioaktivnih odpadkov.
2. načelo: Vloga državne uprave
Vzpostavljen je trajen in učinkovit pravni in upravni okvir
za varnost, vključno z neodvisnim upravnim organom.
Republika Slovenija je vzpostavila pravni in upravni okvir za
jasno določitev odgovornosti in za upravni nadzor objektov in dejavnosti, ki
povzročajo tveganja zaradi izpostavljenosti ionizirajočim sevanjem. Na podlagi
zakonodaje učinkovito izpolnjuje svoje nacionalne odgovornosti in mednarodne
obveznosti.
Kot del svoje javne uprave je Republika Slovenija ustanovila
neodvisna upravna organa z ustreznimi pristojnostmi, ustreznimi tehničnimi in
vodstvenimi kompetencami ter človeškimi in finančnimi viri za izpolnjevanje
njunih obveznosti. Upravna organa sta dejansko neodvisna od imetnikov dovoljenj
ali katerega koli drugega organa in zato na njune odločitve ne morejo po
nepotrebnem vplivati zainteresirani deležniki.
Vzpostavljeni pravni sistem zahteva odprto obveščanje
javnosti, drugih deležnikov in novinarjev o varnostnih vidikih (vključno z
zdravstvenimi in okoljskimi vidiki) glede objektov in dejavnosti, ki
predstavljajo tveganje zaradi izpostavljenosti sevanju. Prav tako pravni sistem
zahteva odprto posvetovanje tudi s prebivalci, ki bivajo na vplivnem območju,
in z javnostjo in drugimi interesnimi skupinami pri sprejemanju ključnih
odločitev.
Zakonodaja zagotavlja učinkovito neodvisnost upravnega
nadzora jedrske varnosti tudi v primeru, ko je imetnik dovoljenja državni organ
ali javna ustanova.
3. načelo: Vodenje in upravljanje v zvezi z varnostjo
V organizacijah in objektih ter pri izvajanju dejavnosti, ki
povzročajo tveganja zaradi izpostavljenosti sevanjem, je treba vzpostaviti in
ohranjati učinkovito vodenje in upravljanje v zvezi z varnostjo.
V organizaciji, ki se ukvarja z upravljanjem jedrskih ali
sevalnih objektov ali izvajanjem sevalnih dejavnosti, mora vodenje, povezano z
varnostjo, potekati na najvišjih vodstvenih ravneh. Zakonodaja zahteva, da ima
vsak upravljavec jedrskega ali sevalnega objekta učinkovit sistem vodenja, ki
vključuje vse dele upravljanja. Zahteve za varnost morajo biti vzpostavljene in
uporabljene v skladu z drugimi zahtevami, vključno s tistimi, ki predvidevajo
človeško učinkovitost, kakovost in varnost, ter na način, da varnost ni
ogrožena zaradi drugih zahtev.
Sistem vodenja mora prav tako zagotavljati spodbujanje
varnostne kulture, redno ocenjevanje ravni varnosti in uporabo spoznanj,
pridobljenih na podlagi izkušenj. Varnostna kultura, ki ureja odnos in ravnanje
v povezavi z varnostjo vseh prizadetih organizacij in posameznikov, mora biti
vključena v sistem vodenja. Varnostna kultura vključuje:
-       
individualno in kolektivno zavezanost vodstva, uprave in osebja na vseh
ravneh k varnosti;
-       
odgovornost organizacij in posameznikov na vseh ravneh za varnost;
-       
ukrepe za spodbujanje poizvedovalnega in učečega odnosa ter odvračanje
samozadovoljstva glede varnosti.
Da bi preprečili človeške in organizacijske napake, je treba
upoštevati človeške dejavnike, sistem vodenja pa mora spodbujati dobre
rezultate in dobre prakse.
Varnost vseh objektov in dejavnosti je treba ocenjevati v
skladu z stopenjskim pristopom. Varnostna ocena vključuje sistematično analizo
normalnega delovanja in njegovih učinkov, načinov, ki lahko vodijo do napak, in
posledic teh napak. Varnostna ocena zajema varnostne ukrepe za nadzor tveganj.
Oceniti je treba tudi projekt in varnostne sisteme, da bi dokazali
izpolnjevanje zahtevanih varnostnih nalog. Kadar so za ohranjanje varnosti
potrebni nadzorni ukrepi ali ukrepi operaterja, je treba opraviti tudi
predhodno varnostno oceno in z njo dokazati trdnost in zanesljivost predlaganih
rešitev. Objekt je mogoče graditi in začeti uporabljati, kot tudi dejavnost
začeti opravljati šele po tem, ko upravni organ potrdi primernost predlaganih
varnostnih ukrepov.
Če se pri izvajanju dejavnosti izkaže za potrebno, se lahko
postopek varnostne ocene objektov ali dejavnosti deloma ali v celoti ponovi,
tako da se upoštevajo spremenjene okoliščine (npr. uporaba novih standardov ali
znanstvenega in tehnološkega razvoja), informacije o obratovalnih izkušnjah,
spremembe objekta in učinki staranja. Za obratovanje objektov, ki traja daljše
časovno obdobje, se varnostne ocene periodično pregledajo in ponovijo med
občasnim varnostnim pregledom. Po občasnem varnostnem pregledu upravni organ
dovoli nadaljnje obratovanje objekta, če ugotovi, da so ukrepi za zagotavljanje
varnosti še ustrezni.
Opredeliti in analizirati je treba vzroke za nastanek
morebitnih radioloških nesreč. Sprejeti je treba ukrepe za preprečitev ponovitve
nesreč. Pridobitev povratnih informacij o obratovalnih izkušnjah iz objektov in
dejavnosti – ter po potrebi od drugod – je eden od pomembnih načinov
zagotavljanja varnosti. Vzpostavljeni morajo biti postopki za zbiranje in
analizo obratovalnih izkušenj, vključno z začetnimi dogodki, predhodnimi
dejavniki nesreče, skorajšnjimi dogodki, nesrečami in nepooblaščenimi dejanji.
Zbrane izkušnje je treba deliti z vsemi deležniki in izvajati ukrepe za
preprečevanje njihove ponovitve.
4. načelo: Upravičenost objektov in dejavnosti
Koristi od objektov in dejavnosti, ki povzročajo tveganje
zaradi izpostavljenosti sevanjem, morajo presegati tveganja, ki jih povzroča.
Zakonodaja določa, da se obratovanje objektov in izvajanje
dejavnosti šteje za upravičeno, če so koristi, ki jih prinašata, večje od
tveganja zaradi izpostavljenosti sevanjem, ki jih povzročata. Za oceno koristi
in tveganja je treba upoštevati vse pomembne posledice delovanja objektov in
izvajanja dejavnosti.
Odločitve o koristih in tveganju največjih infrastrukturnih
naložb, kakor so jedrske elektrarne, ki predstavljajo tveganje zaradi
izpostavljenosti ionizirajočim sevanjem, sprejema z odobritvijo državnega
prostorskega načrta Vlada Republike Slovenije. Za objekte in dejavnosti, ki
predstavljajo manjše tveganje zaradi izpostavljenosti sevanjem, sme odločitev o
upravičenosti sprejeti upravni organ, pristojen za jedrsko varnost.
Upravičenost izpostavljenosti pacientov sevanjem v zdravstvu,
tako za radiološki poseg zaradi diagnostike kakor za radiološki poseg zaradi
zdravljenja, je treba preučiti predvsem glede na predvideni postopek in nato
glede na posameznega pacienta. Upravičenost temelji na klinični presoji o
koristnosti diagnostičnega ali terapevtskega programa. Klinično presojo
opravljajo zdravniki, ki morajo biti ustrezno usposobljeni na področju varstva
pred sevanji.
5. načelo: Optimizacija varstva
Zaščita mora biti optimizirana tako, da se zagotovi najvišja
raven varnosti, ki jo je razumno mogoče doseči.
Pravni okvir zagotavlja, da so varnostni ukrepi v objektih in
pri dejavnostih, ki povzročajo tveganje zaradi izpostavljenosti sevanjem,
optimizirani, če zagotavljajo najvišjo raven varnosti, ki jo je razumno mogoče
doseči v čas delovanja objekta ali izvajanja dejavnosti, ne da bi po
nepotrebnem omejevali obratovanje objekta oziroma izvajanje dejavnosti.
Za določitev, ali so tveganja pred izpostavljenostjo sevanjem
na najnižji možni ravni, ki jo je mogoče razumno doseči, je treba vsa takšna
tveganja, ne glede na to, ali izhajajo iz normalnega ali nenormalnega
obratovanja ali iz nezgodnih razmer, pred uporabo oceniti. Tako oceno je nato
treba periodično ponavljati ves čas delovanja objekta ali izvajanja dejavnosti.
Pri tem je treba uporabiti stopenjski pristop. Prav tako je treba upoštevati
morebitno medsebojno odvisnost med posameznimi ukrepi ali z njimi povezanimi
tveganji (npr. za različne faze časa trajanja objektov in dejavnosti, za
tveganje za različne skupine ali različne faze ravnanja z radioaktivnimi
odpadki). Upoštevati je treba tudi negotovosti v znanju.
Optimizacija varstva vključuje presojo o relativni
pomembnosti različnih dejavnikov, vključno:
-       
s številom ljudi (delavcev in prebivalcev), ki so lahko izpostavljeni
sevanju;
-       
z verjetnostjo njihove izpostavljenosti;
-       
z obsegom in razporeditvijo prejetih doz;
-       
s tveganjem za izpostavljenost sevanjem, ki izhaja iz predvidljivih
dogodkov;
-       
z ekonomskimi, socialnimi in okoljskimi dejavniki.
Optimizacija varstva pomeni tudi uporabo dobrih praks in
zdravega razuma pri ukrepih, s katerimi bi se v največji možni meri izognili
tveganjem za izpostavljenost sevanjem med opravljanjem vsakodnevnih dejavnosti.
Sredstva, ki jih imetniki dovoljenj namenijo za varnost,
morajo biti sorazmerna s tveganjem za izpostavljenost s sevanjem in možnostjo
njegovega nadzora. Prav tako so tem tveganjem prilagojeni obseg in podrobnosti
zakonodaje, njena uporaba in nadzor nad imetniki dovoljenj.
Upravni nadzor je lahko zelo omejen, če so tveganja zaradi
izpostavljenosti sevanjem zelo majhna.
6. načelo: Omejitev tveganja posameznikov
Nadzor tveganja zaradi izpostavljenosti sevanjem mora
zagotoviti, da noben posameznik ni izpostavljen nesprejemljivemu tveganju za
nastanek poškodb.
Pravni okvir predpisuje nadzor izpostavljenosti in tveganj za
izpostavljenost sevanjem v okviru predpisanih mej. Takšne omejitve doz in
tveganj predstavljajo pravno zavezujočo zgornjo mejo sprejemljivosti in ne
zadoščajo za zagotovitev najboljše možne zaščite glede na okoliščine. Zato so
dopolnjene z optimizacijo zaščite.
7. načelo: Zaščita sedanjih in prihodnjih generacij
Ljudi in okolje je treba zaščititi pred tveganjem zaradi
izpostavljenosti ionizirajočim sevanjem v sedanjosti in prihodnosti.
Tveganja zaradi izpostavljenosti sevanjem lahko presežejo
državne meje in trajajo daljše obdobje. Pravni okvir pri presojanju ustreznosti
ukrepov za obvladovanje tveganj zaradi izpostavljenosti sevanjem predpisuje
upoštevanje možnih posledic v sedanjosti in prihodnosti. Še zlasti velja
presoditi:
-       
da zakonske zahteve o varnosti ne veljajo le za lokalno prebivalstvo,
ampak tudi za prebivalstvo, ki je oddaljeno od objektov in dejavnosti;
-       
da so na območjih, kjer bi učinki lahko trajali več človeških generacij,
prihodnje generacije ustrezno zaščitene, ne da bi se od njih zahtevalo, da
sprejmejo pomembne zaščitne ukrepe.
Upravljanje z radioaktivnimi odpadki mora potekati tako, da
se izogne nalaganju prevelikega bremena prihodnjim generacijam; to pomeni, da
morajo generacije, ki proizvajajo odpadke, poiskati in uporabljati varne,
izvedljive in okoljsko sprejemljive rešitve za dolgoročno upravljanje z
radioaktivnimi odpadki. Nastajanje radioaktivnih odpadkov je treba ohranjati na
najnižji praktično dosegljivi ravni z različnimi ukrepi in postopki
načrtovanja, npr. s predelavo in ponovno uporabo snovi.
Državni zbor Republike Slovenije je sprejel dolgoročno
strategijo ravnanja z radioaktivnimi odpadki z Resolucijo o nacionalnem
programu ravnanja z radioaktivnimi odpadki in izrabljenim jedrskim gorivom.
8. načelo: Preprečevanje nesreč
Izvesti je treba vse smiselne ukrepe za preprečitev jedrskih
in radioloških nesreč ter za ublažitev njihovih posledic.
Zakonodaja predpisuje naslednje ukrepe za znižanje
verjetnosti nastanka nesreč s škodljivimi posledicami:
-       
preprečitev nastanka napak ali nenormalnih razmer (vključno s kršitvami
fizične varnosti), ki bi lahko privedli do nesreč;
-       
preprečitev stopnjevanja napak ali nenormalnih pogojev, če do njih
pride;
-       
preprečitev izgube ali izgube nadzora nad radioaktivnim virom ali drugim
virom sevanja.
Glavni način za preprečevanje in ublažitev posledic nesreč je
»obramba v globino«. Obramba v globino se izvaja predvsem s kombinacijo več
zaporednih in neodvisnih načinov oziroma ravni varstva, ki bi morale vse
odpovedati, preden bi lahko nastali škodljivi učinki za ljudi ali okolje. Če
ena raven zaščite ali pregrade odpove, je na voljo naslednja raven oziroma
pregrada. Ob pravilnem izvajanju obramba v globino zagotavlja, da posamezna
tehnična, človeška ali organizacijska napaka ne privede do škodljivih učinkov,
in da so kombinacije napak, ki bi lahko povzročile znatne škodljive vplive,
zelo malo verjetne. Različni načini delovanja posameznih ravni zaščite so nujni
del obrambe v globino.
Obramba v globino je zagotovljena z ustrezno kombinacijo:
-       
učinkovitega sistema vodenja z močno zavezo vodstva k varnosti in močno
varnostno kulturo,
-       
ustrezno izbiro lokacije in izvedbo dobre zasnove in tehničnih
lastnosti, ki zagotavljajo rezervo varnosti, raznolikost in redundanco,
predvsem z uporabo:
-       
projektiranja, tehnologije in materialov visoke kakovosti in
zanesljivosti;
-       
regulacijskih, varovalnih in zaščitnih sistemov ter sistemov za
spremljanje pravilnega delovanja;
-       
ustrezne kombinacije varnostnih lastnosti na temelju naravnih lastnosti
in tehničnih varnostnih sistemov;
-       
celovitih obratovalnih navodil in praks ter postopkov za obvladovanje
nesreč;
-       
vzpostavitvijo in izvajanjem celovitega sistema vodenja.
Postopke za obvladovanje nesreč je treba razviti vnaprej. S
tem se omogoči povrnitev nadzora nad jedrskim reaktorjem, jedrsko verižno
reakcijo ali drugim virom sevanja v primeru izgube nadzora in za zmanjševanje
škodljivih posledic.
9. načelo: Pripravljenost in odziv v primeru izrednega dogodka
Poskrbeti je treba za pripravljenost in odziv v primeru
jedrske ali radiološke nesreče.
Zakonodaja predpisuje temeljne cilje pripravljenosti in
odzivanja v primeru jedrskega ali sevalnega izrednega dogodka:
-       
zagotoviti pripravljenost za učinkovit odziv v primeru jedrskega ali
radiološkega izrednega dogodka na kraju dogodka ter na lokalni, regionalni,
nacionalni in mednarodni ravni;
-       
zagotoviti majhno tveganje zaradi izpostavljenosti sevanjem zaradi
dogodkov, ki jih je pričakovati s precejšnjo verjetnostjo;
-       
ob vseh morebitnih nesrečah sprejeti praktične ukrepe za ublažitev
posledic za življenje in zdravje ljudi ter za okolje.
Imetniki dovoljenj, upravni organ za jedrsko varnost in
organ, pristojen za varstvo pred naravnimi in drugimi nesrečami, so skupaj z
drugimi vpletenimi vejami oblasti in v sodelovanju z drugimi državami,
Mednarodno agencijo za atomsko energijo in Evropsko komisijo vnaprej uredili
pripravljenost in odziv v primeru jedrskega ali radiološkega izrednega dogodka
na lokalni, regijski in nacionalni ravni z načrti zaščite in reševanja ob
jedrski ali radiološki nesreči.
Načrti zaščite in reševanja ob jedrski ali radiološki nesreči,
s katerimi se zagotavlja pripravljenost in odziv na izredne dogodke,
upoštevajo:
-       
verjetnosti in možne posledice jedrskega ali radiološkega izrednega
dogodka;
-       
značilnosti ionizirajočih sevanj;
-       
vrste in lokacije objektov in dejavnosti.
Načrti vključujejo:
-       
z zakonom določene pristojnosti odločanja o uvedbi zaščitnih ukrepov,
kdaj in katere zaščitne ukrepe sprejeti;
-       
zagotovitev organiziranega in usklajenega izvajanja zaščitnih ukrepov in
obveščanja osebja na kraju dogodka ter javnosti v primeru izrednega dogodka.
Pri pripravi načrtov zaščite in reševanja ob jedrski ali
radiološki nesreči so upoštevani vsi razumno predvidljivi primeri. Za
zagotavljanje pripravljenosti vseh vpletenih organizacij ob jedrski ali
radiološki nesreči se načrti zaščite in reševanja preverjajo na vajah. Kadar je
treba nujne zaščitne ukrepe zaradi izrednega dogodka sprejeti nemudoma, je
sprejemljivo, da reševalci privolijo v prejete doze, ki presegajo običajno
uporabljene mejne doze, vendar le do vnaprej predpisane ravni.
10. načelo: Zaščitni ukrepi za zmanjšanje tveganja za
obstoječa tveganja za sevanja in sevanja, ki niso pod upravnim nadzorom
Zaščitni ukrepi za zmanjšanje tveganja za obstoječa tveganja
za sevanja in za sevanja, ki niso pod upravnim nadzorom, morajo biti utemeljeni
in optimizirani.
Tveganja zaradi izpostavljenosti sevanjem lahko nastanejo
tudi izven objektov in dejavnosti, ki niso pod upravnim nadzorom. Zakonodaja
predvideva, da se v situacijah, ko je tveganje zaradi izpostavljenosti takim
sevanjem relativno visoko, presodi upravičenost zaščitnih ukrepov za zmanjšanje
izpostavljenosti sevanjem in za sanacijo neugodnih razmer.
Do povečanega obsevanja prebivalstva lahko pride tudi zaradi
sevanj naravnega izvora, kjer se lahko sprejme sanacijske ukrepe; gre predvsem
za plin radon v stanovanjih in na delovnih mestih. Pogosto pa je za zmanjšanje
izpostavljenosti pred takimi naravnimi viri sevanj mogoče storiti le malo.
Do podobnega povečanega obsevanja prebivalstva lahko pride
zaradi človekovih dejavnosti, ki so se izvajale v preteklosti in niso bile pod
upravnim nadzorom ali kadar je bil nadzor manj strog.
3. JEDRSKE IN SEVALNE DEJAVNOSTI V SLOVENIJI
Na ozemlju Republike Slovenije so se sevalne dejavnosti
začele izvajati skoraj hkrati kakor drugje po svetu. Najstarejši znani vir, ki
so ga uporabljali v ljubljanski bolnišnici, je bil kupljen že leta 1902.
Pozneje se je uporaba ionizirajočega sevanja v različnih segmentih družbe
širila vzporedno z razvojem družbe in gospodarstva, k čemur je tudi precej
prispevala. Kmalu po drugi svetovni vojni so v Ljubljani ustanovili Nuklearni
institut Jožef Stefan, kjer so načrtno razvijali znanja, potrebna za razvoj
jedrskih tehnologij. S tem se je takratna država postavila ob bok najbolj
razvitim državam sveta z jasno željo po razvoju svojega jedrskega programa. V
šestdesetih in sedemdesetih letih je ta razvoj dosegel višek z odločitvijo o
gradnji najprej raziskovalnega reaktorja, potem pa jedrske elektrarne.
Največji in najpomembnejši jedrski objekt v državi je
Nuklearna elektrarna Krško (NEK). Gradnja elektrarne, katere dobavitelj je bila
firma Westinghouse iz Združenih držav Amerike (ZDA), se je začela leta 1974,
prvič je bilo gorivo vneseno v reaktor leta 1981, ko je bila elektrarna tudi
sinhronizirana na elektroenergetsko omrežje. Leta 1983 je elektrarna začela
komercialno obratovati.
Raziskovalni reaktor TRIGA Mark II, ki ga upravlja Institut
»Jožef Stefan« (IJS), je drugi jedrski objekt v Sloveniji. Zgrajen je bil leta
1966. Dobavila ga je družba General Atomics iz ZDA, reaktorsko posodo, telo
reaktorja in zgradbe pa so zgradila domača podjetja. Leta 1991 je bil
rekonstruiran, obnovljen in prirejen za pulzno obratovanje. Uporablja se za
raziskovalne namene. Leta 1999 so z reaktorja odpeljali vse izrabljene gorivne
elemente (vsega skupaj 219) na trajno odlaganje v ZDA.
V Brinju pri Ljubljani, v neposredni bližini raziskovalnega
reaktorja, je tudi Centralno skladišče radioaktivnih odpadkov (CSRAO).
Radioaktivni odpadki so snovi, katerih uporaba ni več mogoča ali smiselna,
njihova specifična aktivnost, to je aktivnost na enoto prostornine, pa presega
zakonsko določeno mejo. CSRAO je namenjeno skladiščenju nizko- in
srednjeradioaktivnih odpadkov, ki niso nastali v NEK. Skladišče je, za razliko
od odlagališča, namenjeno shranjevanju odpadkov to takrat, ko bodo prepeljani v
končno odlagališče na trajno odlaganje.
V Rudniku urana Žirovski vrh (RŽV), ustanovljenem leta 1976,
so začeli odkopavati uranovo rudo leta 1982, leta 1984 pa se je začela
proizvodnja uranovega koncentrata ali »rumene pogače«. Proizvodnja je bila
ustavljena junija 1990 zaradi ekonomskih in političnih razlogov. Celotni
kompleks je obsegal podzemni rudnik z vsemi zunanjimi objekti, predelovalni
obrat, odlagališče rudarske jalovine Jazbec, odlagališče hidrometa­lurške
jalovine Boršt in vse druge potrebne objekte.
Vsa dela izvaja RŽV na podlagi zakona5 in
spremenjenega programa izvedbe trajne opustitve izkoriščanja uranove rude in
preprečevanja posledic rudarjenja v rudniku urana Žirovski vrh. Finančna
sredstva za izvajanje del so zagotovljena v proračunu Republike Slovenije. RŽV
je v skladu z veljavno zakonodajo sevalni objekt.
Poleg zgoraj naštetih jedrskih in sevalnih objektov se v
Sloveniji uporabljajo tudi naslednje vrste virov sevanja: zaprti viri, odprti
viri, rentgenske naprave in pospeševalnik. Uporabljajo se v industriji,
raziskavah, medicini in veterini. Posebno skupino virov sevanja predstavljajo
ionizacijski javljalniki požara, ki vsebujejo radionuklid 241Am.
Potreben in pomemben pogoj za racionalno in varno uporabo
jedrske energije in njenih spremljajočih dejavnosti v državi je tudi družbena
sprejemljivost. Doseči jo je mogoče z odprtostjo, pripravljenostjo za dialog in
z dolgoročnim informiranjem javnosti. Slednje se začne že kot delo z mladimi.
Tovrstne dejavnosti izvajata Izobraževalni center za jedrsko tehnologijo (že
več kot 20 let) v Ljubljani in GEN Svet energije v Krškem.
4. MEDNARODNO SODELOVANJE
Mednarodni režim jedrske in sevalne varnosti je utemeljen z
večstranskimi in dvostranskimi sporazumi ter sodelovanjem v mednarodnih
organizacijah in telesih. V vseh teh dejavnostih je poglaviten odprt in
neoviran pretok informacij v obliki izmenjave znanja in izkušenj (upravnih,
obratovalnih, znanstvenih, tehnoloških), pa tudi obveznost obveščanja, pomoči
in skrbi za jedrsko varnost.
Jedrska in sevalna varnost sta po splošno uveljavljenih
načelih in jasnih konvencijskih določbah6 v izključni nacionalni
pristojnosti posameznih držav. Formalno odgovornost imajo uporabnik jedrskih
ali sevalnih objektov in drugih virov ionizirajočega sevanja ter pristojni
upravni organi posamezne države. Nesporno in žal že nekajkrat dokazano pa je,
da nevarnosti in posledice zaradi jedrskih nesreč (npr. Černobil leta 1986,
Fukušima leta 2011) ne poznajo upravnih meja oziroma imajo lahko tudi v primeru
radioloških nesreč, tj. nesreč izven jedrskih objektov, hude in občutne
čezmejne posledice. Že po znani in odmevni jedrski nesreči v jedrski elektrarni
Otok treh milj v ZDA leta 1979, posebej pa še po černobilski jedrski nesreči se
je v mednarodni skupnosti spoznanje o nujnosti sodelovanja na tem področju
konkretiziralo z več mednarodnimi pogodbami, katerih glavni namen je bil
predvsem vzpostaviti učinkovit in enostaven način obveščanja in pomoči7.
Pozneje se je področje »konvencijskega« urejanja razširilo tudi na poenotenje
temeljnih načel jedrske varnosti ter varnega ravnanja z izrabljenim gorivom in
radioaktivnimi odpadki8.
4.1 Večstranski sporazumi
Nujnost mednarodnega sodelovanja na tem področju ni potrebna
le zaradi potencialne nevarnosti obmiroljubni uporabi jedrske energije. Poleg
spoštovanja zavez iz mednarodnih pogodb na področju neširjenja jedrskega orožja9
in iz drugih z njimi povezanih sporazumov o varovanju (t. i. safeguards
sporazumi in dodatni protokoli) na področju fizičnega varovanja jedrskega
materiala10 ali odgovornosti za jedrsko škodo11 je za
Republiko Slovenijo, ki ima majhen jedrski program in sorazmerno majhno upravno
in strokovno infrastrukturo, pomembna tudi vsakodnevna vpetost v izmenjavo
podatkov, študij, strokovnih dognanj in raziskovalnih dosežkov na tem področju
ter tehnične pomoči, ki jo lahko zagotovi na podlagi mednarodnega sodelovanja.
Zagotavljanje jedrske in sevalne varnosti nikakor ni danost,
ki bi jo bilo mogoče urediti enkrat za vselej. Vedno znova jo je treba preverjati
in izboljševati, zato v mednarodnem prostoru obstaja več mehanizmov njenih
stalnih preverjanj, poročanj in izboljšav. Tako mora država pogodbenica
Konvencije o jedrski varnosti in Skupne konvencije o varnosti ravnanja z
izrabljenim gorivom in varnosti ravnanja z radioaktivnimi odpadki vsaka tri
leta poročati na pregledovalnih sestankih, organiziranih v okviru MAAE. Podoben
proces bo potekal v okviru Evropske unije z izvajanjem dveh »novih« direktiv:
Direktive Sveta 2009/71/Euratom o vzpostavitvi okvira skupnosti za jedrsko
varnost jedrskih objektov (Uradni list EU, L 172/18; v nadaljnjem besedilu:
Direktiva o jedrski varnosti) in Direktive o ravnanju z radioaktivnimi odpadki
in izrabljenim jedrskim gorivom. Nacionalna poročila o izpolnjevanju zavez po navedenih
konvencijah in direktivah so temeljna zaveza posamezne države, ki se nadaljuje
s t. i. procesom »peer review«, ko o poročilu posamezne države druge države
lahko zastavljajo vprašanja in zahtevajo razlage in pojasnila, na
pregledovalnih sestankih pa mora država tudi ustno pojasniti poročilo in
morebitna nerešena vprašanja.
4.2 Sodelovanje v institucijah Evropske unije
Že pred formalnim pristopom Republike Slovenije v Evropsko
unijo (EU) je bila naša država, predvsem pa Uprava Republike Slovenije za jedrsko
varnost (URSJV) na področju svojih pristojnosti in delokroga, močno vpeta in
povezana s različnimi telesi EU. Ocenjevanje stanja jedrske in sevalne varnosti
je potekalo tudi pred in v okviru predpristopnih pogajanj za vstop naše države
v EU. Že leta 1993 je potekala t. i. pripravljalna skupina RAMG (Regulatory
Assistance Management Group – Skupina za pomoč pri upravnem vodenju), ki je pod
okriljem Komisije Evropskih skupnosti in v tesnem sodelovanju z WENRA (Western
European Nuclear Regulators' Association – Združenje zahodnoevropskih upravnih
organov za jedrsko varnost), ocenjevala stanje upravne organiziranosti in
zakonodaje na področju jedrske in sevalne varnosti v naši državi, vse v okviru
programa pomoči tedanjim vzhodnoevropskim državam in državam nekdanje Sovjetske
zveze. Pozneje, v času predpristopnih pogajanj, je Evropska komisija prek AQG
(Atomic Question Group) in njene začasne delovne skupine za jedrsko varnost
(WPNS – Working Party on Nuclear Safety) za vse države kandidatke, ki so imele tedaj
aktivni jedrski program, pripravljala poročila o jedrski varnosti v okviru
širitve.
Po vstopu Republike Slovenije v EU so slovenski predstavniki
začeli sodelovati v telesih, ustanovljenih v sklopu obstoječega
institucionalnega okvira EU, glede jedrske in sevalne varnosti predvsem v
sklopu pogodbe EURATOM iz leta 1957, katere glavni cilji so: spodbujati
raziskovanje in širjenje tehničnih informacij; vzpostaviti enotne varnostne
standarde za varstvo javnosti in delavcev v jedrski industriji; olajšati raziskovanje
in zagotoviti, da se civilnih jedrskih snovi ne uporablja v druge namene,
predvsem vojaške.
V okviru pogodbe EURATOM deluje več tehničnih posvetovalnih
odborov. Slovenija svoje obveznosti izpolnjuje v treh: v odboru po 31. členu
EURATOM (ki pripravlja priporočila Evropski komisiji za dokumente o varstvu
pred sevanjem in o javnem zdravju), v odboru po 35. členu EURATOM (ki je
namenjen spremljanju učinkovitosti monitoringa radioaktivnosti, tj. nadzora
stopnje radioaktivnosti zraka, vode in zemlje) in v odboru po 37. členu EURATOM
(katerega glavni namen je poročanje držav članic o načrtovanih večjih
rekonstrukcijah ali gradnjah novih jedrskih objektov, za katere mora odbor
podati mnenje).
Poleg posvetovalnih odborov na podlagi pogodbe EURATOM v EU
deluje še več drugih posvetovalnih odborov, npr. posvetovalni odbor INSC
(Instrument for Nuclear Safety Co-operation), ki je svetovalno telo Komisije
glede programa in uresničevanja pomoči na področju jedrske in sevalne varnosti
tretjim državam in deluje od začetka leta 2007, ko je začela veljati nova
finančna perspektiva, ali posvetovalni odbor Cepitev (CCE Fission), ki ga
sestavlja skupina strokovnjakov, ki svetuje Komisiji v zvezi z raziskavami na
področju jedrske in sevalne varnosti, ki jih sofinancira Komisija.
Politika in normativni okvir na področju jedrske in sevalne
varnosti se v EU oblikujeta večinoma v delovni skupini Sveta EU za jedrska
vprašanja (AQG – Atomic Questions Working Group), v katerem Slovenija aktivno
sodeluje.
Evropska komisija ima v skladu s pogodbo EURATOM posebne
pristojnosti za nadzor nad jedrskim materialom. Ta je usklajen s pristojnostmi
Mednarodne agencije za atomsko energijo na tem področju. Inšpektorji Evropske
komisije lahko kadar koli preverijo stanje jedrskih snovi v naši državi.
Običajno pri tem sodelujejo z inšpektorji MAAE.
Posebno vlogo v institucionalnem okviru EU na področju
jedrske varnosti predstavlja Skupina evropskih regulatorjev za jedrsko varnost
(ENSREG – European Nuclear Safety REgulator Group), ki je neodvisno strokovno
telo, ustanovljeno leta 2007 s sklepom Evropske komisije. Skupina je
sestavljena iz najvišjih predstavnikov upravnih organov, pristojnih za jedrsko
varnost in varnost radioaktivnih odpadkovm iz vseh 27 držav članic EU. V njej
enakopravno sodelujejo tudi predstavniki Evropske komisije.
Vloga ENSREG je pomagati vzpostaviti pogoje za stalno
izboljševanje in doseganje skupnega razumevanja na področju jedrske varnosti in
ravnanja z radioaktivnimi odpadki. Doslej najopaznejšo in najvplivnejšo vlogo
je imela skupina ENSREG pri pripravi direktive o jedrski varnosti12
in direktive o varnosti ravnanja z izrabljenim gorivom in radioaktivnimi
odpadki13 ter ob pripravi in izvedbi programa stresnih testov
jedrskih elektrarn v EU letih 2011 in 2012.
Obratovalne izkušnje jedrskih elektrarn so pomemben vir
podatkov za izboljšanje jedrske in sevalne varnosti. V Skupnem raziskovalnem
centru Evropske komisije (JRC) v Pettnu na Nizozemskem deluje evropska mreža za
zbiranje obratovalnih izkušenj jedrskih elektrarn, imenovana Clearinghouse.
Njene naloge so izboljšanje jedrske varnosti s sodelovanjem operaterjev
jedrskih elektrarn, upravnih organov in njihovih tehničnih podpornih
organizacij, razvoj metode ocenjevanja obratovalne varnosti (metode,
računalniška orodja) in zajemanje podatkov iz sorodnih podatkovnih zbirk, kakor
je npr. IRS, ki jo upravljata Mednarodna agencija za atomsko energijo in
OECD/NEA.
EURDEP (EUropean Radiological Data Exchange Platform –
Evropska radiološka platforma za izmenjavo podatkov) omogoča spremljanje
radioloških podatkov iz večine evropskih držav, ki so na voljo v skoraj realnem
času. Slovenska mreža za zgodnje obveščanje, ki jo sestavljajo stacionarni
merilniki radioaktivnosti po celotni državi, vsakih 30 minut pripravlja sprotna
poročila o radiološkem stanju. Če pride do povišanega sevanja, se sprožijo
ustrezni alarmi.
Slovenija je kot članica EU vključena v Community Urgent
Radiological Information Exchange (ECURIE), ki je sistem za tehnično izvedbo
zgodnjega obveščanja in izmenjave informacij v primeru radiološke ali jedrske
nevarnosti. Ta odločba Sveta zahteva od držav članic ECURIE, da nemudoma
obvestijo Evropsko komisijo in vse države članice, ki bi lahko bile prizadete,
o ukrepih za zaščito svojega prebivalstva pred učinki radiološke ali jedrske
nesreče, ki jih nameravajo sprejeti. Evropska komisija takoj pošlje to
obvestilo vsem državam članicam.
Slovenija je prejela pomoč iz programa Phare tudi na področju
jedrske varnosti. Leta 1999 je dobila programsko orodje RODOS za analizo
razvoja radiološkega dogodka. Iz programa 2002 so bili financirani projekti
modernizacije mreže merilnikov radioaktivnosti po državi za zgodnje obveščanje,
posodobitev vroče celice na IJS in karakterizacija radioaktivnih odpadkov v
skladišču v Brinju pri Ljubljani.
ETSON (European Technical Support Organisation Network) je
združenje evropskih znanstvenih in strokovnih organizacij, ki s svojim delom
podpira odločitve jedrskih upravnih organov. Pogoja za članstvo sta dolgoročni
raziskovalni program in finančna neodvisnost od upravljavcev jedrskih objektov.
Slovenski član je IJS.
ENEN (European Nuclear Education Network) združuje več kakor
60 evropskih ponudnikov in uporabnikov z raziskavami podprtega izobraževanja na
področju jedrske tehnike in varnosti. Med ključne cilje združenja sodita
spodbujanje in zagotavljanje kakovostnega študija. Člana iz Slovenije sta IJS
in Fakulteta za matematiko in fiziko Univerze v Ljubljani.
SNE-TP (Sustainable Nuclear Energy Technology Platform)
združuje več kakor 100 evropskih jedrskih deležnikov iz industrije, raziskav
ter znanstvene in tehniške podpore upravnim organom. V okviru platforme so
deležniki uskladili raziskovalno strategijo področja. Evropska komisija
izvajanje raziskovalne strategije SNETP sofinancira v okviru okvirnih programov
EURATOM. Slovenski član je IJS.
NUGENIA je poklicno združenje, ki se ukvarja z razvojem
jedrskih elektrarn II. in III. generacije. Vizija združenja je postati
inkubator in koordinator evropskih in nacionalnih raziskovalnih projektov. Ta
vizija je razmeroma močno podprta z raziskovalno vizijo Evropske komisije
»Horizon 2020«. Slovenski član je IJS.
4.3 Sodelovanje z Mednarodno agencijo za atomsko energijo (MAAE)
Mednarodna agencija za atomsko energijo (MAAE) je
specializirana mednarodna organizacija iz sistema organizacij Združenih
narodov, ustanovljena leta 1957 s sklepom Generalne skupščine Organizacije
združenih narodov. Leta 2012 je v MAAE vključenih 154 držav. Naloge po statutu
MAAE so razširiti in povečati prispevek jedrske energije k miru, zdravju in
napredku v celotnem svetu ter pospešiti raziskave in razvoj na področju
miroljubne uporabe jedrske energije in izmenjavo znanstvenih in tehničnih informacij.
Njena bistvena naloga je vzpostavitev in vzdrževanje sistema nadzora nad
jedrskimi materiali, tj. tistimi snovmi, iz katerih je mogoče izdelati jedrsko
orožje. Pomembna dejavnost MAAE je tudi tehnična pomoč oziroma sodelovanje, ki
omogoča uveljavljanje jedrskih tehnologij za napredek držav članic, ki tako
pomoč potrebujejo. Proračun tehničnega sodelovanja znaša okoli četrtino rednega
proračuna MAAE. MAAE tudi pripravlja svetovno priznane varnostne standarde v
zvezi z uporabo jedrske energije, jedrsko in sevalno varnostjo, ravnanjem z
radioaktivnimi odpadki in prevozom radioaktivnih snovi.
Republika Slovenija je bila sprejeta v članstvo MAAE leta
1992, že pred tem pa je od leta 1957 z njo aktivno sodelovala kot del
Socialistične federativne republike Jugoslavije.
Predstavniki Republike Slovenije se redno udeležujejo
vsakoletne generalne konference, ki je vrhovno upravno telo MAAE. Republika
Slovenija tudi spremlja delo Sveta guvernerjev, ki predstavlja najvišji organ
upravljanja med dvema zasedanjema generalne konference. V kratki zgodovini
slovenskega samostojnega sodelovanja z MAAE so slovenski strokovnjaki že
dvakrat predsedovali Svetu guvernerjev, prvič mag. Miroslav Gregorič v obdobju
1998–1999 kot direktor Uprave RS za jedrsko varnost in drugič dr. Ernest Petrič
v obdobju od 2006–2007 kot veleposlanik Republike Slovenije na Dunaju.
Republika Slovenija je sodelovala ali sodeluje na naslednjih
področjih delovanja MAAE:
-       
programi tehnične pomoči, kar je bilo intenzivnejše v prvih letih
samostojnega članstva. Slovenija je zaradi teh programov pridobila veliko
tehnične opreme, izšolala veliko svojih strokovnjakov in jim z različnimi
oblikami štipendiranja in znanstvenih obiskov omogočila stik s sodobnimi trendi
in znanstvenimi spoznanji v drugih razvitih državah, članicah MAAE. Slovenija
in njeni strokovnjaki se čedalje bolj tvorno in aktivno vključujejo v te
programe tudi kot izvajalci;
-       
sofinanciranje raziskovalnih projektov;
-       
izvedba in organizacija usposabljanj (tečajev ali delavnic) za slovenske
strokovnjake ali tuje slušatelje v Sloveniji;
-       
sodelovanje posameznih strokovnjakov v strokovnih misijah v jedrskih
objektih po svetu ali upravnih organih drugih držav (OSART, IRRS ipd.);
-       
sodelovanje slovenskih strokovnjakov v tehničnih delovnih skupinah in
odborih MAAE;
-       
obiski tujih strokovnih svetovalnih misij v slovenskih jedrskih objektih
in drugih institucijah;
-       
priprava novih standardov s področja jedrske in sevalne varnosti;
-       
uporaba različnih informacijskih sistemov MAAE, kakor so knjižnica INIS
ali več kakor 130 podatkovnih zbirk (npr. zbirka izrednih dogodkov v jedrskih
objektih IRS, zbirka o nelegalnem trgovanju z radioaktivnimi snovmi (illicit
trafficking database) ipd.);
-       
svetovno informacijsko središče za izmenjavo informacij v primeru
jedrske ali radiološke nesreče kjer koli na svetu;
-       
ustanovitev in vzdrževanje mednarodne lestvice za ocenjevanje resnosti
izrednih jedrskih ali radioloških dogodkov INES.
Slovenija je večkrat izkoristila možnost mednarodnih
pregledov svojih dejavnosti na področju jedrske in sevalne varnosti, kakršne
izvaja MAAE. Način in izvedba sta bolj ali manj standardizirana in potekata na
izhodišču, da država članica povabi MAAE, da izvede misijo na določenem
področju. Ko je vabilo potrjeno, MAAE oblikuje skupino mednarodnih
strokovnjakov, ki skupaj s člani sekretariata MAAE obiščejo državo
gostiteljico, izvedejo misijo (ki ne deluje kot inšpekcija) in o rezultatih
formalno poroča državi v posebnem poročilu, ki ni javno objavljeno, če se s tem
predhodno ne strinja država gostiteljica. Poročilo običajno vsebuje kratek opis
namena izvedbe in dejanskega stanja v državi ter priporočila in predloge za
izboljšave, navaja pa tudi konkretne primere dobre prakse. Od države
gostiteljice se nato pričakuje, da na podlagi poročila pripravi interni akcijski
načrt izvedbe priporočil in predlogov za izboljšave ter na tej podlagi povabi
MAAE, da izvede t. i. misije »follow-up«.
V Sloveniji so bile tako izvedene naslednje misije MAAE:
OSART v NEK (Operational SAfety Rewiev Team – skupina za pregled obratovalne varnosti)
v letih 1984, 1993 in 2003; IRRS pri URSJV (International Regulatory Review
Service – mednarodna skupina za pregled upravnega delovanja) v letih 1999 in
2011; IPPAS (International Physical Protection Advisory Service – mednarodna
svetovalna skupina za fizično varovanje) v letih 1996 in 2010; INSARR
(Integrated Safety Assessment of Research Reactors – celovita ocena varnosti
raziskovalnih reaktorjev) v letih 1976, 1985 in 1992; TranSAS (Transport Safety
Appraisal Service – skupina za oceno prometne varnosti) v letu 1999; RAMP
(Review of Accident Management Programmes – pregled programov za obvladovanje
nesreče) leta 2001; ORPAS (Occupational Radiation Protection Appraisal Service
– skupina za presojo varstva pred sevanji poklicno izpostavljenih oseb) leta
2001.
Po dogodkih 11. septembra 2001 se je v MAAE okrepilo področje
fizičnega varovanja jedrskih objektov. MAAE je tudi na tem področju začela
pripravljati mednarodne standarde in nuditi programe pomoči in sodelovanja.
Poleg tega ima MAAE posebno vlogo po pogodbi o neširjenju
jedrskega orožja in z njo povezanimi sporazumi o varovanju (t. i. safeguards
sporazumi in dodatni protokoli). Njeni inšpektorji lahko kadar koli pridejo v
Republiko Slovenijo in samostojno preverijo ravnanje imetnikov z jedrskimi
snovmi, predvsem z uranom in plutonijem. Pri tem sodelujejo z inšpektorji
Evropske komisije s podobnimi pooblastili. Namen teh inšpekcij je preprečevati
širjenje jedrskega orožja. Predstavniki Republike Slovenije sodelujejo v
svetovalnih telesih tega sistema nadzora nad jedrskimi materiali.
4.4 Sodelovanje z Agencijo za jedrsko energijo Organizacije
za ekonomsko sodelovanje in razvoj (OECD/NEA)
Svet Organizacije za ekonomsko sodelovanje in razvoj (OECD –
Organisation for Economic Cooperation and Development) je 20. decembra 2001
potrdil sprejem Republike Slovenije kot opazovalke Agencije za jedrsko energijo
(NEA – Nuclear Energy Agency). Predstavniki naše države so sodelovali v vseh
sedmih odborih NEA: odboru za ravnanje z radioaktivnimi odpadki (Radioactive
Waste Management Committee – RWMC); odboru za varstvo prebivalcev pred
ionizirajočim sevanjem (Committee on Radiation Protection and Public Health –
CRPPH); odboru za varnost jedrskih naprav (Committee on the Safety of Nuclear
Installations – CSNI); odboru za jedrsko znanost (Nuclear Science Committee –
NSC); odboru za jedrske upravne dejavnosti (Committee on Nuclear Regulatory
Activities – CNRA); odboru za tehnične in ekonomske raziskave razvoja jedrske
energije in gorivnega cikla (Committee for Technical and Economic Studies on
Nuclear Energy Development and the Fuel Cycle) in odboru za jedrsko pravo
(Nuclear Law Committe – NLC).
Po pridobitvi polnopravnega članstva Slovenije v OECD leta
2010 je Republika Slovenija brez kakršnih koli vsebinskih težav leta 2011
postala polnopravna članica NEA. NEA je sicer opravila oceno izpolnjevanja
pogojev in doseganja meril za članstvo, vendar je bilo ocenjevanje dokaj
kratko, saj je imela Republika Slovenija od leta 2001 status opazovalke, kjer
je z aktivnim sodelovanjem svojih predstavnikov v stalnih odborih NEA pridobila
sloves zanesljive partnerice in verodostojne kandidatke.
Republika Slovenija nadaljuje z delom v vseh sedmih odborih,
prav tako pa je vključena v NEA Databank, tj. banko podatkov, potrebnih pri
jedrskih raziskavah.
Delo v naštetih odborih in v večjem številu njihovih
pododborov je visoko strokovno, saj tam nastajajo predlogi tehničnih in
organizacijskih rešitev, ki jih pripravljajo in pozneje uporabljajo
najrazvitejše države sveta. Rezultati so praviloma strnjeni v delovna poročila,
ki so dostopna samo članicam. Aktivno sodelovanje predstavnikov Republike
Slovenije je zato zaradi možnosti vplivanja na tehnične rešitve in dostopa do
najnovejših tovrstnih dognanj izredno pomembno. OECD/NEA ne financira sodelovanja,
torej mora posamezna država članica sama kriti stroške udeležbe na delovnih
sestankih in v določenih primerih tudi prispevati svoj delež k skupnim
stroškom. Zaradi tega je sodelovanje predstavnikov Republike Slovenije večkrat
oteženo.
Republika Slovenija (prek IJS) redno sodeluje v raziskovalnih
projektih OECD/NEA. Med pomembnejše projekte v zadnjem času sodita SETH (SESAR
Thermalhydraulics) in SERENA (Steam Explosion Resolution for Nuclear
Applications).
4.5 Sodelovanje z drugimi mednarodnimi organizacijami
Ministrstva, državni organi in druge organizacije, dejavne na
področju jedrske in sevalne varnosti, kot članice ali kako drugače sodelujejo
tudi v drugih, samostojnih mednarodnih organizacijah.
Na področju nadzora nad neširjenjem jedrskega orožja je
Republika Slovenija tako kakor večina držav razvitega sveta članica organizacij
CTBTO – Comprehensive Test Ban Treaty Organisation, NSG – Nuclear Suppliers
Group in Zanger Committee. CTBTO s sedežem na Dunaju vzdržuje svetovno mrežo
senzorjev, ki lahko zaznajo jedrsko eksplozijo kjer koli na svetu. Drugi dve
organizaciji koordinirata mednarodne napore za preprečevanje izvoza blaga za
dvojno rabo, tj. blaga, ki je primarno namenjeno miroljubni uporabi, lahko pa
se uporabi tudi za razvoj jedrskega orožja, v države, ki jih mednarodna
skupnost prepoznava kot države, ki želijo imeti jedrsko orožje. Dejavnosti vseh
treh organizacij predstavljajo nekakšno konkretno »grožnjo« državam, ki bi
kršile prepoved proizvodnje jedrskega orožja.
4.6 Sodelovanje v mednarodnih združenjih
Poleg formalnih mednarodnih organizacij ali sodelovanj na
podlagi pogodbenih obveznosti se ministrstva, državni organi in druge
organizacije, aktivne na področju sevalne in jedrske varnosti, iz različnih
držav povezujejo tudi na drugačne, manj formalne načine. Praviloma so tovrstna
združevanja namenjena izboljšanju medsebojne izmenjave informacij in skupnemu
razvoju posameznega področja.
Uprava RS za jedrsko varnost je od leta 2004 članica
združenja WENRA (Western European Nuclear Regulators Association). V njem so
predstavniki vseh upravnih organov za jedrsko varnost v Evropi (tudi izven EU).
Poglavitni namen združenja je usklajevanje varnostnih standardov.
Po vzoru WENRE je bilo ustanovljeno združenje HERCA (Heads of
European Radiological Protection Competent Authority), v katerem so
predstavniki organov, pristojnih za nadzor sevalne varnosti in varstva pred
sevanji. Slovenska članica je Uprava RS za varstvo pred sevanji. Na področju
fizične zaščite obstaja neformalno združenje ENSRA (European Nuclear Security
Regulators Association), katerega slovenska člana sta predstavnika MNZ in
URSJV.
INLA (International Nuclear Law Assossiation) je mednarodno
združenje pravnih in drugih strokovnjakov s področja miroljubne uporabe jedrske
energije, katerega glavni namen je podpirati in pospeševati znanje in razvoj
pravne stroke in raziskav na tem področju, izmenjava spoznanj med člani ter
sodelovanje s sorodnimi združenji in institucijami.
NERS (Network of Regulators of Countries with Small Nuclear
Programmes – mreža regulatorjev držav z majhnim jedrskim programom) je primer
mednarodnega združenja, ki je nekaj let aktivno delovalo, a je smisel njegovega
obstoja zamrl.
WANO (World Association of Nuclear Operators – Svetovno
združenje obratovalcev jedrskih objektov) združuje vsa podjetja, ki upravljajo
jedrske elektrarne (operaterje). Iz Slovenije ja v njem NEK d. o. o. WANO je
mednarodna organizacija, ki je vodilna v zviševanju ravni jedrske varnosti.
IFNEC (International Framework for Nuclear Energy Cooperation
– Mednarodni okvir za sodelovanje na področju uporabe jedrske energije – prej
GNEP) je združenje, ki je nastalo na pobudo ZDA in v okviru katerega se
izvajajo razvoj in raziskave naprednih gorivnih ciklov in jedrskih reaktorjev
četrte generacije pod okriljem ZDA. Slovenija je podpisnica sporazuma in
članica.
4.7 Dvostranski sporazumi z drugimi državami
Najpomembnejši, vsekakor pa prvi dvostranski sporazum, ki ga
je sklenila naša država na tem področju, je sporazum med URSJV in Jedrsko
regulatorno komisijo Združenih držav Amerike (US NRC) o izmenjavi tehničnih
informacij in sodelovanju na področju jedrske varnosti. Ta sporazum omogoča
jedrski stroki iz Republike Slovenije dostop do ustreznih informacij države
dobaviteljice opreme za Nuklearno elektrarno Krško, ki je hkrati tudi vodilna
država na svetu pri razvoju jedrske varnosti. US NRC ima obsežen program
mednarodnega sodelovanja, saj ima sklenjene tovrstne dvostranske sporazume z
vsemi jedrskimi državami. Ker slovenska (in evropska) zakonodaja ne urejata
prav vseh (tehničnih) vidikov jedrske in sevalne varnosti, se zakonodaja ZDA
pogosto uporablja kot referenčna zakonodaja tudi za NEK.
Republika Slovenija ima z vsemi sosednjimi državami podpisane
sporazume o zgodnjem obveščanju v primeru radiološke nevarnosti. Leta 1995 je
bil podpisan z Republiko Madžarsko, leta 1996 z Republiko Avstrijo, leta 1998 z
Republiko Hrvaško, z Italijansko republiko pa je bil sklenjen sporazum o
zgodnji izmenjavi informacij ob radiološkem izrednem dogodku med Upravo RS za jedrsko
varnost in Inštitutom za varovanje okolja in raziskave Italijanske republike
(ISPRA) šele leta 2010. Sporazumi o zgodnjem obveščanju zagotavljajo predvsem
pravno podlago za hitro obveščanje o morebitnem radiološkem dogodku, ki bi
lahko ogrozil prebivalce v več državah. Vsi ti sporazumi vsebujejo tudi
določila o izmenjavi informacij s področja jedrske in sevalne varnosti.
Poleg sosednjih držav pa je v preteklosti glede na okoliščine
in potrebe prihajalo do različnih pobud in posledično do dvostranskih
sporazumov tudi z drugimi državami. V tem okviru je treba omeniti sporazum s
sorodnim organom Francoske republike. URSJV vzdržuje redne stike tudi na
podlagi dvostranskega sporazuma s sorodnim organom v Republiki Slovaški.
Sklenjeni so bili tudi dvostranski sporazumi z Republiko Korejo, Kanado in
Južno Afriko, vendar jih v zadnjem obdobju ni bilo treba izvajati. URSJV je v
zadnjih letih sklenila več memorandumov o sodelovanju. Tovrstni memorandumi
pokrivajo sorodne vsebine kakor meddržavni sporazumi, vendar so hierarhično to
bistveno nižji predpisi in jih je zato enostavneje sklepati. Sklenjeni so že
memorandumi o sodelovanju z upravnimi organi Češke Republike, Republike
Makedonije, Bosne in Hercegovine in državno jedrsko agencijo Republike
Albanije.
Posebej velja omeniti, da je leta 2003 začela veljati pogodba
med Vlado Republike Slovenije in Vlado Republike Hrvaške o ureditvi statusnih
in drugih pravnih razmerij, povezanih z vlaganjem v NEK, njenim izkoriščanjem
in razgradnjo, s katero sta obe državi uredili svoje medsebojne odnose v zvezi
s statusom, izkoriščanjem in razgradnjo NEK. V skladu s to pogodbo sta za
zagotavljanje materialnih pogojev za vzdrževanje visoke ravni jedrske varnosti
odgovorni obe pogodbeni stranki, za zakonodajo in nadzor jedrske varnosti pa je
odgovorna samo in izključno Republika Slovenija.
Poleg že navedenega mednarodnega sodelovanja pa je že kmalu
po osamosvojitvi naše države (leta 1992) vlada s sklepom imenovala Mednarodno
komisijo za neodvisno analizo varnosti jedrske elektrarne Krško – ICISA. Po
letu in pol delovanja je komisija pripravila izčrpno poročilo, ki je bilo,
ponovno na podlagi sklepa vlade (iz leta 1994, s katerim je bila komisija tudi
razrešena), poslano vladam sosednjih držav (Avstrije, Italije, Madžarske in
Hrvaške), katerih strokovnjaki so (med drugim) sodelovali pri delu komisije.
5. VELJAVNA ZAKONODAJA
Ustava Republike Slovenije v tretjem poglavju, ki ureja
gospodarska in socialna razmerja, določa, da ima vsakdo pravico do zdravega
življenjskega okolja, pri čemer država skrbi za zdravo okolje in v ta namen z
zakonom določa pogoje in načine za opravljanje gospodarskih in drugih
dejavnosti. Te določbe Ustave so podlaga za pravno urejanje področja jedrske in
sevalne varnosti.
Slovenska zakonodaja na področju jedrske varnosti in varstva
pred sevanji je obsežna in usklajena z mednarodnimi standardi. V najožjem
pomenu praktične uporabe je področje urejeno z ZVISJV, katerega prvi zametki
segajo že v čas prejšnje države. Po osamosvojitvi se je še nekaj let v
uporabljal jugoslovanski zakon, dokler ni bil leta 2002 sprejet ZVISJV. Do leta
2012 je bil trikrat dopolnjen in spremenjen (2003, 2004 in 2011). Na njegovi
podlagi je bilo sprejetih šest uredb vlade, deset pravilnikov ministra,
pristojnega za okolje, devet pravilnikov ministra, pristojnega za zdravje, in
dva pravilnika ministra, pristojnega za notranje zadeve.
V svojo zakonodajo je Republika Slovenija prenesla temeljne
standarde Mednarodne agencije za atomsko energijo. Sredi prvega desetletja 21.
stoletja so predstavniki URSJV sodelovali v skupini WENRA (glej prejšnje
poglavje), kjer so pripravljali t. i. Reference Levels za jedrske elektrarne.
Reference Levels so strnjeni in dodelani standardi Mednarodne agencije za
atomsko energijo, ki so jih upravni organi evropskih jedrskih držav prepoznali
kot primerne za vse v Evropi. Leta 2011 smo vse te evropske Reference Levels
prenesli v zavezujoče slovenske pravilnike in na ta način slovenske predpise
uskladili z najboljšo evropsko prakso.
Nadalje je širše področje jedrske in sevalne varnosti urejeno
z zakonodajo s področja odgovornosti za jedrsko škodo, izvoza blaga z dvojno
rabo (tj. blaga, s ki bi ga bilo mogoče uporabiti za izdelavo jedrskega
orožja), prevoza nevarnega blaga, predpisi, ki urejajo izvajanje gospodarske
javne službe ravnanja z radioaktivnimi odpadki, delovanje sklada za
financiranje razgradnje Nuklearne elektrarne Krško in odlaganja radioaktivnih
odpadkov iz Nuklearne elektrarne Krško, trajno prenehanje izkoriščanja uranove
rude in preprečevanje posledic rudarjenja v Rudniku urana Žirovski vrh, fizično
varovanje, predpisi s področja zaščite in reševanja ipd.
Slovenija je pogodbenica številnih mednarodnih pogodb, ki se
v skladu z Ustavo Republike Slovenije po ratifikaciji in objavi uporabljajo
neposredno (glej poglavje 4. Mednarodno sodelovanje).
Področje varstva pred sevanji se je sistemsko začelo urejati
v petdesetih in šestdesetih letih prejšnjega stoletja. Leta 1947 je bil na
podlagi zakona o inšpekciji dela sprejet Pravilnik o varstvenih ukrepih pri
delu z rentgenskimi napravami in radioaktivnimi snovmi (Uradni list FLRJ, št.
100/47). Nato je bil leta 1959 sprejet prvi Zakon o varstvu pred ionizirajočimi
sevanji (Uradni list FLRJ, št. 16/59), na podlagi katerega so bili leta 1962
izdani trije pravilniki, ki so vsebinsko opredeljevali področja uporabe
radioaktivnih elementov, strokovne izobrazbe in usposobljenosti izvajalcev ter
zdravniških pregledov. Prav tako je bila na podlagi zakona izdana Odločba o
pooblastitvi zavodov za izvajanje strokovnih nalog na področju varstva pred
sevanji (Uradni list FLRJ, št. 31/62) in Navodilo o dovoljenih dozah
ionizirajočih sevanj (Uradni list FLRJ, št. 31/62).
Leta 1965 je bil sprejet zvezni Temeljni zakon o varstvu pred
ionizirajočimi sevanji (Uradni list SFRJ, št. 12/65), na podlagi katerega je
bilo sprejetih devet podzakonskih predpisov. Pristojni upravni republiški organ
za področje varstva pred ionizirajočimi sevanji, opredeljen v 31. členu zakona,
je bila sanitarna inšpekcija. Po zveznem zakonu je bil leto pozneje sprejet
republiški Zakon o varstvu pred ionizirajočimi sevanji (Uradni list SRS, št.
21/66). Omenjena predpisa sta bila posodobljena sredi sedemdesetih let, in
sicer z zveznim Zakonom o varstvu pred ionizirajočimi sevanji (Uradni list
SFRJ, št. 54/76). S sprejetjem navedenega zakona je povezana tudi prva
zaposlitev strokovnjaka za varstvo pred sevanji z Inštituta Jožef Stefan na
republiškem sanitarnem inšpektoratu v začetku 1977. Leta 1980 so republiški
zakon posodobili z Zakonom o izvajanju varstva pred ionizirajočimi sevanji in o
ukrepih za varnost jedrskih objektov in naprav (Uradni list SRS, št. 28/80). Do
tedaj ožjemu področju varstva pred sevanji se je zaradi nameravane gradnje
jedrske elektrarne v Sloveniji dodalo urejanje tudi področja jedrske varnosti,
kakor je razvidno iz naslova zakona.
Zvezni predpis se je nato ponovno spremenil leta 1984. Naslov
predpisa, ki je veljal do leta 2002, je bil Zakon o varstvu pred ionizirajočimi
sevanji in o posebnih varnostnih ukrepih pri uporabi jedrske energije (Uradni
list SFRJ, št. 62/84). Pristojnosti nadzora in tudi nekaterih upravnih nalog na
področju varstva pred sevanji je imel v vsem tem obdobju republiški sanitarni
inšpektorat, ki se je po osamosvojitvi preimenoval v Zdravstveni inšpektorat
Republike Slovenije.
Kljub dokaj obsežnem urejanju področja varstva pred sevanji,
kakor je opisano zgoraj, pa je v predpristopnih pogajanjih v času približevanja
EU morala Slovenija svoj pravni red uskladiti s pravnim redom EU, ki je
področje varstva pred sevanji urejal s številnimi uredbami in direktivami.
Naloga je bila zadovoljivo rešena s sprejetjem in uveljavitvijo ZVISJV (leta
2002) in poznejših uredb in pravilnikov s tega področja.
Na drugi strani pa z vstopom Republike Slovenije v EU leta
2004 ni bilo treba bistveno spremeniti zakonodaje na področju jedrske varnosti,
saj EU takrat na tem področju še ni imela zavezujočih direktiv. Pozneje je
Republika Slovenija že tvorno sodelovala pri nastajanju Direktive o jedrski
varnosti12, ki je bila objavljena poleti 2009. Z nekaj manjšimi dopolnitvami
smo se leta 2011 v Sloveniji v celoti uskladili s to direktivo. Leta 2011 je EU
sprejela Direktivo o ravnanju z radioaktivnimi odpadki in izrabljenim jedrskim
gorivom13, s katero je Republika Slovenija prav tako že v celoti uskladila
svojo nacionalno zakonodajo.
Na razvoj slovenske zakonodaje s področja jedrske in sevalne
varnosti je bistveno vplivalo dejstvo, da je edina jedrska elektrarna v Krškem
ameriškega porekla. Ob njeni gradnji so v nekdanji državi obstajali samo
zametki ustreznih pravnih predpisov in standardov, zato so elektrarno zgradili
v skladu s predpisi ZDA kot države dobaviteljice. Sedanja zakonodaja upošteva
to dejstvo in še naprej dopušča, da glede podrobnih tehničnih predpisov in
standardov upravna praksa upošteva predpise in standarde države dobaviteljice.
S podobnim izzivom bo Republika Slovenija soočena, če se bo
na njenem ozemlju gradil še kakšen večji jedrski objekt. Sedanja zakonodaja
omogoča, da se tudi za prihodnje objekte vzpostavi stik z večjim upravnim organom
za jedrsko varnost v državi dobaviteljici tehnologije ali v kateri drugi visoko
razviti državi in da se večinoma uporabijo njihovi tehnični predpisi in
standardi.
5.1 Temeljne rešitve v Zakonu o varstvu pred ionizirajočimi
sevanji in jedrski varnosti
Jedrsko varnost ZVISJV opredeljuje kot tehnične in
organizacijske ukrepe, s katerimi se doseže varno obratovanje jedrskega
objekta, preprečuje izredne dogodke ali ublažijo posledice teh dogodkov ter
varuje izpostavljene delavce, prebivalstvo in okolje pred ionizirajočimi
sevanji, medtem ko sevalno varnost opredeljuje kot tehnične in organizacijske
ukrepe v jedrskem, sevalnem ali v manj pomembnem sevalnem objektu, s katerimi
se doseže varno obratovanje objekta, preprečuje izredne dogodke ali ublažijo
posledice teh dogodkov ter zagotovi varstvo izpostavljenih delavcev,
prebivalstva in okolja pred ionizirajočimi sevanji.
Načela jedrske varnosti, predstavljena v drugem poglavju
zgoraj, so bodisi prenesena v 4. člen ZVISJV (načelo celovitosti; načelo
upravičenosti; načelo optimizacije varstva pred ionizirajočimi sevanji; načelo
mejnih doz; načelo miroljubne uporabe; načelo primarne odgovornosti; načelo
povzročitelj plača; načelo pripravljenosti; načelo subsidiarnega ukrepanja;
načelo javnosti in načelo stopenjskega pristopa) ali pa vgrajena v druge
predpise. Skrb za jedrsko in sevalno varnost se začne že v fazi projektiranja
jedrskega ali sevalnega objekta, kjer je treba upoštevati naslednja načela:
načelo obrambe v globino; načelo enojne odpovedi; načelo neodvisnosti; načelo
raznovrstnosti; načelo redundance; načelo varne odpovedi; načelo preverjenih
komponent in načelo stopenjskega pristopa.
Poleg tega je pri projektiranju sevalnega ali jedrskega
objekta:
-       
zaželeno uporabljati pasivne varnostne funkcije in s tem zmanjšati
stopnjo odvisnosti od aktivnih varnostnih nalog, nadzora in človeškega
posredovanja za zagotavljanje varnosti;
-       
treba v vseh stanjih objekta in pri projektnih dogodkih, pri jedrskih
elektrarnah pa tudi med težko nesrečo, zagotoviti izvedbo naslednjih glavnih
varnostnih nalog: zagotovitev podkritičnosti, če je potrebna; odvajanje
toplote, če je to potrebno, in zadrževanje radio­aktivnih snovi v vseh stanjih
objekta in ob projektnih dogodkih;
-       
treba upoštevati značilnosti lokacije, vključno z vplivi na objekt, ki
izvirajo iz vplivnega območja lokacije;
-       
treba upoštevati pogoje normalnega obratovanja, predpostavljene začetne
dogodke, nesreče in za odlagališča tudi scenarij normalnega in spremenjenega
razvoja.
Projektne osnove morajo vključevati predpostavljene začetne
dogodke, ki so notranji ali zunanji, povzročeni zaradi človeške dejavnosti ali
naravni, katerih verjetnost ni zanemarljivo majhna ali katerih morebitne
posledice za okolje, prebivalce ali zaposlene niso zanemarljive. Zagotavljanje
projektnih osnov sevalnega ali jedrskega objekta je treba preveriti z
varnostnimi analizami. Projektne osnove sevalnega ali jedrskega objekta morajo
biti razumljivo in sistematično določene, dokumentirane in po potrebi
posodobljene med gradnjo, v njegovi celotni obratovalni dobi, med morebitno
fazo mirovanja in med razgradnjo. Upravljavec sevalnega ali jedrskega objekta
mora redno preverjati projektne osnove objekta. Pregled projektnih osnov je
treba opraviti tudi po obratovalnih dogodkih, ki so vplivali na sevalno ali
jedrsko varnost, ali zaradi pomembnih novih informacij glede sevalne ali
jedrske varnosti.
V vseh fazah gradnje jedrskega ali sevalnega objekta mora
investitor pridobiti vsa ustrezna soglasja in dovoljenja, saj ZVISJV izvajanje
sevalne dejavnosti ali uporabe virov sevanja brez predpisanih soglasij in
dovoljenj izrecno prepoveduje in sankcionira.
Skrb in odgovornost za jedrsko in sevalno varnost ima po
splošnih mednarodnih standardih in tudi po naši zakonodaji14
uporabnik vira sevanja oziroma upravljavec jedrskega objekta. Upravljavec
jedrskega ali sevalnega objekta mora v obratovalni dobi objekta zagotoviti, da:
-       
obratuje ali poskusno obratuje v skladu z odobrenimi obratovalnimi
pogoji in omejitvami,
-       
uporablja pisne postopke za obratovanje, poskusno obratovanje,
prenehanje obratovanja ali razgradnjo objekta, ki morajo zajemati vsa stanja
objekta, predvidena v varnostnem poročilu,
-       
spremlja svoje in tuje obratovalne izkušnje,
-       
spremlja obratovalne kazalnike, ki prikazujejo varnost in obratovanje
objekta,
-       
spremlja procese staranja opreme in izvaja ukrepe za zmanjšanje ali
odpravo učinkov teh procesov,
-       
vzdržuje, pregleduje in preizkuša sisteme in komponente objekta in s tem
zagotavlja njihovo razpoložljivost, zanesljivost in zmožnost izpolnjevanja
njihovih funkcij,
-       
ima izdelan usklajen načrt zaščite in reševanja, ki ga po potrebi izvaja
v sodelovanju z drugimi organi in organizacijami, pristojnimi za ravnanje v
primeru jedrske nesreče,
-       
zagotavlja usposabljanje in izpopolnjevanje zaposlenih in zunanjih
izvajalcev v sevalnem ali jedrskem objektu,
-       
ravna z radioaktivnimi odpadki tako, da nastaja čim manj radioaktivnih
odpadkov in njihovih izpustov v okolje tako glede njihove aktivnosti kakor tudi
obsega ter da se jih obdela in skladišči na način, primeren za odlaganje, in v
skladu z nacionalnim programom ravnanja z radioaktivnimi odpadki in izrabljenim
gorivom,
-       
zagotavlja obratovalni monitoring radioaktivnosti v okolici sevalnega
ali jedrskega objekta.
Jedrska in sevalna varnost objektov se zagotavljata tudi z
drugimi instituti in ukrepi (npr. občasnimi varnostnimi pregledi, obveznimi
izvedbami varnostnih izboljšav, rednim poročanjem, sistemom vodenja in
kakovosti, vključevanjem pooblaščenih izvedencev itd.), vse do možne spremembe
dovoljenja, njenega odvzema in/ali zaustavitve obratovanja objekta in glob za
prekrške. Globe so seveda zadnja stopnja in so predvidene za primer, ko vse
druge oblike zagotavljanja jedrske in sevalne varnosti odpovedo.
ZVISJV predpisuje tudi ukrepe za fizično zaščito jedrskih in
sevalnih objektov ter pomembnejših virov sevanja. Za fizično zaščito so
odgovorni upravljavci objektov ali uporabniki virov, nadzira pa jih Ministrstvo
za notranje zadeve v sodelovanju z URSJV.
ZVISJV podrobno ureja tudi izvajanje sevalnih dejavnosti in
uporabo virov sevanja. Prepovedana je vsaka dejavnost, ki predhodno ne pridobi
dovoljenja ali ni vsaj priglašena. Podobno kakor pri jedrskih ali sevalnih
objektih je tudi izvajalec sevalne dejavnosti primarno odgovoren za varnost
delavcev in prebivalstva. Pred izdajo dovoljenja mora upravni organ preveriti,
če ima izvajalec potrebna znanja za izvajanje dejavnosti in ta znanja ustrezno
obnavlja, če ima ustrezna tehnična sredstva in če je izvedel vse potrebne
priprave za ukrepanje v primeru izrednih dogodkov ter za ustrezno predajo
morebitnih radioaktivnih odpadkov ob koncu dejavnosti javni gospodarski službi
za ravnanje z radioaktivnimi odpadki. Državni organ mora imeti registre, s
katerimi sledi vire ionizirajočih sevanj »od zibelke do groba«.
6. INSTITUCIONALNI OKVIR
V zgodovini uporabe jedrske energije in virov ionizirajočega
sevanja je nastajal tudi institucionalni okvir ministrstev, organov državne
uprave in drugih povezanih institucij, ki vsaka opravlja svoj del dejavnosti,
potrebnih za uporabo jedrske energije in zagotavljanje jedrske in sevalne
varnosti. Organizirani so v treh glavnih sklopih, stebrih, ki zajemajo
naslednja področja:
1.     
Razvoj (promocija) uporabe jedrske energije (pravzaprav razvoj širše
energetske politike države), kjer ima vodilno vlogo ministrstvo, pristojno za
energijo.
2.     
Neodvisni upravni nadzor nad zagotavljanjem jedrske in sevalne varnosti,
kjer je vodilna URSJV pri Ministrstvu za kmetijstvo in okolje, poleg nje pa
tudi Uprava RS za varstvo pred sevanji (URSVS) pri Ministrstvu za zdravje,
Uprava RS za zaščito in reševanje pri Ministrstvu za obrambo in Ministrstvo za
notranje zadeve in javno upravo.
3.     
Skrb za odlaganje radioaktivnih odpadkov, ki je v pristojnosti Agencije
RAO pod upravljanjem ministrstva, pristojnega za energijo.
Mednarodni standardi in nesrečni primeri iz tujine
nakazujejo, da je ključnega pomena stroga ločenost resorja, ki opravlja nadzor
nad jedrsko in sevalno varnostjo, od resorjev, katerih glavna naloga je
promocija dejavnosti. V Sloveniji je ta ločenost ustrezno zagotovljena na področju
jedrske varnosti (URSJV kot organ v sestavi ministrstva, pristojnega za okolje,
je ustrezno ločena od upravljavcev jedrskih objektov), medtem ko je v zdravstvu
zagotovljena z dejstvom, da je URSVS neodvisen organ v sestavi Ministrstva za
zdravje. Standardi zahtevajo tudi zagotovitev zadostnih finančnih in človeških
virov za izpolnjevanje nalog upravnih organov.
Glavnina strokovnega, upravnega in inšpekcijskega odločanja
na področju jedrske in sevalne varnosti15 je zaupana URSJV (kot
organu v sestavi Ministrstva za kmetijstvo in okolje) in URSVS (kot organu v
sestavi Ministrstva za zdravje). V prihodnosti je načrtovana združitev obeh
organov v samostojno javno agencijo.
URSJV je pristojna za nadzor jedrske varnosti, jedrskih in
sevalnih objektov ter virov ionizirajočega sevanja v državi, razen virov v
zdravstvu in veterini. Področje dela URSJV je tudi večji del mednarodnega
sodelovanja na področju jedrske in sevalne varnosti, ki se zadnja leta precej
povečuje.
URSVS je pristojna za nadzor vseh virov ionizirajočega
sevanja v zdravstvu in veterini, za nadzor sevalne obremenjenosti zaradi radona
in za varstvo pred sevanji posameznih oseb. URSVS tudi vzdržuje mednarodne
stike.
URSJV in URSVS torej v precejšnji meri opravljata podobne
strokovne, upravne in inšpekcijske naloge na podlagi istega zakona (ZVISJV), le
na različnih področjih. Razlogi za tako ločitev so večinoma zgodovinski.
Poleg URSJV in URSVS manjše dele zakonskih zahtev iz ZVISJV
pokrivajo tudi drugi organi: Uprava RS za zaščito in reševanje področje pripravljenosti
na izredne dogodke, Ministrstvo za notranje zadeve in javno upravo pa fizično
varovanje objektov in virov iz pristojnosti URSJV in URSVS.
Strokovno, upravno in inšpekcijsko delo na razvejanem
področju jedrske in sevalne varnosti v naši državni upravi opravlja le okoli 50
do 60 strokovnjakov.
Ne glede na razlike v upravni ureditvi področja jedrske in
sevalne varnosti v primerljivih državah (predvsem tistih iz EU) je v zadnjih
letih opaziti predvsem dva prevladujoča trenda: združevanje funkcij jedrske in
sevalne varnosti (tudi tistih, pristojnih za nadzor virov ionizirajočega
sevanja v zdravstvu in veterini) v en upravni organ ter delna ali celovita
neodvisnost financiranja področja od državnega proračuna s sistemom tarif in
nadomestil za opravljeno delo, ki se ga po načelu »povzročitelj plača«16
zaračunava strankam postopka.
6.1 Ministrstva in njihovi organi
Ministrstvo za kmetijstvo in okolje
Uprava Republike Slovenije za jedrsko
varnost (URSJV)
Upravni organ, pristojen za
»…zadeve, ki se nanašajo na varnost jedrskih objektov in na
inšpekcijsko nadzorstvo nad izvrševanjem zakonov, drugih predpisov in splošnih
aktov iz republiške pristojnosti, ki urejajo varnost jedrskih objektov«,
je bil ustanovljen že leta 1987, ko je bila sprejeta
sprememba in dopolnitev Zakona o sistemu državne uprave in o izvršnem svetu
Skupščine SR Slovenije ter o republiških upravnih organih17.
Delovati je začel 1. 1. 1988 kot Republiška uprava za jedrsko varnost. Z
Zakonom o organizaciji in delovnem področju ministrstev iz leta 199418
je Uprava Republike Slovenije za jedrsko varnost postala organ v sestavi
Ministrstva za okolje in prostor. Uredba o organih v sestavi ministrstev iz
leta 200319 določa, da
»…Uprava Republike Slovenije za jedrsko varnost opravlja
specializirane strokovne in razvojne upravne naloge ter naloge inšpekcijskega
nadzora na področjih sevalne in jedrske varnosti, izvajanja sevalnih dejavnosti
in uporabe virov sevanja, z izjemo v zdravstvu ali veterinarstvu, varstva
okolja pred ionizirajočimi sevanji, fizičnega varovanja jedrskih snovi in
objektov, neširjenja jedrskega orožja in varovanja jedrskega blaga, spremljanja
stanja radioaktivnosti okolja in odgovornosti za jedrsko škodo.«.
Z reorganizacijo državne uprave leta 201220 je
Uprava RS za jedrsko varnost postala organ v sestavi novo nastalega Ministrstva
za kmetijstvo in okolje.
Poleg ZVISJV in na njegovi podlagi izdanih podzakonskih
predpisov podlago za strokovne in upravne pristojnosti URSJV predstavlja še več
drugih predpisov.
Ministrstvo, pristojno za kmetijstvo
Poleg pristojnosti, ki jih ima URSJV, Ministrstvo za
kmetijstvo in okolje izvaja posebne pristojnosti na področju sevalne varnosti
za izvajanje uredb Sveta (ES) in Komisije (EK) Evropske unije, ki urejajo uvoz
kmetijskih proizvodov iz tretjih držav po nesreči v jedrski elektrarni Černobil
(t. i. »postčernobilske uredbe) ali ki se nanašajo na najvišjo dovoljeno
stopnjo radioaktivnega onesnaženja živil in krme po jedrski nesreči ali drugi
radiološki nevarnosti (t. i. »speče« uredbe).
Ministrstvo za zdravje
Uprava Republike Slovenije za varstvo
pred sevanji
Uprava Republike Slovenije za varstvo pred sevanji deluje kot
organ v sestavi ministrstva za zdravje. Ustanovljena je bila na podlagi ZVISJV
leta 2002 in je 1. marca 2003 prevzela pristojnosti Zdravstvenega inšpektorata
RS na področju varstva pred sevanji in vse upravne naloge s tega področja, ki
so bile v pristojnosti Ministrstva za zdravje.
Kakor to določa Uredba o organih v sestavi ministrstev, je
Uprava Republike Slovenije za varstvo pred sevanji pristojna za opravljanje
strokovnih, upravnih, nadzornih in razvojnih nalog ter nalog inšpekcijskega
nadzora na področjih izvajanja dejavnosti in uporabe virov ionizirajočih sevanj
v zdravstvu in veterinarstvu, varovanja zdravja ljudi pred škodljivimi vplivi
ionizirajočih sevanj, sistematičnega pregledovanja delovnega in bivalnega
okolja zaradi izpostavljenosti ljudi naravnim virom ionizirajočih sevanj,
izvajanja monitoringa radioaktivne kontaminacije živil in pitne vode,
omejevanja, zmanjševanja in preprečevanja zdravju škodljivih vplivov
neionizirajočih sevanj ter presojanja ustreznosti in pooblaščanja izvedencev
varstva pred sevanji.
Ministrstvo za infrastrukturo in prostor
Direktorat za energijo
Ministrstvo za infrastrukturo in prostor prek Direktorata za
energijo pripravlja celovito energetsko politiko države na področju oskrbe z
energijo (proces pridobivanja in predelave, proizvodnje, prenosa, distribucije
in dobave energije, učinkovite rabe in obnovljivih virov energije za ogrevanje
in transport) ter a podeljevanjem rudarskih pravic za raziskovanje in
izkoriščanje vseh vrst mineralnih surovin zagotavlja gospodarno ravnanje z
mineralnimi surovinami. Direktorat za energijo je torej tisti del državne
uprave, ki skrbi za razvoj uporabe jedrske energije, kar se v strokovnem
mednarodnem žargonu imenuje »promocijski organ«. Direktorat spremlja
upravljanje energetskih podjetjih v državni lasti, med katerimi je tudi GEN
energija, lastnik slovenskega deleža NEK. Na ta način ima Direktorat tudi vpliv
na jedrsko varnost objekta, saj je njeno dolgoročno zagotavljanje odvisno
predvsem od stabilnega poslovnega in finančnega položaja.
Pod okriljem Direktorata za energijo deluje (kot izvajalska
institucija) Agencija za radioaktivne odpadke, direktorat pa tudi spremlja
delovanje Sklada za financiranje razgradnje NEK in za odlaganje radioaktivnih
odpadkov iz NEK.
Ministrstvo spremlja in je vključeno v delo meddržavne
komisije, ki je ustanovljena na podlagi pogodbe med Vlado Republike Slovenije
in Vlado Republike Hrvaške o ureditvi statusnih in drugih pravnih razmerij,
povezanih z vlaganjem v Nuklearno elektrarno Krško, z njenim izkoriščanjem in
razgradnjo21, katere naloga je spremljanje izvajanja te pogodbe.
Ministrstvo za notranje zadeve in javno upravo
Ministrstvo za notranje zadeve po veljavni zakonodaji pokriva
predvsem področje fizičnega varovanja; upravljavec objekta, v katerem so
jedrske ali radioaktivne snovi, in prevoznik jedrskih snovi morata namreč
zagotoviti izdelavo programa in načrta fizičnega varovanja ter zagotoviti
izvajanje ukrepov fizičnega varovanja objektov ali snovi v skladu z načrtom.
Tak načrt fizičnega varovanja potrdi Ministrstvo za notranje zadeve, katerega
organ v sestavi – Inšpektorat RS za notranje zadeve – je pristojen tudi za
inšpekcijski nadzor tega področja.
Ministrstvo za izobraževanje, znanost in šport
Ministrstvo, pristojno za izobraževanje in znanost,
zagotavlja temeljne študijske in raziskovalne programe za izobraževanje
strokovnjakov s tehničnih in naravoslovnih področij, pomembnih za jedrsko
varnost. Upošteva energetsko politiko države in v skladu z energetskimi načrti
načrtno namenja primeren del sredstev v izobraževalne in raziskovalne programe,
ki so ključnega pomena za državo. Spodbuja delodajalce z ustreznih področij k
sodelovanju na področju izobraževanja.
Ministrstvo je tudi pristojno za vzdrževanje raziskovalne
infrastrukture v državi, med katero spada tudi jedrski objekt raziskovalni
reaktor TRIGA MARK II. Ministrstvo v imenu države nastopa kot lastnik tega
objekta in mu zagotavlja ustrezna finančna sredstva.
Ministrstvo za obrambo
Uprava Republike Slovenije za zaščito in
reševanje
Uprava Republike Slovenije za zaščito in reševanje opravlja
upravne in strokovne naloge zaščite, reševanja in pomoči ter druge naloge
varstva pred naravnimi in drugimi nesrečami. V okviru teh pristojnosti
pripravlja tudi državni načrt zaščite in reševanja ob jedrski ali radiološki
nesreči22 in državni načrt zaščite in reševanja ob uporabi orožij
ali sredstev za množično uničevanje v teroristične namene oziroma terorističnem
napadu s klasičnimi sredstvi23. Uprava RS za zaščito in reševanje
zagotavlja tudi možnosti za delo poveljnika in Štaba CZ RS, ki operativno in
strokovno vodi dejavnost civilne zaščite in drugih sil za zaščito, reševanje in
pomoč iz državne pristojnosti, ter jo usmerja in usklajuje glede na nastale
razmere.
6.2 Širši institucionalni okvir
Agencija za radioaktivne odpadke
Agencija ARAO je bila ustanovljena z odlokom izvršnega sveta
Skupščine RS24 v začetku leta 1991 z namenom, da bi ta zagotovila
pogoje za trajno varno odložitev radioaktivnih odpadkov.
Sprva organizirana kot javno podjetje je bila agencija leta
1996 preoblikovana v javni gospodarski zavod25. S spremembami in
dopolnitvami odloka (v letih 1999, 2001 in 2009) je dobila širše pristojnosti
in naloge:
-       
upravljanje skladišča radioaktivnih odpadkov v Brinju,
-       
vodenje investicije in pozneje upravljanje prihodnjega odlagališča nizko
in srednje radioaktivnih odpadkov,
-       
zbiranje in prevoz radioaktivnih odpadkov malih proizvajalcev,
-       
informiranje in ozaveščanje javnosti o radioaktivnih odpadkih,
-       
nadzor nad objekti državne infrastrukture, tj. nekdanjimi odlagališči.
ARAO je izvajalka obvezne javne službe ravnanja z vsemi
radioaktivnimi odpadki malih povzročiteljev, ki nastajajo na območju Slovenije.
Radioaktivne odpadke in izrabljeno gorivo lahko za določen
čas skladišči in obdeluje tudi upravljavec jedrskega objekta, ki je odpadke
povzročil, če za tako ravnanje pridobi dovoljenje organa, pristojnega za
jedrsko varnost.
Sklad za financiranje razgradnje Nuklearne elektrarne Krško
in za odlaganje radio­aktivnih odpadkov iz NEK.
Sklad NEK je bil ustanovljen decembra 199426,
delovati pa je začel leta 1995. S tem se je začelo sistemsko reševanje
financiranja razgradnje NEK in trajnega odlaganja radioaktivnih odpadkov ter
izrabljenega jedrskega goriva.
Mesečna vplačila je najprej zagotavljala NEK, leta 2004 pa je
zavezanec za vplačilo sredstev v Sklad NEK postalo podjetje ELES GEN (sedaj GEN
energija), ki je pravni naslednik slovenskih vlagateljev v NEK.
Na podlagi zakonskega določila se v Sklad NEK vplačuje delež
cene vsake kilovatne ure električne energije, proizvedene v NEK in prodane v
Sloveniji. Ta sredstva Sklad NEK z nalaganjem plemeniti in tako postopno
zagotavlja zbiranje sredstev, potrebnih za izpolnitev zastavljenih ciljev.
Pomembna je tudi sklenitev pogodbe med Vlado Republike
Slovenije in Vlado Republike Hrvaške o ureditvi statusnih in drugih pravnih
razmerij, povezanih z vlaganjem v NEK, z njenim izkoriščanjem in razgradnjo, ki
med drugim določa, da morata državi zagotoviti vsaka polovico potrebnih
sredstev, in sicer z vplačevanjem v svoj posebni sklad. Republika Hrvaška je
svoj namenski sklad ustanovila konec leta 2007 in tako začela zbirati sredstva
v njem.
Pool za zavarovanje in pozavarovanje jedrskih nevarnosti GIZ
Jedrski pool GIZ je bil ustanovljen leta 1994 kot gospodarsko
interesno združenje, pri katerem upravljavci jedrskih objektov v Republiki
Sloveniji zavarujejo in pozavarujejo jedrske nevarnosti. Vanj je združenih pet
zavarovalnic in dve pozavarovalnici.
Zavarovanje se nanaša predvsem na odgovornost za jedrsko
škodo; jedrski pool GIZ pri zavarovanju odgovornosti za jedrsko škodo sodeluje
pri riziku do višine svojih zmogljjivosti, presežek pa pozavaruje pri večjem
številu tujih poolov, od katerih imajo vodilne deleže britanski, japonski,
nemški, francoski, nordijski (švedski in finski) jedrski pool. Jedrski pool GIZ
skupaj s hrvaškim jedrskim poolom kot sozavarovateljem (delež rizika si delita
v razmerju 50:50) zavaruje premoženje NEK pred jedrskimi, požarnimi in drugimi
tveganji (nevarnost terorizma in riziko strojeloma). Oba jedrska poola
zavarujeta navedene rizike do višine svojih zmogljivosti, presežek pa tudi v
tem primeru pozavarujeta pri večjem številu tujih jedrskih poolov.
6.3 Strokovni sveti in komisije27
Strokovni svet za sevalno in jedrsko varnost
Strokovni svet za sevalno in jedrsko varnost (SSSJV) deluje
na podlagi ZVISJV in pravilnika o strokovnem svetu za sevalno in jedrsko
varnost28, naloge pa so povezane z dajanjem mnenj in predlogov glede
vprašanj sevalne in jedrske varnosti, varovanja jedrskega blaga, stanja
radioaktivnosti okolja, varstva okolja pred ionizirajočimi sevanji,
intervencijskega ukrepanja, sanacije posledic izrednih dogodkov in uporabe
virov sevanja, ki se jih ne uporablja v zdravstvu in veterinarstvu; prav tako
SSSJV daje mnenja in predloge na osnutke predpisov po ZVISJV, daje mnenja k
letnemu poročilu o varstvu pred ionizirajočimi sevanji in jedrski varnosti,
mnenja o letnem programu dela upravnih organov in inšpektorjev, pristojnih za
zadeve po ZVISJV, ter mnenja in predloge o drugih zadevah v zvezi s področji,
ki jih pokriva, za katere jih zaprosita ministrstvo, pristojno za okolje, in
URSJV.
Strokovni svet za vprašanja varstva ljudi pred ionizirajočimi
sevanji
Strokovni svet za vprašanja varstva ljudi pred ionizirajočimi
sevanji deluje na podlagi ZVISJV in pravilnika o delovanju strokovnega sveta za
vprašanja varstva ljudi pred ionizirajočimi sevanji29, naloge pa so
povezane z dajanjem mnenj in predlogov glede vprašanj varstva ljudi pred
ionizirajočimi sevanji, radioloških posegov in uporabe virov sevanja v
zdravstvu in veterinarstvu. Kakor SSSJV, tudi ta svet daje mnenja in predloge
na osnutke predpisov po ZVISJV, daje mnenja k letnemu poročilu o varstvu pred
ionizirajočimi sevanji in jedrski varnosti, mnenja o letnem programu dela
upravnih organov in inšpektorjev, pristojnih za zadeve po ZVISJV, in mnenja in
predloge o drugih zadevah v zvezi s področji, ki jih pokriva, za katere jih
zaprosita ministrstvo, pristojno za zdravje, in Uprava RS za sevalno varnost.
Komisija za fizično varovanje jedrskih objektov ter jedrskih in
radioaktivnih snovi
Na podlagi ZVISJV je Vlada RS imenovala komisijo za fizično
varovanje jedrskih objektov ter jedrskih in radioaktivnih snovi. Pristojnosti
komisije so predvsem dajanje mnenj in predlogov pri pripravi predpisov s
področja fizičnega varovanja, dajanje mnenj o oceni ogroženosti, spremljanje in
usklajevanje izvajanja ukrepov fizičnega varovanja in dajanje priporočil za
izboljšanje ukrepov fizičnega varovanja. Komisijo sestavljajo predstavniki
ministrstev, drugih državnih organov in agencij, ki so zaradi svojega delovnega
področja vključeni v fizično varovanje jedrskih objektov ter jedrskih in
radioaktivnih snovi, ter predstavniki upravljavcev jedrskih objektov.
Komisija za nadzor izvoza blaga z dvojno rabo
Tudi to komisijo je imenovala Vlada RS, pravna podlaga za
njeno ustanovitev pa je Zakon o nadzoru blaga z dvojno rabo30, ki
določa tudi njen temeljni delokrog, tj. usklajevanje in spremljanje nadzora
izvoza, prenosa v skupnosti, posredovanja in tranzita blaga z dvojno rabo ter
zagotavljanja tehnične pomoči. Pristojnosti so podrobneje določene z Uredbo o
načinu izdaje dovoljenj in potrdil ter v vlogi komisije za nadzor izvoza blaga
z dvojno rabo31, in sicer dajanje mnenj pred izdajo dovoljenj ob
upoštevanju dejavnikov iz 12. člena Uredbe Sveta (ES) št. 428/2009 z dne 5.
maja 2009 o vzpostavitvi režima Skupnosti za nadzor izvoza, prenosa,
posredovanja in tranzita blaga z dvojno rabo (Uradni list EU, L 134/1; v
nadaljnjem besedilu: Uredba 428/2009/ES) in dajanje mnenj pred izdajo
mednarodnih uvoznih potrdil; izmenjava podatkov in predlogov, pomembnih za
nadzor izvoza, prenosa na carinskem ozemlju Evropske unije, posredovanja in
tranzita blaga z dvojno rabo ter za zagotavljanje tehnične pomoči ter
usklajevanje in sodelovanje pri izvajanju Uredbe 428/2009/ES in zakona.
Komisijo sestavljajo predstavniki ministrstev in drugih
državnih organov, ki so glede na svoje delovno področje vključeni v nadzor
izvoza blaga z dvojno rabo, o svojem delu pa letno poroča Vladi Republike
Slovenije.
Medresorska komisija za spremljanje izvajanja državnega načrta
zaščite in reševanja ob jedrski in radiološki nesreči
Za načrtovanje, usklajevanje, spremljanje izvajanja in
vrednotenje državnega načrta zaščite in reševanja ob jedrski ali radiološki
nesreči je Vlada Republike Slovenije imenovala medresorsko komisijo, ki jo vodi
predstavnik URSJV. Naloge medresorske komisije so usklajevanje vseh dejavnosti
za zagotovitev izvajanja državnega načrta, svetovanje pri izdelavi in
usklajevanju načrtov zaščite in reševanja za jedrsko ali radiološko nesrečo na
vseh ravneh načrtovanja, koordiniranje sodelovanja z deležniki na regijski in
lokalni ravni, vzpostavitev procesa za zagotovitev izvajanja državnega načrta,
sodelovanje pri pripravi programov usposabljanja in vaj, priprava letnih
načrtov usposabljanj in vaj na državni ravni, sodelovanje pri izvedbi
usposabljanja in vaj, uvajanje mednarodnih standardov, uvajanje aktualne
mednarodne prakse in koordiniranje sodelovanja Slovenije v mednarodnih vajah in
drugih aktivnostih.
6.4 Pooblaščeni izvedenci
Ker je Republika Slovenija premajhna država, da bi lahko
vzdrževala vso potrebno strokovno podporo v sklopu državnih organov ali javnega
sektorja, zakonodaja v veliki meri temelji na strokovnih mnenjih tako
imenovanih pooblaščenih izvedencev. Zakonodaja predvideva, da upravni organ v
posebnem upravnem postopku prepozna določen pravni subjekt kot ustrezno
usposobljen za pripravo strokovnih mnenj in mu podeli uradni status
pooblaščenega izvedenca. Zakonodaja določa, kdaj mora vložnik k vlogi za
odobritev pravic s področja jedrske ali sevalne varnosti nujno priložiti mnenje
pooblaščenega izvedenca. Stranka sama izbere pooblaščenega izvedenca, z njim
sklene poslovni dogovor in od njega pridobi neodvisno mnenje o predmetu vloge.
S tako ureditvijo je država razbremenjena financiranja in
postopkov za pridobitev tovrstnih strokovnih mnenj, vendar po drugi strani
lahko nastanejo dvomi v resnično neodvisnost takšnih mnenj. Morebitne tovrstne
dvome ureja veljavna zakonodaja tako, da predvideva nepovezanost upravnega
delavca, ki odloča o konkretni zadevi, z mnenjem in oceno pooblaščenega
izvedenca in tako, da lahko zahteva drugo, dodatno strokovno mnenje.
V tujini so tovrstne rešitve precej različne. V nekaterih
državah imajo upravni organi vključene v svoje organizacijske sheme tudi enote,
ki opravljajo strokovne analize in raziskave kot podlago za konkretno upravno
odločanje (npr. finski STUK), ali pa imajo na voljo zunanjo strokovno
organizacijo (izvedenca), ki opravlja svoje storitve izključno (ali večinoma)
le za upravni organ (in ne na trgu), kakršen je na primer IRSN za francoski
upravni organ ASN. Tam ne potrebujejo zunanjih izvedencev, ampak se zanašajo na
lastne strokovne presoje. Drugje pa imajo močne državne raziskovalne ali
strokovne inštitute, ki za upravni organ pripravijo strokovna mnenja. Spet
drugje upravni organ sproti naroča strokovna mnenja pri zunanjih organizacijah.
Evropsko združenje znanstvenih in strokovnih organizacij, ki
s svojim delom podpirajo odločitve jedrskih upravnih organov ETSON (European
Technical Support Organisation Network), od pooblaščenih izvedencev za jedrsko
varnost zahteva dolgoročni raziskovalni program in finančno neodvisnost od
upravljavcev jedrskih objektov.
Zakon o varstvu pred ionizirajočimi sevanji in jedrski
varnosti določa več vrst pooblaščenih izvedencev, katerih prispevki so potrebni
v upravnih postopkih. Tako poznamo:
-       
pooblaščene izvedence za sevalno in jedrsko varnost, ki dajejo mnenja na
konkretna s tem povezana strokovna vprašanja,
-       
pooblaščene izvedence za varstvo pred sevanji za pomoč pri izdelavi
ocene tveganja izpostavljenih delavcev sevanjem in pri drugih ukrepih za
zmanjšanje izpostavljenosti,
-       
pooblaščeni izvedenci dozimetrije za ugotavljanje izpostavljenosti
delavcev in merjenje sevanja na delovnem mestu,
-       
pooblaščene izvedence medicinske fizike za pomoč pri izvajanju
radioloških posegov v zdravstvu in pravno-medicinska mnenja,
-       
pooblaščene izvajalce zdravstvenega nadzora nad izpostavljenimi delavci
za zdravstveni nadzor izpostavljenih delavcev,
-       
pooblaščene izvajalce monitoringa radioaktivnosti za izvajanje
monitoringa radiološke obremenjenosti okolja,
-       
pooblaščene izvajalce meritev radioaktivnosti pošiljk odpadnih kovin za
nadzor pošiljk pri uvozu ali vnosu odpadnih kovin in pri domačem prometu s
takimi pošiljkami.
6.5 Preventivne dejavnosti in pripravljenost na izredne
dogodke
Uporaba jedrske energije in druge sevalne dejavnosti poleg
koristi prinašajo tudi določena tveganja. Čeprav se vsi vpleteni nenehno
trudijo, da ne bi prihajalo do nepotrebnih ogrožanj ljudi in okolja, pa mora
celotni sistem zagotavljati tudi pripravljenost na najhujše možne dogodke. Še
je živ spomin na černobilsko katastrofo leta 1986, povsem sveža pa je nesreča v
jedrski elektrarni Fukušima na Japonskem, ki je kljub nevsakdanjemu vzroku,
cunamiju, in relativno veliki oddaljenosti, povsod po svetu, pa tudi v Evropi,
ponovno zbudila zanimanje in odprla mnoga vprašanja, povezana z jedrsko in
sevalno varnostjo. Tudi pri uporabi virov ionizirajočega sevanja izven
energetike, npr. v medicini, znanosti, kmetijstvu, lahko pride do nesreče, na
kar kažejo dogodki iz preteklosti, na primer nesreča zaradi pozabljenega medicinskega
vira v Goanii v Braziliji ali v predelovalnem obratu v Tokaimuri na Japonskem.
Vsi subjekti, vpleteni v izvajanje jedrskih in sevalnih
dejavnosti, vključno z državnimi organi, so udeleženi tudi v pripravo
preventivnih dejavnosti in zagotavljanje pripravljenost na izredni dogodek, tj.
jedrsko ali radiološko nesrečo, ki bi lahko škodljivo vplivala na ljudi in
okolje. Vlada RS je zato sprejela državni načrt zaščite in reševanja ob jedrski
ali radiološki nesreči, s katerim morajo biti usklajeni vsi podrejeni načrti
zaščite in reševanja ob jedrski ali radiološki nesreči in načrti dejavnosti na
vseh ravneh načrtovanja. Ta načrt obravnava poleg nesreče v NEK tudi nesreče v
drugih jedrskih in sevalnih objektih v Republiki Sloveniji, jedrske ali
radiološke nesreče v tujini z možnim vplivom na Slovenijo in druge radiološke
nesreče z viri ionizirajočega sevanja.
Poleg splošnih zahtev načrtovanja zaščite in reševanja za
primer naravnih in drugih nesreč je pri miroljubnem izkoriščanju jedrske
energije in uporabi virov sevanja treba zadostno pozornost nameniti tudi
vidikom, ki izhajajo iz mednarodnih konvencijskih zavez32 s področja
odgovornosti za jedrsko škodo in Zakona o odgovornosti za jedrsko škodo, t. j.
delovanja sistema ocenjevanja škode, zagotavljanja finančnih sredstev
upravljavca jedrskega objekta in države ter poplačila škode oškodovancem v
primeru jedrske nesreče.
7. KOMPETENTNOST STROKOVNE PODPORE
Temeljni predpogoj za zagotavljanje visoke stopnje jedrske in
sevalne varnosti v državi so usposobljeni ljudje, ki skrbijo za njeno
zagotavljanje. Mednarodni standardi na tem področju (predvsem standardi
Mednarodne agencije za atomsko energijo) prepoznavajo, da zagotavljanje
kompetentne strokovne podpore ne sme biti prepuščeno zgolj tržnim zakonitostim,
pač mora vsaka država zagotoviti ustrezno in dolgoročno stabilno zagotavljanje
tovrstne podpore.
Vsaka država z jedrskim programom (Republika Slovenija je
najmanjša država z obratujočo jedrsko elektrarno) mora v državi vzdrževati
dovolj strokovnega znanja, da je v vsakem trenutku in v vseh razmerah sposobna
zagotoviti ustrezno stopnjo varnosti svojega prebivalstva in prebivalstva
sosednjih držav. Vrhunsko izobraženi in visoko motivirani strokovnjaki,
raziskovalci in znanstveniki ter nenehno razvijanje novih znanj so ključni
predpogoji za vzdrževanje in stalno izboljševanje visoke ravni jedrske
varnosti. Oboje je v današnjem času mogoče dosegati le z zelo dobro razvitim in
mednarodno povezanim sistemom raziskovanja in izobraževanja. Zagotavljanje
raziskovanja in izobraževanja je del že sprejetih mednarodnih obvez Republike
Slovenije (Konvencija o jedrski varnosti, Pogodba EURATOM), to pa predpisuje
tudi Direktiva Sveta EU 2009/71/Euratom v 7. členu:
»Države članice zagotovijo, da veljavni nacionalni okvir od
vseh strani zahteva, da vzpostavijo ureditev za izobraževanje in usposabljanje
svojega osebja, odgovornega za jedrsko varnost jedrskega objekta, da se
vzdržuje in dodatno razvija strokovno znanje in usposobljenost za jedrsko
varnost.«
Taka zaveza direktive je v ZVISJV delno konkretizirana z
določbo, da naj država zagotavlja sredstva za financiranje usposabljanja
pooblaščenih izvedencev varstva pred sevanji, usposabljanja pooblaščenih
izvedencev medicinske fizike, usposabljanja pooblaščenih izvedencev za sevalno in
jedrsko varnost ter sredstva za financiranje razvojnih študij in neodvisnih
strokovnih preverjanj ter mednarodnega stro­kovnega sodelovanja na področju
varstva pred ionizirajočimi sevanji ter jedrske varnosti.
Žal so bila zaradi krčenja državnih proračunov v minulih
letih tovrstna sredstva zmanjšana na minimum in tovrstnega usposabljanja
oziroma zagotavljanja strokovnosti skorajda ni več.
Poleg neposrednega zagotavljanja sredstev za usposabljanje pa
država lahko le delno vpliva na dolgoročno zagotavljanje strokovne podpore in
razvoj jedrske stroke pooblaščenih organizacij. Večinoma gre namreč za zasebna
podjetja, ki se ravnajo po tržnih zakonitostih. Država lahko vpliva le na tiste
pooblaščene organizacije, ki jih je sama ustanovila (javni zavodi), s spodbujanjem
in usmerjanjem njihovih programov ter zahtev, ki jih postavi kot pogoj za
pooblaščenost.
Usposobljeni kadri so potrebni pri upravljavcih jedrskih in
sevalnih objektov in pri uporabnikih virov ionizirajočega sevanja, v ustreznih
državnih organih in institucijah ter v neodvisnih organizacijah in me
pooblaščenimi izvedenci. Temelj zagotavljanja ustrezne strokovne podpore sta
sistema izobraževanja in raziskovalno razvojne dejavnosti.
V organizacijah, aktivnih na področju sevalne ali jedrske
varnosti (in širše tehnologije) v Sloveniji, je v zadnjih nekaj letih zaznati
predvsem dva problema:
1.     
Staranje kadrov v strokovnih organizacijah zunaj NEK, saj je bil prihod
mladih strokovnjakov v stroko v predhodnih dveh desetletjih majhen predvsem
zaradi negotove prihodnosti in nepriljubljenosti področja v javnosti. Stanje se
sčasoma le počasi popravlja. Kljub rahlemu pozitivnemu trendu je opazna
generacijska vrzel, saj je večina nekdaj aktivnih vodilnih strokovnjakov že v
pokoju ali pa se bliža upokojitvi, manjka pa generacija sodelavcev v srednjih
letih, precej mladih strokovnjakov pa se preusmerja v delo izven jedrske
stroke;
2.     
Organiziranost največjih raziskovalnih in pooblaščenih organizacij na
tem področju je razmeroma toga in ne spodbuja nastajanja visokotehnoloških
podjetniških jeder, ki bi bila lahko konkurenčna na domačem in svetovnem trgu.
Po drugi strani pa majhna in dinamična podjetja, ki se želijo uveljaviti in
širiti, ne dosegajo kritične mase strokovnjakov s specifičnega področja, da bi
lahko tvorili zadostno jedro za celovito in kompetentno strokovno podporo na
širših in zahtevnejših segmentih jedrske in sevalne varnosti.
Podporne dejavnosti jedrski varnosti in tehnologiji v
Sloveniji bo treba vzdrževati še najmanj nekaj desetletij. Država mora zato
vzpostaviti stabilne organizacijske, kadrovske in materialne pogoje, ki bodo
omogočali dolgoročni obstoj, razvoj in rast jedrske stroke v celotnem
prihodnjem obdobju. Predvsem je treba nemudoma zaustaviti negativni trend
zmanjševanja obstoječih kadrovskih in materialnih zmogljivosti.
7.1 Raziskovanje
Glavni cilj raziskovanja je odkrivanje in ustvarjanje novega
znanja ter prenašanje novo ustvarjenega znanja v svetovno zakladnico znanja.
Zelo razvito raziskovanje na področju jedrske energije je značilno za vse države,
ki izrabljajo jedrsko energijo. Jedrsko varnost je namreč praviloma mogoče
izboljševati le z novim znanjem, ki je plod raziskovanja.
Današnji sistem financiranja znanosti in raziskav v Sloveniji
daje prednost temeljnim raziskavam. Temeljne raziskave spodbuja predvsem
radovednost, rezultat pa so praviloma nova spoznanja, nove zakonitosti in nove
teorije. Temeljne raziskave so nujnost, saj omogočajo mednarodna povezovanja in
dostop do mednarodne zakladnice znanja. Za temeljne raziskave je značilno financiranje
v celoti iz javnih sredstev, kar pogosto vključuje tudi delno sofinanciranje
Evropske komisije (EURATOM).
Temeljne raziskave niso nujno povezane z neposrednimi
problemi v obratujočih jedrskih objektih. Zaradi nejasnih perspektiv na
področju jedrske energetike v državi v zadnjih dveh desetletjih in pomanjkanja
s tem povezane širše sistemske podpore na ravni države, se strokovni kader na
področju ni ustrezno pomlajeval. Zato se je precej zmanjšalo število
kompetentnih strokovnjakov. V takih pogojih je zmožnost strokovnih inštitucij,
da se vključijo v sistem pooblaščenih strokovnih organizacij bistveno manjša
kot v preteklosti. Slovenija pridobiva okoli 40 odstotkov električne energije v
jedrski elektrarni, zato je ne glede na bodoče perspektive potrebno njenemu
obratovanju zagotoviti dovolj domače strokovne podpore in uvesti ustrezne
sistemske rešitve, ki bodo izboljšale stanje in delovanje stroke za te potrebe.
Manjši del slovenskih raziskav na tem področju predstavljajo
uporabne raziskave. Tovrstne raziskave so namenjene predvsem neposredni podpori
industrije v predkonkurenčnih razvojnih fazah. Značilno je torej sofinanciranje
raziskav v javno-zasebnem partnerstvu.
V svetu poznamo tudi raziskave, ki so bile zasnovane in
izpeljane v neposredno podporo odločanju jedrskih upravnih organov. Tovrstnih
raziskav je bilo doslej v Sloveniji premalo.
Financiranje znanosti in raziskav z javnimi sredstvi v
Sloveniji temelji na izbiri najbolj mednarodno obetavnih projektov in
programov. Pri tem tekmujejo projekti s celotnega področja energetike. Zato se
lahko kadar koli zgodi, da raziskovalni projekti s področja jedrske energije
začasno ali morda celo trajno izgubijo financiranje. Takšna ureditev seveda ne
zagotavlja trajnostnega razvoja jedrskih raziskav.
Po grobih ocenah je za trajnostni razvoj raziskav na jedrskem
področju treba stabilno finančno podpreti polno zaposlene raziskovalce vsaj v
najmanjšem obsegu, ki za ključna področja raziskav znaša:
-       
15 za sevalno, jedrsko in reaktorsko fiziko,
-       
10 za reaktorsko tehniko,
-       
10 za jedrsko varnost,
-       
5 za težke nezgode s taljenjem sredice,
-       
10 za tehnologije razgradnje in ravnanje z radioaktivnimi odpadki.
Če se odločimo za gradnjo nove jedrske elektrarne, je zgornje
številke treba podvojiti najmanj nekaj let pred začetkom gradnje.
Izjemno pomembno je tudi zagotoviti polno sofinanciranje
sodelovanja v mednarodnih raziskovalnih in industrijskih projektih. Pomembno je
tudi zagotoviti prihod mladih sodelavcev, in sicer najmanj enega mladega
sodelavca letno v vsako skupino 10 starejših raziskovalcev. Ker sedanji sistem
proračunskega financiranja znanosti urejen na način, da predvsem podpira
znanstveno odličnost, je za doseganje tukaj zastavljenih ciljev potrebno
poiskati dodatne načine. Strateško pomembno je zagotoviti dolgoročno stabilno
in spodbudno financiranje raziskav in njihovega mednarodnega povezovanja z
zagotovitvijo namenskega financiranja. Glede na trende v Evropi bo to še
najlaže izpeljati z javno-zasebnimi partnerstvi, ki bo vsem deležnikom,
industriji in regulatorjem zagotavljajo dostop do novega znanja pod enakimi
pogoji.
7.2 Izobraževanje
V Sloveniji na prvi bolonjski stopnji ni organiziranega
dodiplomskega študijskega programa jedrske tehnike ali jedrske varnosti. Nekaj
s tem področjem povezanih izbirnih predmetov je mogoče izbrati v višjih
letnikih Fakultete za elektrotehniko, Fakultete za strojništvo, Fakultete za
matematiko in fiziko Univerze v Ljubljani, Fakultete za energetiko Univerze
Maribor v Krškem in Fakultete za gradbeništvo Univerze v Mariboru.
Drugostopenjski magistrski program »jedrska tehnika« je
organiziran le na Fakulteti za matematiko in fiziko Univerze v Ljubljani.
Primeren je za diplomante tehničnih in naravoslovnih fakultet prve bolonjske
stopnje. Program obsega predvsem predmete s področja reaktorske tehnike ter
jedrske in reaktorske fizike, med njimi tudi predmet o jedrski varnosti. Del
predmetov je skupen z drugimi programi Fakultete za matematiko in fiziko,
omogoča pa tudi izbiro predmetov z drugih fakultet Univerze v Ljubljani. Med
drugostopenjskimi magistrskimi programi na Fakulteti za matematiko in fiziko je
tudi program »medicinska fizika«, ki med drugim obsega razmeroma širok nabor
predmetov s področja sevanja in sevalne varnosti. Oba študija se tesno
navezujeta na raziskovalno dejavnost IJS. Študiji na Fakulteti za matematiko in
fiziko Univerze v Ljubljani v celoti ustrezajo zahtevam kakovosti evropskega
združenja ENEN in jih odlikuje tudi redna izmenjava študentov in profesorjev s
članicami ENEN.
Trenutno sistem javnega financiranja šolstva ne zagotavlja
trajnostnega razvoja študijev jedrske tehnike in varnosti. Izvedba študija je
prepuščena iznajdljivosti in požrtvovalnosti predvsem raziskovalcev IJS in
profesorjev na Fakulteti za matematiko in fiziko Univerze v Ljubljani.
Strateško pomembno je torej zagotoviti dolgoročno stabilno in
spodbudno financiranje. Glede na trende v Evropi bo to najlaže zagotoviti s
javno-zasebnimi partnerstvi.
7.3 Usposabljanje
Kadre, ki se zaposlujejo na področju jedrske energetike,
usposabljata Izobraževalni center za jedrsko tehnologijo Milana Čopiča na IJS
(ICJT) in NEK. ICJT zagotavlja celotno začetno teoretično usposabljanje bodočih
operaterjev in inženirjev NEK in tudi usposabljanje lokalnih operaterjev,
kadrov podpornih organizacij in državnih organov.
NEK je glavni delodajalec na področju jedrske energetike v
Sloveniji in s svojim sistemom internega usposabljanja pripravi svoje kadre za
delo v jedrskem objektu. Sistema usposabljanja NEK in ICJT sta medsebojno
usklajena in se dopolnjujeta. Pomen usposabljanja v ICJT in NEK je zlasti v
tem, da je zaradi zadostnega števila slušateljev omogočeno šolanje na
kakovosten način, ki vsebuje redna predavanja, sproti vzdrževane učne materiale
v slovenščini in vzpostavljen sistem zagotovitve kakovosti. Učni materiali ICJT
se uporabljajo tudi za načrtovanje ukrepanja ob izrednih dogodkih.
8. CILJI IN UKREPI ZA NJIHOVO DOSEGANJE V OBDOBJU DO LETA
2023
8.1 Temeljni cilj jedrske in sevalne varnosti
Temeljni cilj jedrske in sevalne varnosti je varstvo ljudi in
okolja pred nepotrebnimi škodljivimi učinki ionizirajočih sevanj.
Vsi drugi cilji in ukrepi so podrejeni temu cilju in
predstavljajo ukrepe za njegovo doseganje.
8.2 Cilji jedrskih in sevalnih dejavnosti
Cilj 1:
Jedrski in sevalni objekti in izvajalci sevalnih dejavnosti
izpolnjujejo zakonske zahteve, skrbijo za stalno izboljšanje jedrske in sevalne
varnosti ter tesno sledijo razvoju v mednarodnem prostoru.
Ukrepi za doseganje cilja:
-       
Upravljavci in izvajalci sevalnih dejavnosti vzdržujejo visoko raven
sevalne in jedrske varnosti, predvsem pa tudi varnostne kulture.
-       
Državni organi spremljajo in po potrebi spodbujajo predlagane ukrepe
upravljavcev in izvajalcev sevalnih dejavnosti za izboljšanje jedrske varnosti.
-       
Državni organi aktivno spodbujajo raziskovanje, izobraževanje in usposabljanje
v domačem in mednarodnem prostoru.
8.3 Cilji mednarodnega sodelovanja
Cilj 2:
Republika Slovenija se načeloma pridružuje mednarodnim
konvencijam, spora­zumom, pogodbam ali drugim vrstam sodelovanja, ki omogočajo
hitro in enakopravno izmenjavo informacij ali medsebojno pomoč za zagotavljanje
jedrske in sevalne varnosti in zmanjšanje tveganj za ljudi in okolje tako na
ozemlju Republike Slovenije kakor tudi drugje.
Slovenski državni organi in druge organizacije na področju
jedrske in sevalne varnosti ter fizične zaščite se vključujejo v mednarodna
združenja glede na potrebe in koristi, ki jih lahko imajo od tovrstnega
članstva. Tovrstno združevanje mora prispevati k vzdrževanju jedrske in sevalne
varnosti v Sloveniji na primerljivi mednarodni ravni.
Mednarodno sodelovanje je treba spodbujati in vzdrževati na
vseh področjih jedrske in sevalne varnosti, tudi v znanosti in izobraževanju.
Republika Slovenija ali slovenski državni organi in druge
organizacije na področju jedrske in sevalne sklepajo dvostranske sporazume o
sodelovanju na področju jedrske in sevalne varnosti, če na ta način omogočajo
lažje doseganje zastavljenih ciljev. Taki sporazumi so predvsem pomembni, če
Sloveniji omogočijo hiter dostop do informacij v primeru radiološke nesreče na
območju druge države.
Ukrepi za doseganje cilja:
-       
Slovenske organizacije aktivno spremljajo in se po potrebi vključujejo v
mednarodna združenja.
-       
Pristojne organizacije redno poročajo v skladu z zavezami mednarodnih
sporazumov.
-       
Predstavniki Republike Slovenije spremljajo dogajanja na mednarodnem
področju in po potrebi sprožajo postopke za priključitev Slovenije k morebitnim
novim ali spremenjenim med­na­rodnim sporazumom.
-       
Slovenski državni organi vzdržujejo obstoječe dvostranske sporazume in
po potrebi sklepajo nove.
Cilj 3:
Republika Slovenija bo še naprej aktivno sodelovala v vseh
dejavnostih znotraj EU, kjer je njena prisotnost obvezna, in v tistih, v
katerih lahko uveljavlja svoje posebne dolgoročne interese.
Ukrepi za doseganje cilja:
-       
Predstavniki Republike Slovenije aktivno sodelujejo na sestankih
delovnih teles EU.
-       
Država aktivno podpira in sofinancira sodelovanje slovenskih
raziskovalcev v raziskovalnih projektih Evropske komisije (EURATOM).
Cilj 4:
Republika Slovenija je in ostaja aktivna članica MAAE. Kot
članica te agencije prispeva obvezno članarino, v skladu s svojimi možnostmi pa
tudi dodatne kadrovske in finančne prispevke predvsem na področjih, kjer lahko
pričakuje posredno ali neposredno uveljavljanje svojih interesov.
Na področju tehničnega sodelovanja Slovenija podpira
projekte, ki imajo velike razvojne možnosti predvsem v državah, ki so
geografsko blizu, v državah, ki imajo sorodne programe ali tehnologije, in
predvsem na področjih, kjer so slovenski strokovnjaki sposobni nuditi pomoč.
Republika Slovenija bo prejemala tehnično pomoč predvsem na
področjih, kjer še nima domačih sposobnosti za doseganje določenih ciljev
jedrske in sevalne varnosti.
Republika Slovenija želi spremeniti svoj položaj iz države
prejemnice tehnične pomoči v državo donatorko.
Republika Slovenija bo še naprej spodbujala svoje
strokovnjake za strokovno delo v tretjih državah v sklopu MAAE in vabila
mednarodne strokovne skupine na občasne svetovalne preglede svojih objektov in
institucij, da bi neodvisno preverili njene sposobnosti. Predvsem pa bo vabila
tiste skupine, ki jih je Slovenija zavezana povabiti.
Ukrepi za doseganje cilja:
-       
Republika Slovenija redno plačuje članarino MAAE in prostovoljni
prispevek za tehnično pomoč v znesku, kakor ga vsako leto predlaga sekretariat
MAAE.
-       
Glede na finančne možnosti Slovenija povečuje svojo finančno pomoč za
projekte pomoči tretjim državam.
-       
Organizacije in posamezniki iz Republike Slovenije se potegujejo za
izvajanje projektov tehnične pomoči in jih izvajajo predvsem na območju držav
zahodnega Balkana in Sredozemlja, pa tudi drugih območjih sveta, kjer slovenske
izkušnje lahko prispevajo k razvoju.
-       
Organizacije in posamezniki v Republiki Sloveniji organizirajo delovna
srečanja, delavnice, tečaje, seminarje in podobne dogodke z mednarodno udeležbo.
-       
Organizacije v Republiki Sloveniji sprejemajo na usposabljanja kandidate
iz drugih držav.
-       
Organizacije iz Republike Slovenije prijavljajo projekte tehničnega
sodelovanja z MAAE na področjih, kjer nima polno razvitih svojih zmogljivosti.
-       
Slovenski strokovnjaki se udeležujejo mednarodnih misij v drugih
državah.
-       
Nuklearna elektrarna Krško v razmikih od tri do pet let povabi
mednarodno skupino OSART ali WANO, ki preveri vse vidike njenega obratovanja.
-       
Uprava RS za jedrsko varnost povabi v razmikih največ 10 let mednarodno
skupino IRRS na pregled njenega dela.
-       
Ministrstvo za notranje zadeve povabi v razmiku največ 10 let mednarodno
skupino IPPAS na pregled ukrepov za fizično varovanje jedrskih objektov in
dejavnosti.
-       
Po potrebi Republika Slovenija povabi mednarodne skupine s posameznih
področij delovanja.
Cilj 5:
Republika Slovenija ostaja aktivna članica v Agenciji za
jedrsko energijo (NEA) pri OECD. Za njeno delovanje prispeva izračunani znesek
članarine. V skladu s svojimi kadrovskimi in finančnimi možnostmi sodeluje v
delu njenih odborov, NEA Data bank in tistih pododborov, ki so pomembni za
zagotavljanje visoke ravni jedrske in sevalne varnosti.
Ukrepi za doseganje cilja:
-       
Republika Slovenija redno plačuje članarino NEA in Data bank.
-       
Slovenski predstavniki se aktivno udeležujejo sestankov odborov OECD/NEA
in izbranih pododborov ter na podlagi rezultatov sestankov predlagajo
izboljšave v državi.
-       
Država aktivno podpira in sofinancira sodelovanje slovenskih
raziskovalcev v raziskovalnih projektih OECD/NEA.
Cilj 6:
Ker Republika Slovenija nima nikakršne želje za nemiroljubno
uporabo jedrske energije, ostaja trdno zavezana spoštovanju pogodbe o
neširjenju jedrskega orožja in s tem popolnoma odprta za inšpekcijske preglede
glede jedrskih materialov (safeguards).
Republika Slovenija sodeluje v mednarodnih organizacijah,
povezanih z neširjenjem jedrskega orožja in blagom za dvojno rabo, predvsem v
okviru svojih zmožnosti in še zlastiizpolnjuje zaveze o poročanju in nadzoru
blaga z dvojno rabo, po svojih kadrovskih in finančnih zmožnostih pa prispeva k
svetovnim naporom za preprečevanje širjenja jedrskega orožja.
Ukrepi za doseganje cilja:
-       
Vse organizacije v Republiki Sloveniji v polni meri podpirajo delo
mednarodnih inšpektorjev s področja varovanja jedrskih materialov (safeguards).
-       
Slovenski predstavniki sproti spremljajo delo mednarodnih organizacijah,
povezanih z neširjenjem jedrskega orožja in blagom za dvojno rabo in se
udeležujejo sestankov v okviru kadrovskih in finančnih zmožnosti.
8.4 Cilji zakonodaje
Cilj 7:
Republika Slovenija vzdržuje svojo zakonodajo na področju
jedrske varnosti in varstva pred sevanji v skladu z najboljšo mednarodno
prakso. Zakonodaja zagotavlja prednost jedrski in sevalni varnosti ob hkratnem
omogočanju glavnega namena uporabe jedrske energije in virov ionizirajočega
sevanja.
Ukrepi za doseganje cilja:
-       
Državni organi iz 6.1 podpoglavja Resolucije redno spremljajo mednarodni
razvoj na področju jedrske in sevalne varnosti, ga primerjajo z domačo
zakonodajo in po potrebi predlagajo njene spremembe.
8.5 Cilji institucionalnega okvira
Cilj 8:
Republika Slovenija vzdržuje ustrezno ločenost in neodvisnost
upravnih organov, pristojnih za nadzor jedrske in sevalne varnosti, od tistih
subjektov, katerih primarna naloga je promocija uporabe jedrske energije ali
virov ionizirajočega sevanja. Nadzorni organi imajo zadostna finančna sredstva
in ustrezen kader za opravljanje svojih nalog.
Ukrepi za doseganje cilja:
-       
Ureditev upravnega nadzora varstva pred sevanji in jedrske varnosti se
bo statusno in organizacijsko prilagodila zaradi optimalne ureditve za
učinkovito in smotrno opravljanje upravnih, razvojnih ali strokovnih nalog na
tem segmentu državne pristojnosti. S prilagoditvami bo razbremenjen državni
proračun in bodo doseženi finančna stabilnost upravnega organa, gospodarnejše
poslovanje in odprava administrativnih ovir, neodvisnost od vpliva na odločanje
o upravnih zadevah ter učinkovita kadrovska in finančna prilagodljivost.
Cilj 9:
Sistem pooblaščenih izvedencev omogoča optimalno strokovno
podporo pri odločanju upravnih organov o jedrski in sevalni varnosti, pri čemer
je zagotovljeno, da povzročitelj oziroma vložnik krije stroške priprave
strokovnega mnenja.
Ukrepi za doseganje cilja:
-       
S spodbujanjem in financiranjem usmerjenih razvojnih nalog je zagotovljena
pokritost vseh področij jedrske in sevalne varnosti s pooblaščenimi izvedenci
iz Slovenije in njihova neodvisnost njihovega obstoja od upravljavcev jedrskih
ali sevalnih objektov ali izvajalcev sevalnih dejavnosti.
Cilj 10:
Pri uporabi jedrske energije in izvajanju sevalnih dejavnosti
v Republiki Sloveniji je primerno poskrbljeno za pripravljenost na ukrepanje ob
izrednih dogodkih, da bi v takih primerih kar najbolj zmanjšali posledice za
ljudi in okolje.
Ukrepi za doseganje cilja:
-       
Medresorska komisija za koordinacijo usklajenosti državnega načrta za
primer jedrske ali radiološke nesreče skrbi za usmerjanje in koordinacijo
pristojnih državnih organov.
-       
Sistem ukrepanja se redno preverja z vajami.
8.6 Cilji kompetentnosti strokovne podpore
Cilj 11:
V slovenskih izobraževalnih ustanovah obstajajo študijski
programi, katerih diplomanti po ustreznem dodatnem usposabljanju lahko
prevzemajo pomembne položaje v delovnih organizacijah, na katerih bodo lahko
zagotavljali jedrsko varnost.
Ukrepi za doseganje cilja:
-       
Slovenske izobraževalne ustanove zagotovijo ustrezne študijske programe,
pri čemer država neposredno finančno podpira tiste, ki so mednarodno
primerljivi in priznani.
-       
Upravljavci sevalnih in jedrskih objektov, izvajalci sevalnih dejavnosti
in državni organi, pristojni za jedrsko in sevalno varnost, podpirajo
izobraževalne programe s področij fizike, reaktorske tehnike, jedrske varnosti,
obvladovanja težkih nezgod s taljenjem sredice, tehnologij razgradnje jedrskih
objektov ter ravnanja z radioaktivnimi odpadki in pri teh programih tudi
sodelujejo.
Cilj 12:
V Republiki Sloveniji so vzpostavljene stabilne razmere za
financiranje in izvajanje raziskovalne in izobraževalne dejavnosti na področju
jedrske in sevalne varnosti, s katerimi je zagotovljena »kritična masa«
strokovnjakov za kompetentno pokrivanje vseh ključnih vidikov varne uporabe
jedrske energije in virov ionizirajočega sevanja.
Ukrepi za doseganje cilja:
-       
Država aktivno podpira in sofinancira sodelovanje slovenskih znanstvenih
in raziskovalnih organizacij v mednarodnih raziskovalnih projektih in programih
pod okriljem EU, OECD/NEA, US NRC in podobnih uveljavljenih organizacij.
-       
Raziskovalni programi, financirani iz državnega proračuna ali drugih
virov, omogočajo temeljne raziskave na področjih jedrske in sevalne varnosti.
-       
Sredstva, zbrana od upravljavcem jedrskih in sevalnih objektov in
oplemenitena s sredstvi državnega proračuna, omogočajo uporabne raziskave in
razvoj za podporo reševanju sprotnih izzivov na področju jedrske in sevalne
varnosti v gospodarstvu. URSJV v sodelovanju z uporabniki pripravi program teh
raziskav in razvoja.
-       
Zagotoviti je treba motivacijo raziskovalnih organizacij za udeležbo na
aplikativnih raziskavah za gospodarstvo.
9. SPREMLJANJE IZVAJANJA RESOLUCIJE IN POROČANJE O NJEJ
Izvajanje določil Resolucije opravljajo državni organi in
druge organizacije iz 6. poglavja Resolucije. Organ, pristojen za jedrsko
varnost, enkrat letno zbere informacije o posameznih področjih, ki jih zajema
Resolucija, in jih vključi v redno letno poročilo o varstvu pred ionizirajočimi
sevanji in jedrski varnosti, ki ga vlada predloži Državnemu zboru Republike
Slovenije. V poročilu mora biti poudarjena uspešnost doseganja ciljev, nakazati
pa je treba tudi možne izboljšave za naslednje resolucije.
10. KRATICE
ARAO – Agencija za
radioaktivne odpadke
CSRAO – Centralno skladišče radioaktivnih
odpadkov
EU – Evropska unija
EURATOM – Evropska skupnost za atomsko
energijo
IJS – Institut »Jožef Stefan«
IPPAS – International Physical Protection
Advisory Service
IRRS – Integrated Regulatory Review Service
MAAE – Mednarodna agencija za atomsko
energijo (IAEA)
NEA – Agencija za jedrsko energijo
NEK – Nuklearna elektrarna Krško
OECD – Organizacija za ekonomsko sodelovanje
in razvoj
OSART – Operational Safety Review Teams
RŽV – Rudnik urana Žirovski vrh
URSJV – Uprava Republike Slovenije za jedrsko
varnost
URSVS – Uprava Republike Slovenije za varstvo
pred sevanji
URSZR – Uprava Republike Slovenije za zaščito
in reševanje
ZVISJV – Zakon o varstvu pred ionizirajočimi
sevanji in jedrski varnosti
WANO – World Association of Nuclear Operators
WENRA – Združenje zahodnoevropskih upravnih
organov za jedrsko varnost
Št. 801-10/13-1/10
Ljubljana, dne 20. junija 2013
EPA 1155-VI
Državni zbor
Republike Slovenije
Janko Veber l.r.
Predsednik
________________________
1 Resolucija o nacionalnem programu ravnanja z
radioaktivnimi odpadki in izrabljenim jedrskim gorivom za obdobje 2006–2015
(Ur. l. RS, št. 15/06)
2 Resolucija o Nacionalnem programu visokega šolstva
2011–2020 (ReNPVŠ11-20), Ur. l. RS, št. 41/11
3 Resolucija o raziskovalni in inovacijski strategiji
Slovenije 2011–2020 (ReRIS11-20), Ur. l. RS, št. 43/11
4 »Dogodki« vključujejo začetne dogodke, vzroke, ki
lahko privedejo do nesreče, skorajšnje dogodke, nesreče in nepooblaščena
dejanja (vključno z zlonamernimi in dejanji, ki niso zlonamerna).
5 Zakon o trajnem prenehanju izkoriščanja uranove rude
in preprečevanju posledic rudarjenja v Rudniku urana Žirovski vrh (Ur. l. RS,
št. 22/06 – uradno prečiščeno besedilo)
6 Npr. Konvencija o jedrski varnosti (Ur. l. RS, MP št.
16/96)
7 Npr. Konvencija o zgodnjem obveščanju o jedrskih
nesrečah (Ur. l. SFRJ, MP št. 15/89) in Konvencija o pomoči v primeru jedrskih
nesreč ali radiološke nevarnosti (Ur. list SFRJ, MP št. 4/91)
8 Poleg že omenjene Konvencije o jedrski varnosti npr.
še Skupna konvencija o varnosti ravnanja z izrabljenim gorivom in varnosti
ravnanja z radioaktivnimi odpadki (Ur. l. RS – MP, št. 3/99)
9 Pogodba o neširjenju jedrskega orožja (Ur. l. SFRJ –
MP, št. 10/70)
10 Konvencija o fizičnem varovanju jedrskega materiala
(Ur. l. SFRJ – MP, št. 9/85 in Ur. l. RS – MP, št. 14/09)
11 Konvencija o odgovornosti tretjim na področju jedrske
energije (t. i. Pariška konvencija, Ur. l. RS – MP, št. 18/00 in 4/09),
Konvencije, ki dopolnjuje Pariško konvencijo (t. i. Bruseljska dopolnilna
konvencija, Ur. l. RS – MP, št. 9/01 in 4/09), ter Skupni protokol o uporabi
Dunajske konvencije in Pariške konvencije (Ur. l. RS – MP št. 22/94)
12 Direktiva Sveta 2009/71/Euratom z dne 25. junija 2009
o vzpostavitvi okvira Skupnosti za jedrsko varnost jedrskih objektov
13 Direktiva Sveta 2011/70/Euratom z dne 19. julija 2011
o vzpostavitvi okvira Skupnosti za odgovorno in varno ravnanje z izrabljenim
gorivom in radioaktivnimi odpadki
14 Načelo primarne odgovornosti iz 4. člena ZVISJV
15 Tudi v tem poglavju pojem jedrske in sevalne varnosti
razumemo in uporabljamo v širšem pomenu in zajema tudi fizično varovanje
(jedrskih objektov in jedrskega materiala), ukrepanje v primeru izrednega
dogodka, prevoz jedrskih in radioaktivnih snovi (kot nevarnih snovi), ukrepov,
povezanih z neširjenjem jedrskega orožja, itd.
16 »polluter pays principle«
17 Ur. l. SRS, št. 37/87 dne 9. 10. 1987
18 Ur. l. RS, št. 71/94, 47/97, 82/97 – odl. US, 60/99,
119/00, 30/01, 30/01 in 52/02 – ZDU-1
19 Ur. l. RS, št. 58/03, 45/04, 86/04 – ZVOP-1, 138/04,
52/05, 82/05, 17/06, 76/06, 132/06, 41/07, 64/08 – ZViS-F, 63/09, 69/10 in
40/11
20 Na podlagi 1. člena Zakona o spremembah in dopolnitvah
Zakona o Vladi Republike Slovenije (Ur. l. RS, št. 8/12 z dne 3. 2. 2012), 3.
člena Uredbe o spremembi in dopolnitvi uredbe o organih v sestavi ministrstev
(Ur. l. RS, št. 17/12 z dne 5. 3. 2012), 5. člena Zakona o spremembah in
dopolnitvah Zakona o državni upravi (Ur. l. RS, št. 21/12 z dne 19. 3. 2012) in
Sklepa Vlade RS številka: 00700-10/2012/3 z dne 29. 3. 2012
21 Ur. l. RS – MP, št. 5/03 z dne 6. 3. 2003
22 Zadnja različica 3.0 je bila sprejeta na seji Vlade
Republike Slovenije dne 22. 7. 2010
23 Zadnja različica 4.0 je bila sprejeta na seji Vlade
Republike Slovenije dne 24. 2. 2005
24 Odlok o ustanovitvi javnega podjetja za ravnanje z
radioaktivnimi odpadki (Ur. l. RS, št. 5/91)
25 Odlok o preoblikovanju javnega podjetja Agencija za
radioaktivne odpadke p. o., Hajdrihova 2, Ljubljana v javni gospodarski zavod
(Ur. l. RS, št. 45/96)
26 Zakon o skladu za financiranje razgradnje Nuklearne
elektrarne Krško in odlaganja radioaktivnih odpadkov iz Nuklearne elektrarne
Krško (Ur. l. RS, št. 75/94); poleg obvezne razlage 4. člena (Ur. l. RS, št.
35/96) je bil zakon spremenjen in dopolnjen še dvakrat (Ur. l. RS, št. 24/03 in
68/08)
27 Za potrebe te resolucije navajamo le t. i. medresorske
komisije
28 Ur. l. RS, št. 35/03
29 Ur. l. RS, št. 62/03
30 Ur. l. RS, št. 37/04 in 8/10
31 Ur. l. RS, št. 34/10 in 42/12
32 To sta predvsem Konvencija o odgovornosti tretjim na
področju jedrske energije in Konvencija z dne 31. januarja 1963, ki dopolnjuje
Pariško konvencijo (t. i. Bruseljska dopolnilna konvencija)
 