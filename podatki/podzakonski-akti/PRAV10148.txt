I. SPLOŠNE DOLOČBE
1. člen
(vsebina pravilnika)
(1) S tem pravilnikom se ureja
zaposlovanje vrhunskih športnikov in trenerjev v Slovenski vojski, določajo
prednostne športne panoge in posebne potrebe Slovenske vojske ter formacijske
dolžnosti na katerih se zaposlujejo vrhunski športniki in trenerji.
(2) Ministrstvo za obrambo
zaposlovanje vrhunskih športnikov in trenerjev v Slovenski vojski izvaja na
podlagi Sporazuma o zaposlovanju vrhunskih športnikov in trenerjev v
Ministrstvu za obrambo – Slovenski vojski, Ministrstvu za notranje zadeve –
Policiji in Ministrstvu za finance – Carinski upravi Republike Slovenije z dne
22. 10. 2007 (v nadaljnjem besedilu: sporazum).
(3) Vrhunski športniki in trenerji se
v Slovenski vojski zaposlujejo na način in po postopku kot je predpisan za
zaposlovanje pripadnikov Slovenske vojske, če s tem pravilnikom posamezno
vprašanje ni urejeno drugače.
2. člen
(pomen izrazov)
V tem pravilniku uporabljeni izrazi imajo
naslednji pomen:
-      
vrhunski športnik je oseba, ki v skladu s sporazumom v svoji športni
panogi na podlagi kriterijev Olimpijskega komiteja Slovenije – Združenja
športnih zvez doseže svetovni, mednarodni ali perspektivni razred in ji o tem
Olimpijski komite Slovenije – Združenje športnih zvez izda ustrezno potrdilo;
-      
trener je oseba, ki v skladu s sporazumom trenira državno reprezentanco
ter izpolnjuje druge pogoje določene s sporazumom in tem pravilnikom;
-      
Športna enota Slovenske vojske je formacija Slovenske vojske, v kateri
se zaposlujejo vrhunski športniki in trenerji ter jo sestavlja poveljstvo, ki
ga popolnjujejo pripadniki stalne sestave ter drugi del, ki ga popolnjujejo
vrhunski športniki in trenerji;
-      
predlagatelj zaposlitve in podaljšanja pogodb o zaposlitvi vrhunskih
športnikov in trenerjev v Športni enoti Slovenske vojske je Poveljstvo za
doktrino, razvoj, izobraževanje in usposabljanje Slovenske vojske, ki mu je
Športna enota Slovenske vojske podrejena.
II. MERILA ŠPORTNE KAKOVOSTI IN PREDNOSTNE ŠPORTNE PANOGE
3. člen
(športna kakovost in pogoji za zaposlitev)
V Slovenski vojski se lahko zaposlijo
vrhunski športniki in trenerji, ki izpolnjujejo merila športne kakovosti
določena s sporazumom in pogoje glede splošne izobrazbe ter druge splošne
pogoje, ki so predpisani za poklicno delo v stalni sestavi Slovenske vojske.
4. člen
(prednostne športne panoge)
(1) Prednostne športne panoge za
zaposlovanje vrhunskih športnikov in trenerjev v Slovenski vojski so:
-      
športne panoge, ki so uvrščene v program mednarodnih vojaških športnih
iger na katerih sodeluje Slovenska vojska;
-      
športne panoge, ki so vključene v redno usposabljanje Slovenske vojske.
(2) Prva prioriteta športnih panog iz
prejšnjega odstavka obsega strelstvo, borilne športe (judo, boks, taekwondo),
biatlon, padalstvo, alpinizem, športno plezanje, orientacijski tek in vojaški
peteroboj.
(3) Druga prioriteta športnih panog
obsega športne panoge iz druge alineje prvega odstavka tega člena atletiko,
plavanje, triatlon, kolesarstvo, smučarski tek, alpsko smučanje in jadranje.
5. člen
(posebne potrebe Slovenske vojske)
(1) V Športni enoti Slovenske vojske
se lahko v skladu s 3. členom tega pravilnika zaposlijo vrhunski športniki, ki
lahko pomembno prispevajo k usposobljenosti Slovenske vojske oziroma, ki so
potrebni za popolnitev ekip za sodelovanje Slovenske vojske na vojaških
mednarodnih tekmovanjih.
(2) V Slovenski vojski se ne glede na
merila športne kakovosti določene s sporazumom izjemoma lahko zaposli tudi
športnike za izvajanje programov usposabljanja Slovenske vojske. Zaposlitev športnikov
se izvede na način in po postopku, predpisanem za zaposlovanje pripadnikov
stalne sestave Slovenske vojske.
(3) Za uveljavljanje interesov
Ministrstva za obrambo in posebnih potreb Slovenske vojske pri zaposlovanju
vrhunskih športnikov in trenerjev v Slovenski vojski, skrbi predstavnik
Ministrstva za obrambo v Koordinaciji za zaposlovanje vrhunskih športnikov in
trenerjev pri Ministrstvu za šolstvo in šport (v nadaljnjem besedilu:
koordinacija).
III. PRAVICE IN OBVEZNOSTI VRHUNSKIH ŠPORTNIKOV IN TRENERJEV
MED SLUŽBO V SLOVENSKI VOJSKI
6. člen
(pravice in obveznosti vrhunskih
športnikov in trenerjev)
(1) Vrhunski športniki in trenerji
imajo v času zaposlitve v Športni enoti Slovenske vojske pravice in obveznosti
določene v pogodbi o zaposlitvi v skladu s predpisi, sporazumom in tem
pravilnikom.
(2) Vrhunski športniki in trenerji se
v Športni enoti Slovenske vojske zaposlujejo na formacijski dolžnosti vojak II.
in vojak I ter poddesetnik. Za zaposlovanje trenerjev
reprezentanc in vrhunskih športnikov, ki so dosegli starost 45 let, pa
pogodbe o zaposlitvi za vojaka zaradi starosti ne morejo podaljšati, se lahko določi tudi določeno število formacijskih dolžnosti
vojaških uslužbencev praviloma v Športni enoti Slovenske vojske. Število
formacijskih dolžnosti in velikost Športne enote Slovenske vojske se določi v
skladu z obsegom stalne sestave Slovenske vojske, določenem s skupnim
kadrovskim načrtom državnih organov, ki ga sprejme Vlada Republike Slovenije. S
formacijo Športne enote Slovenske vojske se določi vrsto in obseg vojaško
strokovnega usposabljanja, ki ga morajo opraviti vrhunski športniki in trenerji
ob zaposlitvi v Slovenski vojski.
(3) Pogodbe o zaposlitvi vrhunski
športniki in trenerji v skladu z Zakonom o obrambi sklepajo za določen čas
enega leta, ki se nato lahko podaljšujejo v skladu s tem pravilnikom.
(4) Vrhunskih športnikov in trenerjev
se med delom v Športni enoti Slovenske vojske ne imenuje v naziv in se jih
službeno ne ocenjuje.
(5) V času trajanja zaposlitve
vrhunskih športnikov in trenerjev v Športni enoti Slovenske vojske, se za
vsakega med njimi, v posebnem načrtu določi obveznosti, ki jih mora opraviti v
času službe do Slovenske vojske oziroma Ministrstva za obrambo kot delodajalca.
V času, ko vrhunski športniki in trenerji ne opravljajo s posebnim načrtom
določenih obveznosti, jim ne pripada povračilo stroškov za malico, za prihod in
odhod z dela, niti se jim v tem času ne evidentira prisotnosti med delovnim
časom na formacijski dolžnosti. O uresničevanju obveznosti iz posebnih načrtov
vrhunskih športnikov in trenerjev, se v Športni enoti Slovenske vojske vodi
ustrezne evidence in izdeluje poročila.
7. člen
(izbira za zaposlitev)
(1) Pri izbiri vrhunskih športnikov za
zaposlitev v Športni enoti Slovenske vojske se upošteva:
-      
vrstni red na listi vrhunskih športnikov, kandidatov za zaposlitev, ki jo
pripravlja Olimpijski komite Slovenije – Združenje športnih zvez;
-      
prednostne športne panoge določene s tem pravilnikom;
-      
posebne potrebe Slovenske vojske določene s tem pravilnikom;
-      
število prostih formacijskih mest v Športni enoti Slovenske vojske.
(2) Predloge za zaposlitev vrhunskih
športnikov pripravlja v skladu s kadrovskimi možnostmi, kadrovskim načrtom
Slovenske vojske in letnim načrtom zaposlovanja vrhunskih športnikov in
trenerjev v Slovenski vojski Poveljstvo za doktrino, razvoj, izobraževanje in
usposabljanje na podlagi sklepov koordinacije. K letnemu načrtu zaposlovanja
vrhunskih športnikov in trenerjev, daje soglasje minister, pristojen za
obrambo.
(3) Izbira trenerjev za zaposlitev v
Športni enoti Slovenske vojske se opravi smiselno na enak način kot je določen
v prvem in prejšnjem odstavku. V Športni enoti Slovenske vojske se praviloma
trener lahko zaposli le, če so v Slovenski vojski že zaposleni najmanj trije
vrhunskih športniki iz športne panoge v kateri deluje trener.
8. člen
(podaljšanje pogodbe o zaposlitvi)
(1) Predstavnik Ministrstva za obrambo
v koordinaciji, v sodelovanju z Mednarodnim svetom za vojaški šport (CISM),
Olimpijskim komitejem Slovenije – Združenjem športnih zvez in Športno enoto
Slovenske vojske preveri izpolnjevanje pogojev za podaljšanje pogodb o
zaposlitvi za vrhunske športnike in trenerje pred potekom pogodb o zaposlitvi.
Če vrhunski športnik ali trener izpolnjuje pogoje za podaljšanje pogodbe o
zaposlitvi, predstavnik Ministrstva za obrambo v koordinaciji, predlog za podaljšanje
pogodb posreduje Poveljstvu za doktrino, razvoj, izobraževanje in
usposabljanje, ki izvede postopek za podaljšanje pogodbe. O podaljšanju pogodb
se pisno obvešča koordinacijo.
(2) Pogodbe o zaposlitvi vrhunskih
športnikov in trenerjev se praviloma podaljšujejo za eno leto dokler
izpolnjujejo kriterije določene s sporazumom in tem pravilnikom.
(3) Športniki, ki prenehajo
izpolnjevati pogoje za vrhunske športnike, izpolnjujejo pa pogoje za poklicno
delo v Slovenski vojski, lahko pred iztekom pogodbenega roka za delo v Športni
enoti Slovenske vojske, zaprosijo za zaposlitev v stalni sestavi Slovenske
vojske.
9. člen
(prenehanje pogodbe o zaposlitvi)
(1) Pogodba o zaposlitvi se ne
podaljša vrhunskemu športniku ali trenerju, če preneha izpolnjevati s sporazumom
določena merila športne kakovosti oziroma s sporazumom določene pogoje in če
izteče pogodbeno določen rok. Športniku, ki izpolnjuje predpisane pogoje za
zaposlitev v stalni sestavi Slovenske vojske, se pred prenehanjem pogodbe o
zaposlitvi, pisno ponudi možnost zaposlitve v Slovenski vojski. Možnost
zaposlitve v Slovenski vojski se ponudi tudi trenerjem, ki so sklenili pogodbe
o zaposlitvi kot trenerji reprezentanc na formacijskih dolžnostih vojaških
uslužbencev, če izpolnjujejo pogoje za zaposlitev v stalni sestavi Slovenske
vojske.
(2) V pogodbi o zaposlitvi se
vrhunskim športnikom in trenerjem določi, da se vrhunskemu športniku ali
trenerju lahko enostransko odpove pogodba o zaposlitvi, če mu je izrečen ukrep
prepovedi tekmovanja zaradi uživanja nedovoljenih substanc ali neprimernega
obnašanja oziroma zaradi neizvrševanja obveznosti do Slovenske vojske in
Ministrstva za obrambo. Pogodba o zaposlitvi se odpove pisno najkasneje v 15
dneh, ko je bilo Ministrstvo za obrambo uradno obveščeno o dokončni prepovedi
nastopanja vrhunskega športnika na tekmovanjih oziroma odvzemu statusa
vrhunskega športnika.

Pravilnik o zaposlovanju vrhunskih športnikov
in trenerjev v Slovenski vojski (Uradni list RS, št. 39/10)
vsebuje naslednje prehodne in končne določbe:
»IV. PREHODNE IN KONČNE DOLOČBE
10. člen
(veljavnost
sklenjenih pogodb)
Pogodbe o zaposlitvi vrhunskih športnikov
in trenerjev, sklenjene pred uveljavitvijo tega pravilnika, ostanejo v veljavi.
11. člen
(preverjanje
pogojev)
Poveljstvo za doktrino, razvoj,
izobraževanje in usposabljanje po uveljavitvi tega pravilnika preveri ali
vrhunski športniki in trenerji izpolnjujejo pogoje za delo v Športni enoti
Slovenske vojske v skladu s tem pravilnikom. Če teh pogojev ne izpolnjujejo, se
jim pogodbe o zaposlitvi ne podaljšajo, o čemer se pisno obvesti koordinacijo.
12. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvi Pravilnika o
zaposlovanju vrhunskih športnikov in trenerjev v Slovenski vojski (Uradni list
RS, št. 29/12) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvi Pravilnika o
zaposlovanju vrhunskih športnikov in trenerjev v Slovenski vojski (Uradni list
RS, št. 97/12) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem listu Republike Slovenije.«.

Pravilnik o dopolnitvi Pravilnika o
zaposlovanju vrhunskih športnikov in trenerjev v Slovenski vojski (Uradni list
RS, št. 29/18)
vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem listu Republike Slovenije.«.