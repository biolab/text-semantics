I. SPLOŠNE DOLOČBE
1. člen
(1) Ta pravilnik ureja postopek izvedbe javnega razpisa (v
nadaljnjem besedilu: razpis) in izbire filmov, namenjenih za javno
kinematografsko prikazovanje, pri katerih Radiotelevizija Slovenija (v
nadaljnjem besedilu: RTV SLO) sodeluje s finančnimi sredstvi, pod pogoji iz
tretjega odstavka 4. člena tega pravilnika pa lahko tudi s tehničnimi in
infrastrukturnimi storitvami.
(2) Ta pravilnik ureja tudi postopek sklenitve koprodukcijske
pogodbe s prijavitelji izbranih filmov, izvajanje pogodbenih pravic in
obveznosti, izplačila finančnih sredstev ter upravičene projektne stroške, ki
jih prizna in izplača RTV SLO.
2. člen
(1) RTV SLO podpira slovensko filmsko produkcijo in izdelavo
filmov neodvisnih producentov za javno kinematografsko prikazovanje na podlagi
Zakona o Slovenskem filmskem centru, javni agenciji Republike Slovenije (Uradni
list RS, št. 77/10, 40/12 – ZUJF, 19/14 – odl. US, 63/16 in 31/18; ZSFCJA).
(2) Pri realizaciji in izkoriščanju (eksploataciji) filmov
sodeluje RTV SLO kot koproducent v skladu s svojim koprodukcijskim deležem in
določili koprodukcijske pogodbe.
3. člen
(1) V tem pravilniku uporabljeni izrazi imajo naslednji
pomen:
1.     
Avdiovizualna (AV) dela – kinematografski filmi vseh zvrsti (npr.
igrani, dokumentarni, igrano-dokumentarni, animirani filmi), ki so izraženi v
obliki zaporedja povezanih gibljivih slik, z zvokom ali brez, ne glede na vrsto
nosilca, na katerem so vsebovani.
2.     
Slovensko AV delo – delo, ki je v skladu z Uredbo o merilih oziroma
pogojih za določitev slovenskih avdiovizualnih del (Uradni list RS, št. 105/01)
izvorno producirano v slovenskem jeziku ali delo, ki je producirano v
madžarskem in italijanskem jeziku, če je namenjeno madžarski ali italijanski
narodni skupnosti, ki živita na območju Republike Slovenije, ter delo
slovenskega kulturnega izvora iz drugih področij umetnosti, če je izraženo kot
individualna intelektualna stvaritev s področja književnosti, znanosti in
umetnosti in je izdelano oziroma primerno tudi za predvajanje na televizijskem
programu. Kot slovensko AV delo se šteje tudi evropsko filmsko delo, ki je na
podlagi Evropske konvencije o filmski koprodukciji izenačeno z nacionalnimi
filmskimi deli.
3.     
Ustrezna vloga – vloga, ki je pravočasna, popolna in vložena s strani
upravičene osebe.
4.     
Upravičena oseba – oseba, ki izpolnjuje predpisane pogoje za neodvisnega
producenta in druge pogoje, določene v razpisu.
5.     
Prijavitelj – pravna ali fizična oseba, ki odda vlogo na razpis, kjer
sodeluje kot stranka v postopku.
6.     
Pravočasna vloga – vloga, ki jo RTV SLO prejme oziroma jo prijavitelj pošlje
s priporočeno poštno pošiljko v roku, določenem v besedilu razpisa.
7.     
Popolna vloga – vloga, ki vsebuje vse obvezne sestavine, določene z
razpisom. Za popolno se šteje tudi nepopolna vloga, ki jo je prijavitelj v
celoti dopolnil v roku, določenem v pozivu k dopolnitvi.
8.     
Projekt – prijavljeni film, vključno z dokumentacijo, ki se nanaša na
njegovo realizacijo.
9.     
Realizacija projekta – izvedba vseh faz izdelave filma (pred produkcija,
produkcija, post produkcija) do zaključne kopije filma, vključno z izdelavo
končnega obračuna projekta.
10.  
Koproducent – pravna ali fizična oseba, ki na podlagi ustrezne
koprodukcijske pogodbe sodeluje pri realizaciji filma s svojim koprodukcijskim
vložkom in je registrirana za izvajanje filmske produkcije.
11.  
Koprodukcijska pogodba – pogodba, ki jasno določa koprodukcijska
razmerja med koproducenti, višino vložkov v film in koprodukcijske deleže,
razpolaganje z materialnimi pravicami na dokončanem filmu ter način delitve
prihodka.
12.  
Koprodukcijski vložek – ovrednoteni (finančni, storitveni ipd.) vložek,
ki ga koproducent vloži v izdelavo filma oziroma v projekt. Sorazmerni del
njegovega vložka v končnem obračunu projekta predstavlja koproducentov
koprodukcijski delež.
13.  
Finančni načrt projekta – ovrednoten prikaz vseh virov in vrst financiranja
projekta, ki je skladen s predračunom projekta.
14.  
Predračun projekta – predhodno ovrednotenje vseh stroškov, ki so
potrebni za celovito realizacijo projekta, in ki je skladen s finančnim načrtom
projekta.
15.  
Končni obračun projekta – ovrednotenje vseh dejansko nastalih stroškov
pri realizaciji projekta, ki so nastali do dokončanja projekta.
16.  
Izkoriščanje (eksploatacija) filma – uporaba in razpolaganje z
materialnimi pravicami na dokončanem filmu (npr. njihov nadaljnji prenos,
distribucija, trženje).
17.  
Sofinancer – pravna oseba javnega prava, ki na podlagi predhodnega
izbirnega postopka in ustrezne pogodbe dodeli projektu nepovratna finančna
sredstva (subvencije) ali druge neodplačne storitve (t. i. državne pomoči).
18.  
Donator – oseba, ki na podlagi ustrezne pogodbe dodeli projektu
nepovratna sredstva ali druge neodplačne storitve.
19.  
Sponzor – oseba, ki na podlagi ustrezne pogodbe priskrbi sredstva ali
druge storitve v skladu s predpisi, ki urejajo sponzorstvo.
20.  
Ponudnik izdelkov – oseba, ki na podlagi ustrezne pogodbe priskrbi
blago, blagovne znamke ali storitve v skladu s predpisi, ki urejajo promocijsko
umeščanje izdelkov.
21.  
Investitor – oseba, ki na podlagi ustrezne pogodbe vloži sredstva v
projekt, pri čemer dogovori povračilo celotne ali delne višine vloženih sredstev
iz prihodka od izkoriščanja (eksploatacije) filma.
22.  
Javno prikazovanje – javna priobčitev filma v kinematografih v skladu z
rednim programom kinematografa (ne vključuje enkratnih in izrednih projekcij
filma, lahko pa se kratki film prikazuje v programskih sklopih z drugimi
filmi).
23.  
Soavtorji, avtorji prispevkov in izvajalci – osebe, ki s svojimi deli,
prispevki in izvedbami sodelujejo pri realizaciji filma, določene pa so z
zakonom, ki ureja avtorsko in sorodne pravice.
(2) Pri razlagi posameznih pojmov se upošteva njihov pomen,
določen v pravnih aktih, ki zavezujejo Republiko Slovenijo. Če pomen v pravnih
aktih ni določen, se upošteva ustaljen pomen pojmov v filmski industriji ter
poslovni praksi.
(3) V pravilniku uporabljeni izrazi, zapisani v slovnični obliki
moškega spola, so uporabljeni kot nevtralni za moške in ženske.
II. PRIJAVNI POGOJI
4. člen
(1) RTV SLO sodeluje na razpisu kot koproducent pri izdelavi
filmov, ki izpolnjujejo pogoje za slovensko AV delo in ki se javno prikažejo v
kinematografih ter priobčijo javnosti tudi v medijih RTV SLO v skladu s pogoji,
ki jih določa koprodukcijska pogodba.
(2) RTV SLO sodeluje na razpisu s finančnim koprodukcijskim
vložkom, s katerim se lahko krijejo vse faze realizacije projekta (pred
produkcija, produkcija, post produkcija). Ti stroški se tudi vštevajo v
koprodukcijski vložek RTV SLO.
(3) RTV SLO lahko sodeluje na razpisu tudi s tehničnimi in
infrastrukturnimi storitvami, v kolikor obstajajo razpoložljive zmogljivosti,
kar lahko RTV SLO smiselno vključi v razpis. Če RTV SLO sodeluje tudi s
tehničnimi in infrastrukturnimi storitvami, se vrednost teh storitev všteje v
koprodukcijski vložek RTV SLO.
(4) RTV SLO sodeluje kot koproducent pri projektih največ do
petdeset (50) odstotkov vseh izkazanih upravičenih stroškov. Ne glede na
določbo prejšnjega stavka lahko RTV SLO sodeluje kot koproducent pri projektih
nizkoproračunskega, mladinskega ali otroškega oziroma zahtevnega filma največ
do osemdeset (80) odstotkov vseh izkazanih upravičenih stroškov. V kolikor se ob
končnem obračunu ali reviziji projekta izkaže, da koprodukcijski delež RTV SLO
znaša več kot navedenih petdeset (50) oziroma osemdeset (80) odstotkov vseh
izkazanih upravičenih stroškov, je producent dolžan vrniti RTV SLO izplačani
presežek sredstev in finančno ovrednotene vrednosti storitev RTV SLO.
5. člen
(1) Na razpis se lahko prijavijo le prijavitelji, ki
izpolnjujejo naslednje pogoje:
1.     
Prijavitelj projekta je neodvisni producent po zakonu, ki ureja medije
oziroma AV medijske storitve in je registriran za izvajanje dejavnosti filmske
produkcije.
2.     
Prijavitelj projekta ima na dan prijave na razpis poravnane vse zapadle
finančne obveznosti in izpolnjene vse druge obveznosti do RTV SLO.
3.     
Prijavitelj prijavlja slovensko AV delo, ki v času prijave na razpis še
ni realizirano oziroma dokončano.
4.     
Proti prijavitelju ni uveden postopek zaradi insolventnosti ali
prisilnega prenehanja po zakonu, ki ureja finančno poslovanje, postopke zaradi
insolventnosti in prisilno prenehanje, oziroma ni začet drug postopek prenehanja
prijavitelja po področnem predpisu.
5.     
Zoper prijavitelja oziroma njegovo osebo ni izrečena pravnomočna sodba,
ki ima elemente kaznivih dejanj, ki po zakonu o javnem naročanju predstavljajo
razloge za izključitev iz postopka.
(2) Na razpis se ne morejo prijaviti filmi, ki vsebujejo
oglasne, pornografske ali rasistične vsebine.
6. člen
(1) Prijavitelji morajo ob prijavi projektov na razpis
predložiti RTV SLO vse obvezne obrazce, pogodbe ali predpogodbe, priloge in
izjave, kot so predpisane z besedilom razpisa.
(2) RTV SLO ravna z vsemi osebnimi podatki iz prejetih vlog v
skladu s Splošno uredbo o varstvu podatkov in z zakonom, ki ureja varstvo
osebnih podatkov.
(3) RTV SLO je dolžna varovati vse poslovne skrivnosti, ki
jih kot take označijo prijavitelji projektov. Ne glede na označbo prijaviteljev
se kot poslovne skrivnosti ne štejejo podatki, ki imajo na podlagi zakona
naravo informacije javnega značaja ali jih smejo organi pridobivati za namene
izvrševanja svojih zakonskih pooblastil.
III. IZVEDBA JAVNEGA RAZPISA
III. A Začetek postopka
7. člen
(1) Postopek razpisa se lahko izvede za posamezno razpisno
področje ali za več razpisnih področij hkrati. Razpisna področja so lahko z
igranih, dokumentarnih in animiranih filmskih zvrsti.
(2) Z besedilom razpisa se določita najvišja skupna višina
razpisanih sredstev RTV SLO in najvišji znesek koprodukcijskega vložka RTV SLO
v posamezni projekt. Če se postopek razpisa izvede za več razpisnih področij,
so razpisane vrednosti po posameznih področjih indikativne in se opredeljena
sredstva po področjih lahko prenesejo med seboj.
8. člen
Razpis se izvaja po naslednjih fazah:
a.     
Uvedba postopka:
- 
predlog direktorja TV SLO na osnovi ugotovitve programskih potreb po
izvedbi razpisa s strani odgovornega urednika UPE KUP in v skladu s programsko
produkcijskim načrtom;
- 
sprejem sklepa o začetku postopka;
- 
objava razpisa.
b.     
Priprava vlog za obravnavo ter zavrženje:
- 
evidentiranje prispelih vlog;
- 
odpiranje vlog;
- 
pozivanje na dopolnitev nepopolnih vlog;
- 
izdaja posamičnih sklepov o zavrženju nepopolnih in nepravočasnih vlog
ter vlog, ki jih niso vložile upravičene osebe.
c.     
Ocenjevanje ustreznih vlog:
- 
vsebinsko ocenjevanje vlog;
- 
oblikovanje končnega predloga komisije za ocenjevanje vlog.
d.     
Izbor projektov:
- 
izdaja posamičnih odločb o sprejetju v koprodukcijsko sodelovanje ali o
zavrnitvi koprodukcijskega sodelovanja.
9. člen
(1) Predlog za uvedbo postopka razpisa generalnemu direktorju
RTV SLO poda direktor TV SLO na podlagi predloga odgovornega urednika UPE KUP,
v čigar področje vsebinsko spadajo razpisani projekti. Predlog vključuje
vsebinsko utemeljitev razpisanega področja oziroma področij in predlagano
višino finančnih sredstev ter časovnico izvedbe razpisa, vključno z okvirnim
rokom za izdajo odločb. Predlog vključuje tudi možne člane komisije za odpiranje
vlog in komisije za ocenjevanje vlog ter vodjo izvedbe razpisa, ki jih dokončno
izbere oziroma potrdi generalni direktor RTV SLO.
(2) Na podlagi predloga direktorja TV SLO sprejme generalni
direktor RTV SLO sklep o začetku postopka razpisa, s katerim določi:
-       
razpisno področje oziroma področja;
-       
vrsto koprodukcijskega vložka RTV SLO (finančnega in morebitnega
storitvenega vložka) na posameznem razpisnem področju, najvišjo skupno višino
razpisanih finančnih sredstev RTV SLO, najvišjo višino razpisanih finančnih
sredstev RTV SLO na posameznem področju, najvišji znesek koprodukcijskega
vložka RTV SLO v projekte na posameznem razpisnem področju;
-       
datum objave in trajanje razpisa;
-       
osnutek besedila razpisa kot prilogo k sprejetemu sklepu.
(3) Hkrati s sprejetjem sklepa o začetku postopka razpisa
sprejme generalni direktor RTV SLO tudi sklep o imenovanju članov komisije za
odpiranje vlog, članov komisije oziroma komisij za ocenjevanje vlog in vodje
izvedbe razpisa, s katerim določi mandat in naloge posamezne komisije oziroma
vodje izvedbe razpisa.
10. člen
(1) Besedilo razpisa se objavi na spletni strani RTV SLO. V
Uradnem listu Republike Slovenije pa se objavi informacija o objavi razpisa.
(2) V času trajanja razpisa mora biti dokumentacija razpisa
dosegljiva vsem zainteresiranim osebam na spletni strani in sedežu RTV SLO.
11. člen
(1) Besedilo razpisa mora vsebovati:
-       
razpisno področje oziroma področja;
-       
vrsto koprodukcijskega vložka RTV SLO (finančnega in morebitnega
storitvenega vložka) na posameznem razpisnem področju, najvišjo skupno višino
razpisanih finančnih sredstev RTV SLO, najvišjo višino razpisanih finančnih
sredstev RTV SLO na posameznem področju, najvišji znesek koprodukcijskega
vložka RTV SLO v projekte na posameznem razpisnem področju;
-       
razpisane vrednosti po posameznih področjih, ki so indikativni in se
opredeljena sredstva po področjih lahko prenesejo med seboj;
-       
trajanje razpisa;
-       
pogoje, ki jih morajo izpolnjevati projekti in prijavitelji projektov;
-       
merila za ocenjevanje projektov;
-       
število točk po posameznih ocenjevalnih merilih, skupno število točk in
minimalno število točk, ki jih morajo projekti doseči, da so lahko predlagani v
koprodukcijsko sodelovanje;
-       
način pošiljanja in vsebino vlog;
-       
podatke o dokumentaciji razpisa;
-       
kontaktno osebo RTV SLO.
(2) Poleg navedenih podatkov iz prejšnjega odstavka tega
člena se lahko objavijo tudi drugi podatki v zvezi z razpisom.
12. člen
(1) Vloge se lahko oddajo na sedežu RTV SLO, pošljejo po
pošti ali preko osebe, ki opravlja posredovanje vlog kot svojo dejavnost, lahko
pa se sprejemajo tudi v ustrezno zavarovanem in temu namenjenem elektronskem
predalu. Vloge se sprejemajo v glavni pisarni (vložišču) RTV SLO.
(2) Vsaka vloga in njene dopolnitve se evidentirajo kot ena
zadeva.
(3) Oseba, ki sprejema vloge ne da bi jih odprla, na vsaki
vlogi jasno označi datum in uro vložitve vloge oziroma datum in uro oddaje na
pošti. Na enak način evidentira tudi vsako dopolnitev ali spremembo vloge.
III. B Komisija za odpiranje vlog
13. člen
(1) Prispele vloge odpre komisija za odpiranje vlog, ki jo s
sklepom imenuje generalni direktor RTV SLO.
(2) Komisijo za odpiranje vlog sestavljajo najmanj trije (3)
člani, generalni direktor RTV SLO pa lahko s sklepom določi tudi nadomestne
člane, ki nadomestijo člane komisije v primeru njihove odsotnosti ali morebiti
ugotovljene interesne povezanosti s prijavitelji ali prijavljenimi projekti.
(3) Komisija dela in odloča na sejah, ki jih sklicuje
predsednik komisije praviloma najmanj 5 dni pred zasedanjem.
(4) RTV SLO pred odpiranjem vlog in njihovih dopolnitev na
spletnih straneh objavi obvestilo o času in kraju odpiranja vlog oziroma
dopolnitev.
(5) Odpiranju vlog in njihovih dopolnitev sme prisostvovati
zakoniti zastopnik ali pooblaščeni predstavnik prijavitelja, ki s projektom
kandidira na razpisu. RTV SLO lahko zahteva od zakonitega zastopnika in
pooblaščenega predstavnika prijavitelja, da se ustrezno izkažeta.
14. člen
O odpiranju vlog in njihovih dopolnitev se napravi zapisnik,
ki ga podpišejo prisotni člani komisije in ki obsega:
-       
naziv in sedež RTV SLO;
-       
datum in čas začetka ter konca odpiranja vlog oziroma dopolnitev vlog;
-       
imena navzočih ter odsotnih članov komisije;
-       
imena navzočih zakonitih zastopnikov in pooblaščenih predstavnikov
prijaviteljev;
-       
seznam prispelih vlog, razvrščenih po razpisnih področjih (šifra vloge,
naziv prijavitelja, naslov projekta);
-       
ugotovitve o pravočasnosti in popolnosti prispelih vlog ter o
upravičenosti oseb, ki so predložile vloge (popolna ali nepopolna vloga),
oziroma ugotovitve o pravočasni in ustrezni dopolnitvi vlog.
15. člen
(1) Za vsako vlogo komisija za odpiranje vlog ugotovi, ali je
pravočasna, ali je popolna in ali jo je vložila oseba, ki izpolnjuje v razpisu
določene pogoje (upravičena oseba) in napravi poročilo o odpiranju posamezne
vloge, ki ga podpišejo vsi prisotni člani komisije. Poročilo vsebuje šifro
vloge, vlagatelja, naslov vlagatelja, oznako ali je vloga ustrezna (pravočasna,
popolna in vložena s strani upravičene osebe) ali ne in obrazložitev iz katere
so razvidni razlogi za ustreznost oziroma neustreznost posamezne vloge.
(2) Če komisija za odpiranje vlog ugotovi, da je vloga
formalno nepopolna, mora prijavitelja pisno pozvati, da jo dopolni v petih (5)
dneh od prejetja poziva k dopolnitvi. V pozivu k dopolnitvi je treba
prijavitelja opozoriti, da bo vloga s sklepom zavržena kot nepopolna, če je ne
bo v določenem roku ustrezno in v celoti dopolnil. Prijavitelja se v primeru
nejasnosti pozove tudi k ustrezni obrazložitvi posameznih elementov vloge, na
podlagi katerih se ugotavlja upravičenost kandidiranja.
16. člen
(1) Če prijavitelj za isti projekt na razpis pošlje več vlog
v različnih ovojnicah, se obravnava prva vloga, ostale pa se zavržejo, razen če
jih je mogoče obravnavati kot dopolnitve ali spremembe prve vloge.
(2) Če je v isti ovojnici več vlog za različne projekte, se
prijavitelja pozove, da poda izjavo, katero vlogo naj se obravnava, vse ostale
vloge pa se s sklepom zavržejo. V primeru, da prijavitelj ne izjavi jasno,
katera vloga naj se obravnava, se vse vloge iz ovojnice s sklepom zavržejo.
Obravnava se lahko le ena (1) vloga iz posamezne ovojnice.
17. člen
(1) Glede vlog, ki niso ustrezne, predsednik komisije za
odpiranje vlog generalnemu direktorju predlaga, da neustrezne vloge zavrže.
(2) Na podlagi predloga predsednika komisije za odpiranje
vlog, generalni direktor z obrazloženim sklepom, ki vsebuje pravni pouk, zavrže
posamično vlogo, ki ni pravočasna ali je ni vložila upravičena oseba ali je
vlagatelj ni dopolnil v zahtevanem roku.
18. člen
(1) Ko je postopek odpiranja vlog in njihovih morebitnih
dopolnitev končan, predsednik komisije za odpiranje vlog sestavi poročilo o
vlogah, ki so pravočasne, popolne ter vložene s strani upravičenih
prijaviteljev in ga predloži predsedniku komisije za ocenjevanje projektov, o
tem pa tudi obvesti vodjo izvedbe razpisa.
(2) Poročilo vsebuje seznam popolnih vlog, razvrščenih po
razpisnih področjih (šifra vloge, naziv prijavitelja, naslov projekta).
(3) Na podlagi poročila vodja izvedbe razpisa pripravi
obrazce za ocenjevanje projektov in jih skupaj z ustreznimi vlogami preda
komisiji za ocenjevanje projektov v nadaljnjo obravnavo.
III. C Komisija za ocenjevanje projektov
19. člen
(1) Projekte ocenijo komisije za ocenjevanje projektov, ki
jih iz vrst zaposlenih na RTV SLO in zunanjih strokovnjakov s sklepom imenuje
generalni direktor RTV SLO. S sklepom se določijo tudi naloge in mandat
komisij.
(2) Posamezno komisijo za ocenjevanje projektov sestavljajo
najmanj trije (3) člani in največ pet (5) članov. Generalni direktor RTV SLO
lahko s sklepom imenuje tudi nadomestne člane, ki nadomestijo člane komisije v
primeru njihove odsotnosti ali morebiti ugotovljene interesne povezanosti s
prijavitelji ali prijavljenimi projekti.
(3) Mandat članov komisije za ocenjevanje projektov traja do
izpolnitve oziroma dokončanja vseh nalog, povezanih z razpisom.
(4) Pogoji za imenovanje in razrešitev članov komisij za
ocenjevanje projektov, podrobnejša opredelitev njihovih nalog ter način
njihovega dela so določena s poslovnikom komisij RTV Slovenija za ocenjevanje
filmskih in drugih avdiovizualnih projektov.
III. D Ocenjevanje projektov
20. člen
(1) Merila za ocenjevanje projektov na posameznem razpisnem
področju, skupaj z maksimalnim številom prejetih točk pri posameznem merilu in
maksimalnim številom vseh točk, se določijo z vsakokratnim besedilom razpisa.
(2) Pri določitvi meril se praviloma upoštevajo naslednja
izhodišča:
-       
presoja scenarija (npr. tematika, struktura, dramaturški potencial,
privlačnost za ciljno občinstvo);
-       
presoja referenc posameznih soavtorjev (npr. scenarista, glavnega
režiserja, direktorja fotografije, glavnega animatorja);
-       
presoja referenc prijavitelja oziroma producenta (npr. realizirana AV
produkcija, strokovna in finančna kredibilnost oziroma zanesljivost
producenta);
-       
presoja ustreznosti finančnega načrta realizacije projekta (npr.
finančne konstrukcije in finančnega predračuna, realnost predračunskih
vrednosti, zagotovljeni viri financiranja, realnost terminskega načrta);
-       
drugo glede na specifike posameznega razpisnega področja.
(3) Z besedilom razpisa se lahko določijo tudi prednostna
merila glede na žanr, vsebino in programske usmeritve RTV SLO. Prednostno
merilo pomeni dodatno število točk, ki jih prejmejo projekti, ki ta kriterij
izpolnjujejo.
21. člen
(1) Pred oblikovanjem končnega poročila oziroma v času
ocenjevanja komisija za ocenjevanje projektov za namen zavarovanja pravic
oziroma pravnih koristi prijaviteljev lahko opravi sestanke s prijavitelji
projektov.
(2) Prijavitelji na sestanku ne smejo dopolnjevati projektne
dokumentacije oziroma predložiti novih dokumentov že oddanim vlogam.
(3) O sestanku iz tega člena se sestavi zapisnik.
22. člen
(1) Vsak član komisije za ocenjevanje projektov oceni vse
vloge po vseh predpisanih merilih za ocenjevanje.
(2) Vsak član komisije mora svoje ocene pisno utemeljiti in
obrazložiti po posameznih merilih za ocenjevanje.
(3) Skupna ocena posameznega projekta se dobi tako, da se
seštevek vseh ocen članov komisije za ocenjevanje projektov pri posameznem
merilu deli s številom članov komisije. Ocene po posameznih merilih pa se nato
seštejejo.
(4) V koprodukcijsko sodelovanje so lahko predlagani
projekti, katerih skupna ocena je enaka ali presega v razpisu določeno
minimalno število točk. Komisija za ocenjevanje projektov na posameznem
razpisnem področju ob zaključku ocenjevanja pripravi seznam projektov, ki so
prejeli oziroma presegajo minimalno določeno število točk za sprejetje v
koprodukcijsko sodelovanje. Ti projekti so lahko na podlagi končne odločitve
generalnega direktorja RTV SLO izbrani v koprodukcijsko sodelovanje.
(5)  Razpisane vrednosti po posameznih področjih so
indikativne in se opredeljena sredstva po področjih lahko prenesejo med
področji.
(6) Če noben projekt na posameznem razpisnem področju ne
prejme minimalnega števila točk, se noben projekt ne predlaga v koprodukcijsko
sodelovanje, nerazdeljen znesek, ki je predpisan za izvedbo razpisa, pa se
upošteva pri naslednjem razpisu.
23. člen
(1) Komisija za ocenjevanje projektov pripravi generalnemu
direktorju RTV SLO po zaključenem ocenjevanju končno poročilo, ki vsebuje
seznam ustrezno ocenjenih projektov na posameznem razpisnem področju. Poročilo
komisije vsebuje točkovno razvrstitev projektov z naslednjimi podatki po
posameznih projektih:
-       
seznam ocenjenih projektov, razvrščenih po razpisnih področjih (šifra
vloge, naziv prijavitelja, naslov projekta);
-       
skupno število doseženih točk pri ocenjevanju posameznega projekta;
-       
obrazložitev skupne ocene po vseh posameznih merilih;
-       
predlog o zavrnitvi ali sprejetju v koprodukcijsko sodelovanje;
-       
predlog o višini in vrsti koprodukcijskega vložka RTV SLO pri projektih,
ki se predlagajo v sprejetje.
(2) Komisija za ocenjevanje projektov oblikuje predlog o
višini in vrsti koprodukcijskega vložka največ do višine zaprošenih sredstev,
pri čemer upošteva ustreznost finančnega predračuna in finančnega načrta za
predvideno realizacijo projekta ter druge vire financiranja projekta. Finančni
znesek koprodukcijskega vložka RTV SLO je lahko največ do maksimalne višine
finančnih sredstev, ki je za projekte na razpisnem področju določena v razpisu.
(3) Končnemu poročilu se predložijo podpisani ocenjevalni
listi vseh članov komisije za ocenjevanje projektov.
III. E Odločba
24. člen
(1) Generalni direktor RTV SLO na podlagi nabora možnih
projektov oziroma predloga iz končnega poročila komisije za ocenjevanje
projektov s posamično odločbo zavrne koprodukcijsko sodelovanje pri vseh
projektih, ki ne dosegajo določenega minimalnega števila točk. Od nabora
projektov, katerih ocena je enaka ali presega minimalno število točk, pa generalni
direktor RTV SLO na podlagi končnega poročila strokovne komisije za ocenjevanje
projektov na posameznem področju odloči o sprejetju v koprodukcijsko
sodelovanje. Generalni direktor RTV SLO na podlagi predloga komisije za
ocenjevanje projektov odloči tudi o višini in vrsti koprodukcijskega vložka RTV
SLO pri izbranih projektih, tudi v skladu z razpoložljivimi sredstvi.
(2) Generalni direktor RTV SLO ne izda odločbe, če se
ugotovi, da je v postopku prišlo do bistvenih kršitev postopka, očitne kršitve
meril ocenjevanja ali predlogov, ki ne izpolnjujejo pogojev razpisa. Generalni
direktor RTV SLO v tem primeru zahteva odpravo napak in/ali ponovno
ocenjevanje.
(3) Če se generalni direktor RTV SLO ne strinja z mnenji in
ocenami komisije za ocenjevanje projektov, lahko sprejme odločitev, ki ne sledi
mnenjem in ocenam komisije za ocenjevanje projektov.
(4) Če se generalni direktor RTV SLO ne strinja z
utemeljitvijo komisije za ocenjevanje projektov glede višine in/ali vrste
koprodukcijskega vložka RTV SLO, lahko sprejme odločitev o drugačni višini
in/ali vrsti koprodukcijskega vložka, še zlasti če presodi, da projekt s
predlaganim koprodukcijskim vložkom ni izvedljiv ali je izvedljiv z nižjim
koprodukcijskim vložkom.
(5) Generalni direktor RTV SLO je v primeru iz prejšnjih dveh
odstavkov tega člena o svoji odločitvi dolžan nemudoma obrazloženo seznaniti
Programski svet RTV SLO. Pristojna komisija Programskega sveta RTV SLO mora na
prvi naslednji seji o tem sprejeti mnenje. Posredovanje obrazloženih razlogov
iz tega odstavka ne zadrži odločitve generalnega direktorja.
(6) Projekti, ki niso izbrani v koprodukcijsko sodelovanje,
pa presegajo določeno minimalno število točk, se uvrstijo na t. i. rezervni
seznam, ki se vodi pri pristojni služni RTV SLO za izvedbo razpisa. Ti projekti
so lahko izbrani v koprodukcijsko sodelovanje, če se sprostijo razpisna
sredstva (npr. v primeru, da kakšno koprodukcijsko sodelovanje na podlagi že
izdane odločbe ne bo realizirano). V tem primeru se z novo odločbo odpravi in
nadomesti prejšnja odločba o sprejetju v koprodukcijsko sodelovanje.
(7) Zoper odločbo o zavrnitvi in sprejetju v koprodukcijsko
sodelovanje ter sklep o zavrženju vloge je v skladu z zakonom dovoljena
pritožba.
25. člen
Končno poročilo izvedbe javnega razpisa se javno objavi na
spletnih straneh RTV SLO.
26. člen
(1) Pred izdajo posamezne odločbe v postopku razpisa se lahko
izda na prošnjo producenta pismo o nameri (t. i. »Letter of Intent«), s katerim
RTV SLO izjavi, da bo sodelovala pri realizaciji projekta kot koproducent, v
kolikor bo film izbran na razpisu.
(2) Po izdaji odločbe lahko RTV SLO izda na prošnjo
producenta potrditveno pismo (t. i. »Letter of Confirmation«), s katerim RTV
SLO potrdi, da sodeluje pri filmu z določenim koprodukcijskim vložkom.
(3) Pismo o nameri in potrditveno pismo izda RTV SLO v roku
desetih (10) dni po prejemu pisne prošnje producenta v slovenskem jeziku, lahko
pa se dokumenta izdata tudi v angleškem jeziku. Pismo o nameri in potrditveno
pismo podpiše generalni direktor RTV SLO.
IV. KOPRODUKCIJSKA POGODBA IN SPREMLJANJE REALIZACIJE
PROJEKTA
27. člen
(1) Na podlagi dokončne odločbe o sprejetju projekta v
koprodukcijsko sodelovanje se sklene koprodukcijska pogodba, s katero se
uredijo medsebojne pravice in obveznosti RTV SLO in prijavitelja. Koprodukcijska
pogodba mora biti sklenjena najkasneje v enem (1) letu od vročitve odločbe o
sprejetju v koprodukcijsko sodelovanje prijavitelju. Če RTV SLO zaradi krivde
na strani prijavitelja ne začne s finančno realizacijo odločbe v roku dveh (2)
let od izdaje odločbe, lahko RTV SLO odstopi od koprodukcijske pogodbe.
(2) Pred sklenitvijo koprodukcijske pogodbe lahko RTV SLO
povabi prijavitelja izbranega projekta na uskladitev tistih določil pogodbe, ki
jih je potrebno prilagoditi posebnostim posameznega projekta (uskladitveni
sestanek). O usklajevanju se napravi zapisnik.
(3) RTV SLO pisno pozove prijavitelje izbranih projektov k
sklenitvi koprodukcijske pogodbe. Če se prijavitelj v roku petnajst (15) dni po
vročitvi poziva ne odzove, oziroma če v tem roku ne podpiše predlagane pogodbe,
se šteje, da je odstopil od realizacije projekta z RTV SLO, da pogodba ni
sklenjena in da je RTV SLO prosta obveznosti, ki bi zanjo izhajale iz odločbe,
na kar mora biti prijavitelj v pozivu posebej opozorjen. Rok za podpis pogodbe
se lahko enkrat podaljša, če prijavitelj v roku petnajst (15) dni od vročitve
poziva pisno sporoči RTV SLO objektivne in utemeljene razloge za podaljšanje
roka.
28. člen
Koprodukcijska pogodba vsebuje zlasti naslednje sestavine:
-       
pogodbeni stranki;
-       
predmet pogodbe in podatke o filmu;
-       
zahteve, ki jih mora izpolnjevati film;
-       
finančno konstrukcijo projekta;
-       
način pridobivanja novih koproducentov in ostalih financerjev pri
projektu;
-       
pogoje in dinamiko izplačevanja finančnih sredstev RTV SLO in morebitno sredstvo
finančnega zavarovanja za dobro izvedbo pogodbenih obveznosti (bančna
garancija; kavcijsko zavarovanje zavarovalnice; denarni depozit; v primeru
projektov, katerih predračunska vrednost znaša do 50.000,00 EUR, pa tudi bianco
menica);
-       
pogoje nudenja morebitnih tehničnih in infrastrukturnih storitev RTV
SLO;
-       
rok dokončanja in izročitve filma ter drugih obveznih materialov;
-       
določitev končnih deležev na dokončanem filmu;
-       
materialne pravice na dokončanem filmu ter razpolaganje s posameznimi
materialnimi pravicami;
-       
izhodišča za morebitno sodelovanje ter druge obveznosti pri promociji in
izkoriščanju (eksploataciji) filma;
-       
delitev prihodkov iz naslova uporabe in razpolaganja z materialnimi
pravicami;
-       
določilo o javni priobčitvi dokončanega filma v medijih RTV SLO;
-       
način spremljanja realizacije projekta;
-       
določbe o reviziji projekta;
-       
sankcije za primer kršitev pogodbenih določil;
-       
načine prenehanja pogodbe;
-       
skrbnike pogodbe;
-       
obvezne sestavine po predpisih.
29. člen
(1) Izplačila na podlagi sklenjene koprodukcijske pogodbe se
praviloma opravijo po obrokih. Prvi obrok se lahko izplača šele po podpisu
pogodbe in predložitvi ustreznega sredstva finančnega zavarovanja za dobro
izvedbo pogodbenih obveznosti.
(2) RTV SLO izplača posamezni obrok po pregledu in potrditvi
ustreznega obračuna le, če je prijavitelj izpolnil vse svoje pogodbene
obveznosti.
(3) Ne glede na pogodbeno določeno višino finančnih sredstev,
ki jo lahko projekt prejme od RTV SLO, je prijavitelj projekta upravičen le do
tolikšne višine finančnih sredstev, za katero izkaže z verodostojno
dokumentacijo upravičene stroške, nastale pri aktivnostih v zvezi z realizacijo
projekta
(4) Posamezne sklope predračuna projekta lahko prijavitelj
brez soglasja RTV SLO spreminja za največ trideset (30) odstotkov predračunske
vrednosti projekta, pod pogojem, da ostane višina vložka RTV SLO nespremenjena.
(5) Vrsto in vsebino upravičenih stroškov pri projektu, ki
jih lahko prizna in krije RTV SLO, ter način izkazovanja in pogoje za njihovo
priznavanje urejajo posebna pravila, ki se štejejo kot priloga k tem
pravilniku.
30. člen
(1) RTV SLO ima pravico spremljati izvajanje projektov v vseh
fazah realizacije in tudi po dokončanju projekta, vključno s pravico do
vpogleda v celotno projektno dokumentacijo, ki jo je prijavitelj dolžan voditi
in ustrezno hraniti. RTV SLO ima pravico spremljati tudi promocijo in
izkoriščanje (eksploatacijo) dokončanega filma.
(2) Za vsak zaključen projekt, pri katerem višina vložka RTV
SLO presega 50.000,00 EUR, mora biti v šestih (6) mesecih od dokončanja filma
izvedena revizija, ki jo opravi pooblaščena revizijska družba. RTV SLO krije
stroške revizije v skladu s svojim koprodukcijskim deležem. Pri projektih, pri
katerih višina vložka RTV SLO ne presega 50.000,00 EUR, pa RTV SLO lahko opravi
ali naroči revizijo na lastne stroške. RTV SLO lahko na lastne stroške opravi
ali naroči tudi pregled izkoriščanja (eksploatacije) filma, vključno s prihodki
in odhodki iz tega naslova.
(3) RTV SLO upošteva revizijske ugotovitve oziroma sprejme
revizijsko poročilo, izdano v okviru revizije, ki jo je pri istem projektu
opravil Slovenski filmski center, javna agencija Republike Slovenije, če ta
vsebuje tudi revidirane koprodukcijske vložke. V tem primeru RTV SLO ne izvede
revizije iz prejšnjega odstavka tega člena.
(4) V primeru da se pri opravljeni reviziji ali drugače
ugotovijo nepravilnosti, neizpolnjene pogodbene obveznosti, neupravičena
izplačila finančnih sredstev ali nepravilno koriščenje drugih storitev RTV SLO,
zahteva RTV SLO od prijavitelja izpolnitev pogodbenih obveznosti, vračilo
neupravičeno izplačanih finančnih sredstev, povrnitev morebiti nastale škode
in/ali druge popravljalne ukrepe.
31. člen
(1) RTV SLO lahko odstopi od koprodukcijske pogodbe še zlasti
zaradi:
-       
kršitev ali neizpolnjevanja pogodbenih obveznosti;
-       
neutemeljenih oziroma neodobrenih odstopanj od dokumentacije projekta;
-       
onemogočanja spremljanja projekta;
-       
predložitve napačnih podatkov;
-       
znatne nenamenske ali nepravilne porabe sredstev;
-       
plačilne nelikvidnosti prijavitelja in/ali uvedbe postopka prenehanja
prijavitelja v skladu z zakonom, ki ureja finančno poslovanje, postopke zaradi
insolventnosti in prisilno prenehanje;
-       
kadar postane očitno, da prijavitelj ne bo dokončal filma v določenem
roku ali da film ne bo dokončan v skladu s pogodbenimi določili.
(2) Če RTV SLO odstopi od koprodukcijske pogodbe, mora
prijavitelj vrniti RTV SLO vsa že izplačana sredstva, skupaj z zakonskimi
zamudnimi obrestmi od dneva posameznega izplačila dalje in finančno ovrednoteno
vrednost vseh koriščenih tehničnih in infrastrukturnih storitev.
32. člen
(1) Vsi filmi morajo biti dokončani najkasneje v roku dveh
(2) let od podpisa koprodukcijske pogodbe, celovečerni animirani filmi,
animirani filmi v trajanju nad štiriindvajset (24) minut in zahtevni
celovečerni dokumentarni filmi, ki zaradi vsebine zahtevajo večletno
spremljanje dogajanja, pa v roku v štirih (4) let od podpisa koprodukcijske
pogodbe. Roka dokončanja projektov se ne more podaljšati z aneksom h
koprodukcijski pogodbi razen izjemoma za filme, ki morajo biti dokončani
najkasneje v roku dveh (2) let od podpisa koprodukcijske pogodbe, če pride do
zamikov pri terminskem načrtu realizacije projekta zaradi bistvenih sprememb
pri financiranju projekta, kadar je vključenih več koproducentov, ali zaradi
nepredvidenih okoliščin, ki za dalj časa onemogočajo dokončanje in na katere
prijavitelj ni mogel vplivati. V primeru, da projekt sofinancira tudi Slovenski
filmski center, javna agencija Republike Slovenije, se lahko rok dokončanja
podaljša le, če rok dokončanja predhodno podaljša tudi Slovenski filmski
center.
(2) RTV SLO pridobi materialne pravice na filmih skladno z
določili koprodukcijske pogodbe.
V. PREHODNE IN KONČNE DOLOČBE
33. člen
(1) Z dnem ko začne veljati ta pravilnik, preneha veljati
Pravilnik o postopku javnega razpisa Radiotelevizije Slovenija za izdelavo
filmov neodvisnih producentov za javno kinematografsko prikazovanje (Uradni
list RS, št. 82/18) vključno z prilogo Upravičeni stroški pri avdiovizualnih
projektih Radiotelevizije Slovenija (Uradni list RS, št. 72/17), PRILOGA
UPRAVIČENI STROŠKI PRI FILMSKIH IN AVDIOVIZUALNIH PROJEKTIH RADIOTELEVIZIJE
SLOVENIJA pa kot priloga postane sestavni del tega pravilnika.
(2) Razpisni postopki, ki so se začeli pred uveljavitvijo
tega pravilnika, se dokončajo v skladu s predpisi, ki so veljali v času objave
razpisa.
(3) Poslovnik iz četrtega odstavka 19. člena pravilnika se
sprejme najkasneje v roku dveh (2) mesecev po uveljavitvi pravilnika. Poslovnik
lahko zajame način delovanja vseh komisij za ocenjevanje projektov na javnih
razpisih in javnih pozivih RTV SLO. Poslovnik se objavi v Uradnem listu
Republike Slovenije.
(4) Ta pravilnik začne veljati naslednji dan po objavi v
Uradnem listu Republike Slovenije.
Andrej Grah Whatmough
generalni direktor RTV Slovenija

Priloga:
Upravičeni stroški pri filmskih in avdiovizualnih projektih Radiotelevizije
Slovenija