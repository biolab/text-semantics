1. člen
(vsebina pravilnika)
(1) Ta pravilnik ureja način in postopek preverjanja in
potrjevanja nacionalnih poklicnih kvalifikacij. 
(2) V postopku izdajanja certifikatov se uporabljajo določbe
zakona, ki ureja splošni upravni postopek, če ni z zakonom, ki ureja nacionalne
poklicne kvalifikacije, določeno drugače.
2. člen
(izvajalci)
Postopek preverjanja in potrjevanja nacionalnih poklicnih
kvalifikacij izvajajo izvajalci postopkov za ugotavljanje in potrjevanje
poklicnih kvalifikacij (v nadaljnjem besedilu: izvajalci), vpisani v register
izvajalcev, ki ga vodi Državni izpitni center.
3. člen
(svetovanje)
(1) Izvajalec mora kandidatom za pridobitev poklicne
kvalifikacije zagotoviti informacije o možnostih in pogojih za pridobitev te
kvalifikacije ter ustrezno svetovanje. 
(2) Med svetovanjem kandidat s svetovalcem zbere listine in
druga dokazila, potrebna za potrditev poklicne kvalifikacije, ter izdela osebno
zbirno mapo, katere sestavo predpiše Center Republike Slovenije za poklicno izobraževanje
(v nadaljnjem besedilu: CPI) in je objavljena na spletnih straneh Nacionalnega
informacijskega središča za poklicne kvalifikacije. Dokazila, ki so javne
listine ali podatki iz uradnih evidenc državnih organov, organov lokalnih
skupnosti in nosilcev javnih pooblastil, mora pridobiti izvajalec sam. 
(3) Poleg osebne zbirne mape se v postopku preverjanja in
potrjevanja pripravijo tudi dokumenti, ki so obvezni sestavni del dokumentacije
tega postopka. Predpiše jih CPI in objavi na straneh Nacionalnega
informacijskega središča za poklicne kvalifikacije.
4. člen
(kraj in rok za preverjanje)
(1) Kraj preverjanja nacionalnih poklicnih kvalifikacij ter
rok za prijavo in odjavo izvajalec sporoči Državnemu izpitnemu centru ter jih
objavi na straneh Nacionalnega informacijskega središča za poklicne
kvalifikacije. 
(2) Izvajalec mora razpisati rok za preverjanje in
potrjevanje nacionalnih poklicnih kvalifikacij ter preverjanje in potrjevanje
ob prijavi kandidata tudi izvesti, in to vsaj enkrat v 12 mesecih. 
(3) Če izvajalec vsaj enkrat v 12 mesecih ne razpiše roka za
preverjanje in potrjevanje nacionalnih poklicnih kvalifikacij, se izbriše iz
registra za nacionalno poklicno kvalifikacijo, za katero rok ni bil razpisan.
Za izvajalce začne veljati obveza razpisa roka za preverjanje nacionalnih
poklicnih kvalifikacij z dnevom pravnomočnosti odločbe o vpisu v register. 
(4) V okviru roka iz prvega odstavka tega člena izvajalec
določi kraj, dan in čas preverjanja in potrjevanja ter o tem pisno obvesti
kandidata najmanj pet delovnih dni pred pregledom osebne zbirne mape. V
obvestilu mora navesti tudi sestavo komisije.
5. člen
(vloga za pridobitev certifikata)
(1) Vloga za pridobitev certifikata (v nadaljnjem besedilu:
vloga) se vloži pri izvajalcu. 
(2) Iz vloge mora biti razvidno, da kandidat izpolnjuje
splošne pogoje, določene s katalogom standardov strokovnih znanj in spretnosti
(v nadaljnjem besedilu: katalog) za pridobitev nacionalne poklicne
kvalifikacije. Kandidat priloži vlogi tudi listine in druga dokazila, ki izkazujejo
njegovo znanje in spretnosti, določene s katalogom. Dokazila, ki so javne
listine ali podatki iz uradnih evidenc državnih organov, organov lokalnih
skupnosti in nosilcev javnih pooblastil, mora pridobiti izvajalec sam.
6. člen
(potrjevanje in preverjanje)
(1) Izvajalec mora najpozneje 15 dni pred razpisanim rokom za
izvedbo pregleda osebne zbirne mape zaprositi Državni izpitni center za
imenovanje komisije, vendar ne sme vplivati na imenovanje njenih članov. S
komisijo pa mora sodelovati. 
(2) Imenovani komisiji izvajalec predloži vso dokumentacijo.
Če je vloga nepopolna, mora izvajalec predhodno pozvati kandidata, da jo
dopolni. 
(3) Če komisija na podlagi predloženih listin in drugih
dokazil oziroma osebne zbirne mape ugotovi, da kandidat izpolnjuje vse pogoje,
določene s katalogom, mu potrdi nacionalno poklicno kvalifikacijo in izvajalec
kandidatu najpozneje v osmih dneh izda certifikat. 
(4) Če komisija na podlagi predloženih listin in drugih
dokazil oziroma izdelane osebne zbirne mape ugotovi, da kandidat ne izpolnjuje
vseh pogojev, določenih s katalogom, ga napoti na preverjanje. V postopku
preverjanja se dokazuje doseganje standardov znanj in spretnosti, ki jih ni
mogoče ugotoviti na podlagi dokazil. 
(5) O obsegu znanj in spretnosti, ki jih mora kandidat
dokazati v postopku preverjanja, komisija pisno obvesti kandidata najpozneje v
15 dneh od pregleda osebne zbirne mape in mu določi rok, v katerem mora
sporočiti, ali se bo preverjanja udeležil. 
(6) O ugotovitvah komisije se piše zapisnik na predpisanih
obrazcih glede na način preverjanja. Obrazce objavi CPI na spletni strani
Nacionalnega informacijskega središča za poklicne kvalifikacije.
7. člen
(načini preverjanja)
(1) Načine in merila preverjanja strokovnih znanj in
spretnosti določa veljavni katalog. 
(2) Če se je katalog v času, ko je kandidat že v postopku
pridobitve nacionalne poklicne kvalifikacije, spremenil, se preverjanje in
potrjevanje lahko izvedeta po katalogu, po katerem je kandidat vključen v
navedeni postopek, pod pogojem, da se zaključita najpozneje v 30 dneh po objavi
novega kataloga in da izvedba postopka ni v nasprotju z veljavno zakonodajo. Če
kandidat želi, da se preverjanje in potrjevanje izvedeta po spremenjenem
katalogu, mu mora izvajalec to omogočiti.
8. člen
(preverjanje)
(1) Predsednik komisije mora pred začetkom preverjanja
ugotoviti istovetnost kandidata ter ga seznaniti s postopkom in merili
preverjanja. 
(2) Komisija v skladu s katalogom določi začetek in trajanje
preverjanja. Skupno ne sme trajati več kakor 180 minut.
9. člen
(zapisnik)
O poteku preverjanja in potrjevanja poklicnih kvalifikacij
član komisije, ki ga določi predsednik, vodi zapisnik, v katerem se poleg
kandidatovih osebnih podatkov navedejo naloge, vprašanja oziroma izdelki,
doseženi uspeh pri posamezni nalogi in končni uspeh pri preverjanju. Zapisnik
se piše na obrazcu, ki je objavljen na spletni strani Nacionalnega
informacijskega središča za poklicne kvalifikacije.
10. člen
(ocenjevanje uspešnosti)
(1) Uspeh kandidata pri preverjanju strokovnih znanj in
spretnosti se ocenjuje z opisnima ocenama »opravil« in »ni opravil«. 
(2) Izvajalec najpozneje v osmih dneh po uspešno opravljenem
preverjanju izda kandidatu certifikat o nacionalni poklicni kvalifikaciji. 
(3) Če se kandidat preverjanja ne udeleži oziroma ga ne
opravi, mu komisija v roku iz prejšnjega odstavka izda odločbo, s katero mu
izdajo certifikata zavrne.
11. člen
(plačilo stroškov)
(1) Kandidat plača stroške storitev v skladu z Metodologijo
oblikovanja cene za pridobitev certifikata o nacionalni poklicni kvalifikaciji,
ki je kot Priloga 1 sestavni del tega pravilnika. 
(2) Izvajalci lahko po predhodnem soglasju Državnega
izpitnega centra ali ministrstva, pristojnega za delo, materialne stroške za
neposredno preverjanje povišajo za največ 200% vrednosti, določene v točki D
metodologije.
12. člen
(prisostvovanje pri preverjanju strokovnih znanj in
spretnosti)
(1) Pri preverjanju strokovnih znanj in spretnosti lahko
prisostvujeta pooblaščeni predstavnik Državnega izpitnega centra in predstavnik
ministrstva, pristojnega za delo. 
(2) Pooblaščeni predstavnik Državnega izpitnega centra in
predstavnik ministrstva, pristojnega za delo, imata pravico vpogleda v celotno
kandidatovo dokumentacijo.
13. člen
(hranjenje dokumentarnega gradiva)
(1) Izvajalec hrani naslednje dokumente, povezane s postopkom
preverjanja in potrjevanja nacionalne poklicne kvalifikacije: 
-       
prijavo v postopek preverjanja in potrjevanja nacionalne poklicne
kvalifikacije, 
-       
zapisnik o poteku svetovanja, 
-       
zapisnik o poteku potrjevanja nacionalne poklicne kvalifikacije na
podlagi predloženih listin, 
-       
zapisnik o poteku preverjanja in potrjevanja poklicnih kvalifikacij. 
(2) Če so del dokumentov iz prejšnjega odstavka tudi priloge,
mora izvajalec hraniti oboje. 
(3) Izvajalec dokumentacijo iz prvega odstavka tega člena
hrani v fizični ali elektronski obliki najmanj pet let po zaključku postopka
preverjanja in potrjevanja. 
(4) Če izvajalec preneha delovati, Državni izpitni center
prevzame njegovo dokumentacijo ter jo hrani najmanj pet let po zaključku
postopka preverjanja in potrjevanja. 
(5) Osebna zbirna mapa se vrne kandidatu po izdaji
certifikata ali po pravnomočnosti zavrnilne odločbe o izdaji certifikata.
14. člen
(spremljava certifikatnega sistema)
(1) CPI spremlja certifikatni sistem in enkrat na leto poroča
o ugotovitvah ministrstvu, pristojnemu za delo, in Strokovnemu svetu Republike
Slovenije za poklicno in strokovno izobraževanje. 
(2) CPI razvija metodologijo spremljave in zagotavljanja
kakovosti certifikatnega sistema, ki jo sprejme Strokovni svet Republike
Slovenije za poklicno in strokovno izobraževanje. 
(3) Za spremljanje izvajanja certifikatnega sistema lahko
postopku preverjanja in potrjevanja nacionalne poklicne kvalifikacije
prisostvuje predstavnik CPI.
15. člen
(poročanje)
Državni izpitni center najmanj enkrat na leto poroča o
opravljanju postopkov za ugotavljanje in potrjevanje nacionalnih poklicnih
kvalifikacij ministrstvu, pristojnemu za delo, in sicer za preteklo koledarsko
leto.
16. člen
(oblika in vsebina obrazca poročila)
(1) Izvajalci oddajo poročilo o izvedbi postopkov preverjanja
in potrjevanja nacionalnih poklicnih kvalifikacij Državnemu izpitnemu centru
enkrat na leto. Poročilo pripravijo na podlagi poročil članov komisij za
preverjanje in potrjevanje nacionalnih poklicnih kvalifikacij. 
(2) Obrazec poročila o izvedbi postopkov preverjanja in
potrjevanja nacionalnih poklicnih kvalifikacij je objavljen na spletnih straneh
Nacionalnega informacijskega središča za poklicne kvalifikacije.
17. člen
(prehodna določba)
Postopki preverjanja in potrjevanja nacionalnih poklicnih
kvalifikacij, ki so se začeli pred uveljavitvijo tega pravilnika, se končajo po
določbah Pravilnika o načinu in postopku preverjanja in potrjevanja nacionalnih
poklicnih kvalifikacij (Uradni list RS, št. 13/01, 97/03, 108/04, 117/05, 57/07
in 85/09 – ZNPK-C).
18. člen
(razveljavitev)
Z dnem uveljavitve tega pravilnika preneha veljati Pravilnik
o načinu in postopku preverjanja in potrjevanja nacionalnih poklicnih
kvalifikacij (Uradni list RS, št. 13/01, 97/03, 108/04, 117/05, 57/07 in 85/09
– ZNPK-C).
19. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0072-6/2010/6
Ljubljana, dne 30. aprila 2010
EVA 2010-2611-0022
dr. Ivan Svetlik l.r. 
Minister 
za delo, družino in socialne zadeve

Priloga
1: Metodologija oblikovanja cene za pridobitev certifikata o nacionalni
poklicni kvalifikaciji