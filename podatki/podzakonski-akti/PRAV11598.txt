1. člen
(vsebina pravilnika)
S tem pravilnikom se podrobneje predpisuje,
kdaj se šteje, da računalniški programi in elektronske naprave izpolnjujejo
zahteve iz osmega oziroma devetega odstavka 38. člena Zakona o davčnem postopku
(Uradni list RS, št. 13/11 – uradno prečiščeno besedilo, 32/12 in 94/12; v
nadaljnjem besedilu: zakon), ter vsebino, obliko, način in roke za predložitev
izpisov izvornih elektronsko vodenih podatkov in njihovih sprememb davčnemu
organu.
2. člen
(pomen izrazov)
Posamezni izrazi, uporabljeni v tem
pravilniku, imajo naslednji pomen: 
Računi pri gotovinskem poslovanju so izdani
računi za prodajo blaga ali storitev, ki so delno ali v celoti plačani z
gotovino.
Plačilo z gotovino pomeni plačilo z bankovci
in kovanci, ki so v obtoku kot plačilno sredstvo, plačilno ali kreditno
kartico, čekom in drug podoben način plačila.
3. člen
(izpolnjevanje zahtev za računalniške
programe in elektronske naprave)
(1) Šteje se, da računalniški program
ali elektronska naprava izpolnjuje zahteve iz osmega oziroma devetega odstavka
38. člena zakona, če računalniški program ali elektronska naprava, ki jo
zavezanec za davek uporablja za izdajanje računov pri gotovinskem poslovanju
oziroma za hrambo teh računov, zagotavlja hrambo izvornih podatkov o izdanih
računih pri gotovinskem poslovanju in njihove poznejše spremembe.
(2) Podatki o izdanih računih pri
gotovinskem poslovanju in njihove poznejše spremembe so lahko shranjeni v sami
elektronski napravi ali na drugem elektronskem nosilcu podatkov tako, da je
mogoče njihovo vsebino izpisati na način in v obliki, kot je določena v
Prilogi, ki je sestavni del tega pravilnika (v nadaljnjem besedilu: Priloga),
in v 6. členu tega pravilnika.
4. člen
(način, vsebina in oblika izpisa podatkov
o izdanih računih pri gotovinskem poslovanju)
(1) Zavezanec za davek, ki za
izdajanje oziroma hrambo računov pri gotovinskem poslovanju (v nadaljnjem
besedilu: računi) uporablja računalniške programe ali elektronske naprave, na
zahtevo davčnega organa v postopku davčnega nadzora predloži izpis podatkov o
izdanih računih iz osmega odstavka 38. člena zakona v urejenih strukturiranih
računalniških datotekah v vsebini, obliki in na način, določen v Prilogi.
(2) Prejšnji odstavek se uporablja
tudi, če davčni organ pridobiva podatke na podlagi 39. člena zakona od druge
osebe, ki za izdajanje in hrambo računov pri gotovinskem poslovanju uporablja
računalniške programe ali elektronske naprave.
5. člen
(rok)
(1) Zavezanec za davek davčnemu organu
predloži izpis podatkov iz 4. člena tega pravilnika v treh delovnih dneh po
prejemu zahteve davčnega organa za predložitev izpisa podatkov.
(2) Rok za predložitev podatkov iz
prejšnjega odstavka se na utemeljeno pisno zahtevo zavezanca za davek lahko
podaljša za največ pet delovnih dni.
6. člen
(drugačen način predložitve podatkov)
(1) Zavezanec za davek, ki za
izdajanje računov pri gotovinskem poslovanju uporablja elektronske naprave, ki
zaradi tehničnih lastnosti ne omogočajo izdelave izpisa podatkov v vsebini,
obliki in na način, določen v Prilogi (npr. klasične elektronske registrske
blagajne), mora v rokih iz prejšnjega člena davčnemu organu predložiti izpis
podatkov o izdanih računih, ki vsebuje vse podatke, ki so navedeni na izvorno
izdanih računih, in vse poznejše spremembe teh podatkov.
(2) Podatki se zapišejo v
strukturirane računalniške datoteke v standardni obliki z imenom
IZPIS_REG_BLAG.TXT. Podatki se zapišejo v formatu ASCII. Podatki se pripravijo
in predložijo davčnemu organu na nosilcu podatkov na način, ki je določen v
točki 1.2 Priloge.
(3) Če elektronska naprava zaradi
tehničnih lastnosti ne omogoča oblike izpisa podatkov, ki je določena v
prejšnjem odstavku, se podatki predložijo v obliki izpisa kontrolnega traku
registrske blagajne na papirju.

Priloga:
Vsebina, oblika in način izpisa podatkov iz elektronsko vodenih evidenc o
izdanih računih pri gotovinskem poslovanju zavezanca za davek

Pravilnik o zahtevah za računalniške programe
in elektronske naprave, upravljanje in delovanje informacijskega sistema ter
vsebini, obliki, načinu in rokih za predložitev podatkov (Uradni list RS, št. 35/13) vsebuje naslednjo končno določbo:
»7. člen
(začetek
veljavnosti)
Ta pravilnik začne veljati 1. julija
2013.«.

Pravilnik o spremembah Pravilnika o zahtevah
za računalniške programe in elektronske naprave, upravljanje in delovanje
informacijskega sistema ter vsebini, obliki, načinu in rokih za predložitev
podatkov (Uradni list RS, št. 57/13) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Ne glede na prvi odstavek 1. člen tega
pravilnika zavezanec za davek obračunani davek na dodano vrednost (v nadaljnjem
besedilu: DDV) po stopnjah, ki sta veljali pred spremembo stopenj DDV na
podlagi prvega in drugega odstavka 60.a člena Zakona o izvrševanju proračunov
Republike Slovenije za leti 2013 in 2014 (Uradni list RS, št. 104/12 in 46/13),
vpisuje v ustrezna polja (stolpce) posameznega izpisa, kot so bila določena
pred uveljavitvijo tega pravilnika.
3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o zahtevah za
računalniške programe in elektronske naprave, upravljanje in delovanje
informacijskega sistema ter vsebini, obliki, načinu in rokih za predložitev
podatkov (Uradni list RS, št. 18/16) vsebuje naslednjo končno določbo:
»2. člen
Ta pravilnik začne veljati 1. julija
2016.«.

Pravilnik o spremembi Pravilnika o zahtevah za
računalniške programe in elektronske naprave, upravljanje in delovanje
informacijskega sistema ter vsebini, obliki, načinu in rokih za predložitev
podatkov (Uradni list RS, št. 77/19) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati 1. januarja
2020.«.