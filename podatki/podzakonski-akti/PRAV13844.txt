1. člen
(vsebina)
(1) S tem pravilnikom se določata način in postopek
preverjanja izpolnjevanja pogojev za napredovanje javnih uslužbencev Zavoda za
pokojninsko in invalidsko zavarovanje Slovenije (v nadaljnjem besedilu: zavod)
na delovnem mestu.
(2) Javni uslužbenec napreduje vsaka tri leta, če za to
izpolnjuje predpisane pogoje.
2. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
Odgovorna oseba po tem pravilniku je generalni direktor zavoda.
2.     
Napredovalno obdobje je čas od zadnjega napredovanja oziroma prve
zaposlitve v javnem sektorju, v katerem javni uslužbenec pridobi tri letne
ocene, ki mu omogočajo napredovanje.
3.     
Ocenjevalno obdobje, v katerem se javnega uslužbenca oceni, je od
1. januarja do 31. decembra.
4.     
Odlična ocena delovne uspešnosti pomeni odlično opravljeno delo, to je
visoko nad pričakovanji glede na kriterije ocenjevanja.
5.     
Zelo dobra ocena delovne uspešnosti pomeni zelo dobro opravljeno delo,
to je nad pričakovanji glede na kriterije ocenjevanja.
6.     
Dobra ocena delovne uspešnosti pomeni dobro opravljeno delo, to je v
skladu s pričakovanji glede na kriterije ocenjevanja.
7.     
Zadovoljiva ocena delovne uspešnosti pomeni zadovoljivo opravljeno delo,
to je delno pod pričakovanji glede na kriterije.
8.     
Nezadovoljiva ocena delovne uspešnosti pomeni nezadovoljivo opravljeno
delo, to je v celoti pod pričakovanji glede na kriterije ocenjevanja.
3. člen
(način preverjanja izpolnjevanja pogojev)
(1) Preverjanje izpolnjevanja pogojev se izvede na
podlagi treh letnih ocen delovne uspešnosti.
(2) Pogoj za napredovanje na delovnem mestu v višji
plačni razred je delovna uspešnost javnega uslužbenca izkazana v napredovalnem
obdobju. Delovna uspešnost se ocenjuje glede na:
-       
rezultate dela,
-       
samostojnost, ustvarjalnost in natančnost pri opravljanju dela,
-       
zanesljivost pri opravljanju dela,
-       
kvaliteto sodelovanja in organizacijo dela ter
-       
druge sposobnosti v zvezi z opravljanjem dela.
(3) Podrobnejša opredelitev kriterijev, po elementih
delovne uspešnosti iz drugega odstavka tega člena, je v Prilogi I, ki je
sestavni del pravilnika.
(4) Za napredovalno obdobje se upošteva čas, ko je javni
uslužbenec delal na delovnih mestih, za katera je predpisana enaka stopnja
strokovne izobrazbe.
(5) Ocena delovne uspešnosti javnega uslužbenca je
lahko: odlično, zelo dobro, dobro, zadovoljivo in nezadovoljivo.
4. člen
(postopek ocenjevanja)
(1) Postopek ocenjevanja javnih uslužbencev se izvede
vsako leto, najkasneje do 15. marca, za preteklo leto.
(2) V postopek ocenjevanja se vključijo javni
uslužbenci, zaposleni za določen ali nedoločen čas, za poln delovni čas ali
delovni čas krajši od polnega.
(3) Pri postopku ocenjevanja se ocenijo javni
uslužbenci, ki so v prejšnjem koledarskem letu opravljali delo najmanj šest
mesecev. Ocenijo se tudi javni uslužbenci, ki so bili odsotni več kot šest
mesecev zaradi poškodbe pri delu, poklicne bolezni in starševskega varstva
(materinski in starševski dopust).
(4) Oceni se tudi javnega uslužbenca, kateremu preneha
delovno razmerje na zavodu, kjer je bil zaposlen večji del ocenjevalnega obdobja.
(5) Ne glede na določbo tretjega odstavka tega člena se
oceni tudi javnega uslužbenca, ki je bil na zavodu zaposlen manj kot šest
mesecev v prejšnjem koledarskem letu in se bo zaposlil pri drugem delodajalcu v
javnem sektorju.
(6) V primeru, ko je bil javni uslužbenec zaposlen manj
kot šest mesecev na zavodu in je bil pred tem zaposlen pri drugemu delodajalcu
v javnem sektorju, se izvede postopek ocenjevanja in poda ocena delovne
uspešnosti za obdobje zaposlitve na zavodu. Ob sodelovanju z javnim uslužbencem
je treba pridobiti predloge ocen delovne uspešnosti predhodnih delodajalcev,
pri katerih je bil javni uslužbenec zaposlen in na tej podlagi določiti oceno
delovne uspešnosti javnega uslužbenca v ocenjevalnem obdobju.
(7) Vodja organizacijske enote, kjer je javni uslužbenec
zaposlen, izpolni Ocenjevalni list za oceno delovne uspešnosti javnega
uslužbenca v ocenjevalnem obdobju iz Priloge II, ki je sestavni del tega
pravilnika, ter ga posreduje odgovorni osebi zavoda v potrditev.
(8) Ocenjevalni list za oceno delovne uspešnosti javnega
uslužbenca v ocenjevalnem obdobju se izroči javnemu uslužbencu do
15. marca tekočega leta, izvod pa se hrani tudi v personalni mapi javnega
uslužbenca.
(9) Zbirne podatke o ocenah v napredovalnem obdobju se
vpiše v Evidenčni list napredovanja javnega uslužbenca v napredovalnem obdobju
iz Priloge III, ki je sestavni del tega pravilnika. Izvirnik evidenčnega lista
se hrani v personalni mapi javnega uslužbenca.
5. člen
(postopek preverjanja izpolnjevanja pogojev)
(1) Postopek preverjanja izpolnjevanja pogojev za
napredovanje izvede organizacijska enota, ki je zadolžena za kadrovske zadeve v
sodelovanju z odgovorno osebo, vsako leto do 15. marca za vse javne
uslužbence.
(2) Ocene javnih uslužbencev se točkujejo, in sicer
ocena odlično s petimi točkami, ocena zelo dobro s štirimi točkami, ocena dobro
s tremi točkami in ocena zadovoljivo z dvema točkama. Ocena nezadovoljivo se ne
točkuje. Točke se vpišejo v Evidenčni list napredovanja javnega uslužbenca v
napredovalnem obdobju. Preverjanje izpolnjevanja pogojev se ugotovi na podlagi
seštevka treh letnih ocen.
(3) Za en plačni razred napredujejo javni uslužbenci, ki
v napredovalnem obdobju dosežejo:
-       
ob prvem in drugem napredovanju najmanj 11 točk,
-       
ob tretjem in četrtem najmanj 12 točk,
-       
ob petem najmanj 13 točk,
-       
ob nadaljnjih napredovanjih najmanj 14 točk.
(4) Javni uslužbenci, ki izpolnjujejo predpisane pogoje
za napredovanje, lahko napredujejo za največ dva plačna razreda, če ob prvem
napredovanju dosežejo najmanj 14 točk, ob nadaljnjih napredovanjih pa 15 točk.
(5) Če javni uslužbenec na podlagi seštevka treh letnih
ocen ne zbere zadostnega števila točk za napredovanje, se ponovno preveri
izpolnjevanje pogojev za napredovanje naslednje leto ob preverjanju
izpolnjevanja pogojev za napredovanje. Javni uslužbenec napreduje, ko skupaj
doseže tri ocene, ki pomenijo izpolnitev pogojev za napredovanje. Pri tem se
upoštevajo tri najugodnejše ocene v obdobju od zadnjega napredovanja.
(6) Ne glede na tretji, četrti in peti odstavek tega
člena napreduje javni uslužbenec za en plačni razred, če je v času od zadnjega
napredovanja oziroma prve zaposlitve preteklo najmanj šest let in je v tem
obdobju dosegel povprečno oceno najmanj dobro.
(7) Za napredovanje se uporabljajo plačni razredi,
določeni z zakonom oziroma kolektivno pogodbo.
(8) Vsak plačni razred, ki ga javni uslužbenec pridobi z
napredovanjem ali uvrstitvijo nad plačni razred delovnega mesta, se šteje za
eno napredovanje.
(9) Na istem delovnem mestu je možno napredovati največ za
deset plačnih razredov.
6. člen
(izplačilo plače na podlagi napredovanja in tek
napredovalnega obdobja)
(1) Javni uslužbenec, ki izpolni pogoje za napredovanje
v višji plačni razred, napreduje 1. aprila v letu izpolnitve pogojev.
(2) Javnemu uslužbencu pripada plača na osnovi plačnega razreda,
pridobljenega z napredovanjem, od 1. decembra v letu, ko izpolni pogoje za
napredovanje v višji plačni razred.
(3) Pri prehodu na drugo delovno mesto v okviru javnega
sektorja se javnemu uslužbencu napredovalno obdobje ne prekine v primeru, če
zasede delovno mesto v istem ali nižjem tarifnem razredu v isti plačni
podskupini ali na istovrstnih oziroma sorodnih delovnih mestih v različnih
plačnih podskupinah.
7. člen
(napredovanje generalnega direktorja in namestnika
generalnega direktorja po prenehanju mandata)
(1) Generalnemu direktorju in namestniku generalnega
direktorja se ob razporeditvi na novo delovno mesto upošteva število
napredovanj, ki bi jih lahko dosegel, če bi na tem delovnem mestu napredoval
vsaka tri leta.
(2) Generalnemu direktorju in namestniku generalnega
direktorja se za posamezno leto določi ocena delovne uspešnosti na način kot
sledi:
-       
za leto, ko je na podlagi pravilnika o merilih za ugotavljanje delovne
uspešnosti prejel redno delovno uspešnost v višini več kot 50 odstotkov, se mu
določi ocena odlično in za leto, ko je prejel redno delovno uspešnost v višini
do 50 odstotkov, se mu določi ocena zelo dobro.
-       
za leto, ko ni prejel sredstev za redno delovno uspešnost, se mu določi
ocena dobro.
(3) Plačni razred, dosežen na podlagi napredovanj na
podlagi tega člena, ne sme preseči najvišjega plačnega razreda delovnega mesta,
na katerega je javni uslužbenec razporejen po prenehanju mandata.
(4) Generalni direktor in namestnik generalnega
direktorja po prenehanju mandata ne napredujeta na podlagi tega člena, če sta
bila razrešena iz krivdnih razlogov.
8. člen
(obvestilo o napredovanju)
(1) Ob izpolnitvi pogojev za napredovanje v plačne
razrede se javnega uslužbenca obvesti s pisnim obvestilom o plačnem razredu
njegove osnovne plače in o številu plačnih razredov, ki jih je pridobil z
napredovanji.
(2) Organizacijska enota, ki je zadolžena za kadrovske
zadeve hkrati z obvestilom o napredovanju javnemu uslužbencu izroči pisni
predlog aneksa k pogodbi o zaposlitvi.
(3) Obvestilo in pisni predlog aneksa morata biti
javnemu uslužbencu izročena najkasneje 15 dni po roku iz prvega odstavka 4. člena
tega pravilnika.
9. člen
(zbiranje in arhiviranje dokumentacije)
Organizacijska enota, ki je zadolžena za kadrovske zadeve, je
dolžna v obstoječi evidenci javnih uslužbencev zavoda, v posebni mapi, zbirati
in arhivirati dokumentacijo, potrebno za napredovanje.
10. člen
(izročanje dokumentacije ob prenehanju delovnega razmerja)
Ob prenehanju delovnega razmerja zavod javnemu uslužbencu na
njegovo zahtevo izroči dokumentacijo, iz katere je razvidno, kdaj je javni
uslužbenec zadnjič napredoval in skupno doseženo število napredovanj.
PREHODNE IN KONČNA DOLOČBA
11. člen
(prenehanje veljavnosti)
Z uveljavitvijo tega pravilnika preneha veljati Pravilnik o
napredovanju delavcev Zavoda za pokojninsko in invalidsko zavarovanje Slovenije
(Uradni list RS, št. 9/09).
12. člen
(tek napredovalnega obdobja)
Javnim uslužbencem zavoda se napredovalno obdobje z dnem
začetka uporabe tega pravilnika ne prekine.
13. člen
(začetek veljavnosti)
Ta pravilnik začne veljati osmi dan po objavi v Uradnem listu
Republike Slovenije.
Št. 0071-3/2019(01000)
Ljubljana, dne 17. julija 2019
EVA 2019-2611-0047
Marijan Papež
generalni direktor
Soglašam!
Mag. Ksenija Klampfer
ministrica
za delo, družino, socialne zadeve
in enake možnosti
Soglašam!
Dr. Andrej Bertoncelj
minister
za finance

Priloga 1:
Podrobnejša opredelitev elementov delovne uspešnosti javnega uslužbenca
Priloga 2:
Ocenjevalni list za oceno delovne uspešnosti javnega uslužbenca v ocenjevalnem
obdobju
Priloga 3: Evidenčni
list napredovanja javnega uslužbenca v napredovalnem obdobju