1. SPLOŠNE DOLOČBE
1. člen
(Vsebina sklepa)
(1) Ta sklep podrobneje določa:
(a)   
vsebino glavne knjige v okviru vodenja poslovnih knjig;
(b)   
vrste in sheme računovodskih izkazov in konsolidiranih računovodskih
izkazov bank in hranilnic (v nadaljevanju banka);
(c)   
podrobnejšo vsebino letnega poročila in konsolidiranega letnega poročila
bank;
(d)   
podrobnejšo vsebino, obliko, način, pogostost in roke za posredovanje
finančnih informacij na posamični podlagi.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
(3) Določila tega sklepa se smiselno uporabljajo tudi za
podružnice bank tretjih držav.
2. člen
(Opredelitve pojmov)
(1) V tem sklepu so za akte Evropske unije uporabljeni
naslednji skrajšani naslovi:
(a)   
MSRP so mednarodni standardi računovodskega poročanja, ki jih je
sprejela Evropska Komisija na podlagi Uredbe Evropskega parlamenta in Sveta
št. 1606/2002/ES z dne 19. julija 2002 o uporabi mednarodnih
računovodskih standardov (UL L, št. 243 z dne 11. septembra 2002, str.
1), in Uredbe Komisije (EU) št. 1126/2008/ES z dne 3. novembra 2008 o
sprejetju določenih mednarodnih računovodskih standardov v skladu z Uredbo (EU)
št. 1606/2002/ES (UL L, št. 320 z dne 29. novembra 2008, str.
1), zadnjič spremenjene z Uredbo Komisije (EU) št. 2016/2067 z dne
22. novembra 2016 (UL L, št. 323 z dne 29. novembra 2016, str.
1);
(b)   
Uredba (EU) št. 575/2013 je Uredba (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L, št. 176 z dne 27. junija 2013, str. 1);
(c)   
Direktiva EU 2013/36/EU je Direktiva EU 2013/36/EU Evropskega parlamenta
in Sveta z dne 26. junija 2013 o dostopu do dejavnosti kreditnih
institucij in bonitetnem nadzoru kreditnih institucij in investicijskih
podjetij, spremembi Direktive 2002/87/ES in razveljavitvi direktiv 2006/48/ES
in 2006/49/ES (UL L, št. 176 z dne 27. 6. 2013, str. 338);
(d)   
Uredba Sveta (EU) št. 1024/2013 je Uredba Sveta (EU) št. 1024/2013
z dne 15. oktobra 2013 o prenosu posebnih nalog, ki se nanašajo na
politike bonitetnega nadzora kreditnih institucij na Evropsko centralno banko
(UL L, št. 287 z dne 29. 10. 2013, str. 63);
(e)   
Izvedbena uredba Komisije (EU) št. 680/2014 je Izvedbena uredba
Komisije (EU) št. 680/2014 z dne 16. aprila 2014 o določitvi
izvedbenih tehničnih standardov v zvezi z nadzorniškim poročanjem institucij v
skladu z Uredbo (EU) št. 575/2013 Evropskega parlamenta in Sveta (UL L,
št. 191 z dne 28. junija 2014, str. 1), zadnjič spremenjena z
Izvedbeno uredbo Komisije (EU) 2017/1443 z dne 29. junija 2017 (UL L,
št. 213 z dne 17. avgusta 2017, str. 1);
(f)    
Uredba (EU) št. 468/2014 (ECB/2014/17) je Uredba (EU)
št. 468/2014 Evropske centralne banke z dne 16. aprila 2014 o vzpostavitvi
okvira za sodelovanje znotraj enotnega mehanizma nadzora med Evropsko centralno
banko in pristojnimi nacionalnimi organi ter z imenovanimi nacionalnimi organi
(okvirna uredba o EMN; ECB/2014/17; UL L, št. 141 z dne 14. maja
2014, str. 1).
(2) Pojmi, uporabljeni v tem sklepu, imajo enak pomen
kot v določbah ZBan-2, Uredbe (EU) št. 575/2013, Uredbe Sveta (EU)
št. 1024/2013 in Uredbe (EU) št. 468/2014 (ECB/2014/17) ter v
predpisih izdanih na njihovi podlagi.
3. člen
(Prenos direktiv EU ter uporaba določb ZGD-1, MSRP in drugih
predpisov)
(1) S tem sklepom se v pravni red Republike Slovenije
prenašata 89. in 90. člen Direktive EU 2013/36/EU.
(2) Banka vodi poslovne knjige ter izdela letno in
konsolidirano letno poročilo v skladu z Zakonom o gospodarskih družbah (Uradni
list RS, št. 65/09 – uradno prečiščeno besedilo, 33/11, 91/11, 31/12,
57/12, 44/13 – odl. US, 82/13, 55/15 in 15/17; v nadaljevanju: ZGD-1), MSRP,
ter drugimi predpisi in tem sklepom.
(3) Banka izdela poročilo o finančnih informacijah na
posamični podlagi v skladu z Izvedbeno uredbo Komisije (EU) št. 680/2014.
2. VODENJE GLAVNE KNJIGE
4. člen
(Splošno)
(1) Banka vodi glavno knjigo po internem kontnem okviru
oziroma knjigovodskih postavkah, iz katerih lahko izdela rekapitulacijo izkaza
finančnega položaja in izkaza vseobsegajočega donosa, ki je pripravljena v
skladu z metodologijo iz Priloge 3 Navodila za izvajanje Sklepa o poročanju
monetarnih finančnih institucij z dne 5. decembra 2017, objavljenega na
spletni strani Banke Slovenije (v nadaljevanju navodilo o poročanju MFI).
(2) Banka izkazuje knjigovodske postavke iz prvega
odstavka tega člena v skladu z njihovo vsebino, pri čemer poleg predpisov iz
3. člena tega sklepa smiselno upošteva tudi vsebinsko opredelitev postavk,
šifrantov in vrednostnih podatkov poročila o knjigovodskih postavkah z
obrestnimi merami iz navodila o poročanju MFI.
3. LETNO IN KONSOLIDIRANO LETNO POROČILO
5. člen
(Splošno)
(1) Banka za poslovno leto izdela letno poročilo, ki je
sestavljeno iz računovodskega poročila in poslovnega poročila. Računovodsko
poročilo je sestavljeno iz izkaza finančnega položaja, izkaza poslovnega izida,
izkaza vseobsegajočega donosa, izkaza denarnih tokov, izkaza sprememb
lastniškega kapitala in priloge s pojasnili k izkazom.
(2) Banka za poslovno leto izdela konsolidirano letno
poročilo banke, ki je sestavljeno iz konsolidiranega računovodskega poročila in
konsolidiranega poslovnega poročila družb, ki so vključene v konsolidacijo.
Konsolidirano računovodsko poročilo je sestavljeno iz konsolidiranega izkaza
finančnega položaja, konsolidiranega izkaza poslovnega izida, konsolidiranega
izkaza vseobsegajočega donosa, konsolidiranega izkaza denarnih tokov,
konsolidiranega izkaza sprememb lastniškega kapitala in priloge s pojasnili h
konsolidiranim izkazom.
(3) Letno poročilo oziroma konsolidirano letno poročilo
morajo s podpisi potrditi vsi člani uprave oziroma upravnega odbora. Člani
uprave oziroma upravnega odbora s tem podpisom skupno zagotavljajo, da so letna
poročila z vsemi sestavnimi deli, vključno z izjavo o upravljanju družbe in
izjavo o nefinančnem poslovanju, sestavljena in objavljena v skladu s predpisi
iz drugega odstavka 3. člena tega sklepa.
(4) Letnemu poročilu oziroma konsolidiranemu letnemu
poročilu banka priloži:
(a)   
revizorjevo poročilo,
(b)   
informacijo o sprejemu letnega poročila oziroma konsolidiranega letnega
poročila upravljalnega organa banke,
(c)   
predlog glede uporabe bilančnega dobička,
(d)   
poročilo o razmerjih z obvladujočo družbo,
(e)   
izjavo oziroma poročilo o nefinančnem poslovanju, če je banka zavezana k
objavi tega poročila po 70.c členu ZGD-1 in če to ni vključeno že v poslovno
poročilo banke iz poglavja 3.2 ali 3.4 tega sklepa.
3.1. Računovodsko poročilo
6. člen
(Vrste in členitev računovodskih izkazov)
(1) Banka vključi v računovodsko poročilo računovodske
izkaze na predpisanih shemah, ki so priloga k temu sklepu in so njegov sestavni
del. Računovodski izkazi so izkaz finančnega položaja, izkaz poslovnega izida,
izkaz vseobsegajočega donosa, izkaz denarnih tokov (po I. ali II. različici) in
izkaz sprememb lastniškega kapitala.
(2) Banka lahko v računovodskem poročilu postavke
poslovnega izida namesto v izkaz poslovnega izida vključi v izkaz
vseobsegajočega donosa.
(3) Vsebino posameznih postavk in način izdelave
računovodskih izkazov opredeljujejo MSRP in določila tega sklepa.
7. člen
(Izdelava računovodskih izkazov)
(1) Banka izdela izkaz finančnega položaja na podlagi
podatkov iz poročila o knjigovodskih postavkah z obrestnimi merami in
metodologije, ki jo z navodili, objavljenimi na spletni strani, predpiše Banka
Slovenije.
(2) Banka izdela izkaz poslovnega izida na podlagi
knjigovodskih podatkov o prihodkih in odhodkih poslovnega izida iz poročila o
knjigovodskih postavkah z obrestnimi merami in metodologije, ki jo z navodili,
objavljenimi na spletni strani, predpiše Banka Slovenije.
(3) Banka izkaz vseobsegajočega donosa razčleni na čisti
dobiček/izgubo v obdobju ter na prihodke in odhodke drugega vseobsegajočega
donosa v obdobju, ločeno na postavke, ki ne bodo prerazvrščene v poslovni izid,
in na postavke, ki se lahko pozneje prerazvrstijo v poslovni izid, na način, ki
izhaja iz sheme izkaza vseobsegajočega donosa, na podlagi knjigovodskih
podatkov o prihodkih in odhodkih poslovnega izida in drugega vseobsegajočega
donosa v obdobju iz poročila o knjigovodskih postavkah z obrestnimi merami in
metodologije, ki jo z navodili, objavljenimi na spletni strani, predpiše Banka
Slovenije. Če banka v računovodskem poročilu postavke poslovnega izida iz
drugega odstavka tega člena namesto v izkaz poslovnega izida vključi v izkaz
vseobsegajočega donosa, jih vnese pred zap. št. 1 ČISTI DOBIČEK (IZGUBA)
POSLOVNEGA LETA izkaza vseobsegajočega donosa, razen kazalnikov »Osnovni čisti
dobiček/izguba na delnico« in »Popravljeni čisti dobiček/izguba na delnico«, ki
ju vključi za zap. št. 5 VSEOBSEGAJOČI DONOS POSLOVNEGA LETA PO
OBDAVČITVI, in postavke v shemi tega izkaza ustrezno preštevilči. V primeru iz
predhodnega stavka lahko banka natančnejšo razčlenitev postavk izkaza
vseobsegajočega donosa, ki se nanašajo na posamezne sestavine akumuliranega
drugega vseobsegajočega donosa (postavke pod zap. št. 4.1.1, 4.1.2, 4.1.3,
4.1.4, 4.2.1, 4.2.2, 4.2.3, 4.3.1, 4.3.2, 4.3.3, 4.4.1, 4.4.2 in 4.4.3),
namesto v izkazu vseobsegajočega donosa predstavi v pojasnilih k tem izkazu.
(4) Banka izkaz denarnih tokov razčleni na denarne
tokove pri poslovanju, denarne tokove pri naložbenju in denarne tokove pri
financiranju. Izkaz denarnih tokov izdela po I. ali II. različici na način, ki
izhaja iz shem izkaza denarnih tokov, priloženih k temu sklepu:
(a)   
banka v izkazu denarnih tokov po I. različici za prikaz denarnih tokov
pri poslovanju uporabi neposredno metodo, tako da ustrezne postavke iz izkaza
poslovnega izida dopolni s prejemki in izdatki oziroma spremembami poslovnih
sredstev in poslovnih obveznosti v obdobju, za katerega se izkaz denarnih tokov
izdela;
(b)   
banka v izkazu denarnih tokov po II. različici za prikaz denarnih tokov
pri poslovanju uporabi posredno metodo, tako da čisti poslovni izid pred
obdavčitvijo prilagodi za učinke, ki se ne nanašajo na denarne tokove pri
poslovanju, in za nerealizirane učinke iz poslovanja, ter ga dopolni s
spremembami poslovnih sredstev in poslovnih obveznosti v obdobju, za katerega se
izkaz denarnih tokov izdela;
(c)   
banka ne glede na izbrano različico izkaza denarnih tokov uporabi za
prikaz denarnih tokov pri naložbenju in denarnih tokov pri financiranju
neposredno metodo;
(d)   
banka v izkazu denarnih tokov upošteva denarne ustreznike v skladu s
svojo računovodsko usmeritvijo. Med denarne ustreznike praviloma vključi
finančna sredstva, katerih rok zapadlosti od dneva nakupa je največ tri mesece.
(5) Banka izdela izkaz sprememb lastniškega kapitala
tako, da v ustrezne postavke vnese stanja posameznih sestavin kapitala
predhodnega poslovnega leta, zneske sprememb posameznih sestavin kapitala v
obračunskem obdobju, vključno z uporabo čistega dobička in pokrivanjem izgube v
obračunskem obdobju, in stanja posameznih sestavin kapitala na koncu
obračunskega obdobja. Banka v dodatni vrstici izkaže tudi zneske po posameznih
sestavinah kapitala, iz katerih je sestavljen bilančni dobiček oziroma bilančna
izguba za obračunsko obdobje, za katerega se izkaz sprememb lastniškega
kapitala izdela, če to ne vključi že med pojasnila k izkazu finančnega položaja
v prilogo k računovodskim izkazom.
(6) Banka v računovodskih izkazih v stolpce za zneske
prejšnjega leta vnese podatke iz revidiranih računovodskih izkazov prejšnjega
poslovnega leta. Banka lahko v računovodskih izkazih za stolpcem znesek
prejšnjega leta doda stolpce za zgodnejša poslovna leta in v pojasnilih k
računovodskim izkazom tudi pojasnila za ta primerjalna obdobja.
(7) Kadar banka uporabi računovodsko usmeritev za nazaj oziroma
preračuna ali prerazvrsti posamezne postavke v računovodskih izkazih in kadar z
MSRP ni določeno drugače, ustrezno prilagodi tudi zneske prejšnjega leta
oziroma zgodnejših let na način, da so le-ti primerljivi z zneski obravnavanega
poslovnega leta. V primeru iz predhodnega stavka banka v izkaz finančnega
položaja za stolpcem znesek prejšnjega leta oziroma zgodnejšega leta doda tudi
stolpec za začetek prvega primerjalnega obdobja, na katerega se zadevna
sprememba nanaša, in v pojasnila k izkazu finančnega položaja tudi pojasnila za
to primerjalno obdobje.
(8) Kadar banka uporabi priložene sheme računovodskih
izkazov za potrebe medletnega poročanja, vnese podatke za naslednja obdobja:
(a)   
v izkaz finančnega položaja podatke po stanju konec obravnavanega
medletnega obdobja (četrtletja, polletja) in po stanju konec prejšnjega
poslovnega leta;
(b)   
v izkaz poslovnega izida in v izkaz vseobsegajočega donosa podatke za
obravnavano medletno obdobje in kumulativne podatke za obravnavano poslovno
leto do danega datuma ter podatke za primerljiva medletna obdobja prejšnjega
poslovnega leta (to na primer pri trimesečnem poročanju pomeni podatke za
zadnje trimesečje in kumulativne podatke za obdobje od začetka poslovnega leta
do konca obravnavanega trimesečja ter podatke za enaka obdobja prejšnjega
poslovnega leta);
(c)   
v izkaz denarnih tokov in v izkaz sprememb lastniškega kapitala
kumulativne podatke za obravnavano poslovno leto do danega datuma in podatke za
primerljivo obdobje prejšnjega poslovnega leta.
(9) Zneski v računovodskih izkazih se vpisujejo v tisoč
evrov.
(10) V računovodskih izkazih ni treba prikazati postavk,
katerih znesek je enak nič, razen če je to potrebno zaradi primerjave z zneskom
teh postavk v prejšnjem poslovnem letu. Postavke, ki so nepomembne za resničen
in pošten prikaz finančnega položaja, poslovnega izida in vseobsegajočega
donosa banke, se lahko združijo.
(11) V sheme računovodskih izkazov se lahko v izjemnih
primerih, kot so na primer poslovne združitve, vnesejo dodatne vrstice, če je
takšna predstavitev informacij določena z MSRP. Pri vnašanju dodatnih vrstic v
shemah izkaza finančnega položaja in izkaza poslovnega izida je praviloma treba
upoštevati členitev iz predpisane metodologije za izdelavo izkaza finančnega položaja
in izkaza poslovnega izida z navodili iz prvega in drugega odstavka tega člena.
8. člen
(Vrednotenje knjigovodskih postavk)
Banka vrednoti knjigovodske postavke skladno z MSRP in
Sklepom o upravljanju kreditnega tveganja v bankah in hranilnicah (Uradni list
RS, št. 68/17).
9. člen
(Priloga s pojasnili k računovodskim izkazom)
(1) Banka v prilogi s pojasnili k računovodskim izkazom
razkrije pomembnejše računovodske usmeritve, na katerih so zasnovani
računovodski izkazi banke. V razkritju računovodskih usmeritev se med drugim
pojasnijo morebitne spremembe računovodskih usmeritev, metode, ki so bile
uporabljene za vrednotenje posameznih postavk v izkazu finančnega položaja,
metode za izračun oslabitev sredstev in morebitnih odpisov, usmeritve
oblikovanja rezervacij, usmeritve pripoznavanja prihodkov in odhodkov, davčne
obveznosti banke in tečaj, po katerem je izvedla preračun vrednosti iz tujih
valut v vrednosti v domači valuti.
(2) Priloga k računovodskim izkazom smiselno vsebuje vse
podatke in informacije, ki jih predpisuje ZGD-1, in druga razkritja, ki jih
zahtevajo MSRP in drugi predpisi.
(3) V pojasnilih k izkazu finančnega položaja pa banka
dodatno razkrije:
(a)   
delež finančnih sredstev, ki pri izdajatelju predstavljajo podrejene
obveznosti;
(b)   
pregled prevzetih obveznosti in izvedenih finančnih instrumentov,
neporavnanih na bilančni presečni dan, ki se vodijo v zunajbilančni evidenci, z
zneskom po posameznih vrstah instrumentov. Banka posebej navede instrumente, ki
se uporabljajo za zavarovanje pred obrestnim, tečajnim in drugimi tržnimi
tveganji, in tiste, ki so bili sklenjeni za namene trgovanja;
(c)   
skupen znesek podrejenih obveznosti ter za vsako novo zadolžitev v
poslovnem letu, ki presega 10 % celotnega zneska podrejenih obveznosti, znesek
zadolžitve, valuto nominacije, obrestno mero, datum zapadlosti, pogoje
podrejenosti in obstoj kakršnih koli določb za konverzijo podrejene obveznosti
v kapital ali v katero od drugih obveznosti;
(d)   
podrobne podatke o sredstvih, ki jih je banka zastavila v zavarovanje za
svoje obveznosti ali za obveznosti tretjih oseb;
(e)   
podatke o gibanju popravkov vrednosti in rezervacij za kreditne izgube;
(f)    
podatke o celotnem znesku sredstev in obveznosti, nominiranih v tujih
valutah, preračunanih v tisoč eurov;
(g)   
če banka opravlja investicijske storitve in posle, podatke o
posredniškem poslovanju s strankami, za katere opravlja storitve po Zakonu o
trgu finančnih instrumentov (Uradni list RS, št. 108/10 – uradno
prečiščeno besedilo, 78/11, 55/12, 105/12 – ZBan-1J, 63/13 – ZS-K, 30/16 in
9/17; v nadaljevanju: ZTFI), to so storitve za stranke iz naslova sprejemanja
in posredovanja naročil, izvrševanja naročil, gospodarjenja in skrbništva s
finančnimi instrumenti. Podatki o terjatvah in obveznostih računov, na katerih
banka vodi denarna sredstva strank iz posredniškega poslovanja, ob koncu
obravnavanega poslovnega leta in prejšnjega poslovnega leta morajo biti
razčlenjeni na postavke, navedene v prilogi tega sklepa – Posredniško
poslovanje;
(h)   
podatke o pomembnih poslih, ki jih banka opravlja za račun strank (o
sindiciranih in drugih kreditih, komisijskih poslih s kovanci in čeki ter
drugih poslih za račun strank), če niso vključeni med podatke po točki (g) tega
člena.
(4) V pojasnilih k izkazu poslovnega izida pa banka
dodatno razkrije:
(a)   
podatke o prihodkih in odhodkih, ki jih banka ustvari na tujih trgih, če
gre za pomemben delež v celotnih prihodkih in odhodkih;
(b)   
podatke o prihodkih iz opravljanja poslovodnih in zastopniških storitev
tretjim osebam. Če banka opravlja investicijske storitve in posle, posebej
podatke o prihodkih in odhodkih iz opravnin (provizij), ki izhajajo iz
opravljanja investicijskih storitev in poslov, za obravnavano poslovno leto in
prejšnje poslovno leto, ki morajo biti razčlenjeni na postavke, navedene v
prilogi tega sklepa – Prihodki in odhodki iz opravnin v zvezi z investicijskimi
storitvami in posli;
(c)   
podatke o odhodkih, ki jih je banka plačala iz naslova podrejenih
obveznosti.
3.2. Poslovno poročilo
10. člen
(Sestavine poslovnega poročila)
Poslovno poročilo banke vsebuje tudi:
(a)   
poročilo o poslovanju banke za poslovno leto,
(b)   
upravljanje banke,
(c)   
poslovno mrežo,
(d)   
organizacijsko shemo banke,
(e)   
organizacijsko shemo skupine povezanih družb.
3.2.1. Poročilo o poslovanju banke za poslovno leto
11. člen
(Sestavine poročila o poslovanju banke)
(1) Poročilo o poslovanju banke za poslovno leto
vsebuje:
(a)   
opis splošnega gospodarskega okolja,
(b)   
poslovne usmeritve,
(c)   
pomembnejše podatke in kazalnike poslovanja,
(d)   
delniški kapital in delničarje,
(e)   
opis razvoja banke,
(f)    
osnovne podatke o skupini povezanih družb.
(2) Banka v poročilo iz prvega odstavka tega člena ne
vključi podatkov in informacij, ki so že zajete v okviru računovodskega poročila.
12. člen
(Opis splošnega gospodarskega okolja)
Banka v okviru splošnega gospodarskega okolja opiše glavne
dejavnike, ki so posredno ali neposredno vplivali na njeno poslovanje. Če banka
posluje v pomembnejšem obsegu tudi na tujih trgih, mora v tem poglavju
predstaviti tudi značilnosti gospodarskih gibanj v teh državah in njihov vpliv
na njene posle.
13. člen
(Poslovne usmeritve)
Pri poslovnih usmeritvah banka predstavi dolgoročne cilje
poslovne politike in navede načrtovane aktivnosti za njihovo doseganje v
naslednjem letu. Pri načrtovanju aktivnosti banka nameni posebno pozornost tudi
ukrepom za upravljanje s tveganji.
14. člen
(Pomembnejši podatki in kazalniki poslovanja)
(1) Banka opiše posamezne vrste storitev in poslov,
ločeno po skupinah strank glede na dejavnost, ki jo opravljajo (nefinančne
družbe, banke, gospodinjstva), in ločeno za storitve in posle, opravljene v
državi in v tujini. Banka navede vse vrste finančnih storitev, ki jih je v
skladu z dovoljenjem Banke Slovenije opravljala v obdobju, za katerega je
izdelano poslovno poročilo.
(2) Banka prikaže strukturo sredstev, obveznosti in
kapitala ter prevzetih zunajbilančnih obveznosti in pojasni spremembe posameznih
postavk v primerjavi s prejšnjim/prejšnjimi poslovnimi leti. Opiše izpostavljenosti
banke kreditnemu tveganju, tržnim tveganjem, vključno z valutnim tveganjem,
obrestnemu tveganju, operativnemu tveganju in likvidnostnemu tveganju, kjer
banka opredeli svoj pristop k prevzemanju tveganj ter pojasni strategije za
prevzemanje tveganj in upravljanje s tveganji. Pri razkrivanju izpostavljenosti
posamezni vrsti tveganja zagotovi zadostne podatke in primerjalne podatke za
prejšnje/prejšnja poslovna leta. Navede tudi podatke o oslabitvi sredstev in
oblikovnih rezervacijah za izgube iz naslova izpostavljenosti različnim
tveganjem in metodologijo njihovega določanja.
(3) Banka predstavi čisti poslovni izid poslovnega leta
oziroma vseobsegajoči donos poslovnega leta po obdavčitvi z razčlenitvijo
prihodkov in odhodkov po njihovih osnovnih vrstah. Banka v tem delu razkrije,
kako vplivajo posamezne vrste poslov na rezultat poslovanja oziroma kolikšen
vpliv na rezultat imajo posli s pomembnejšimi tveganji in posli, ki jih banke
opravljajo na tveganih geografskih območjih.
(4) Banka med pomembnejšimi podatki in kazalniki
poslovanja praviloma prikaže tudi naslednje:
1.     
Iz izkaza finančnega položaja:
- 
bilančno vsoto,
- 
skupni znesek vlog nebančnega sektorja, merjenih po odplačni vrednosti:
-    
pravnih in drugih oseb, ki opravljajo dejavnost,
-    
prebivalstva,
- 
skupni znesek kreditov nebančnemu sektorju:
-    
pravnim in drugim osebam, ki opravljajo dejavnost,
-    
prebivalstvu,
- 
celotni kapital,
- 
popravki oziroma prilagoditve vrednosti in rezervacije za kreditne
izgube,
- 
obseg zunajbilančnega poslovanja (B.1 do B.4).
2.     
Iz izkaza poslovnega izida:
- 
čiste obresti,
- 
čiste neobrestne prihodke,
- 
stroške dela, splošne in administrativne stroške,
- 
amortizacijo,
- 
oslabitve in rezervacije (kreditne izgube),
- 
poslovni izid pred obdavčitvijo iz rednega in ustavljenega poslovanja,
- 
davek iz dohodka pravnih oseb od poslovnega izida iz rednega in
ustavljenega poslovanja.
3.     
Iz izkaza vseobsegajočega donosa:
- 
drugi vseobsegajoči donos pred obdavčitvijo,
- 
davek iz dohodka pravnih oseb od drugega vseobsegajočega donosa.
4.     
Število zaposlenih (stanje na koncu poslovnega leta).
5.     
Delnice:
- 
število delničarjev,
- 
število delnic,
- 
nominalna vrednost delnice oziroma pripadajoči znesek kosovne delnice v
osnovnem kapitalu,
- 
knjigovodska vrednost delnice.
6.     
Izbor kazalnikov:
(a) 
kapital:
-  količnik navadnega
lastniškega temeljnega kapitala,
-  količnik temeljnega kapitala,
-  količnik skupnega kapitala,
(b) 
kvaliteta sredstev in prevzetih obveznosti:
-  nedonosne
(bilančne in zunajbilančne) izpostavljenosti / razvrščene aktivne
bilančne in zunajbilančne izpostavljenosti,
-  nedonosni krediti in druga
finančna sredstva / razvrščeni krediti in druga finančna sredstva (brez stanj
na računih pri centralni banki in vpoglednih vlog pri bankah),
-  popravki oziroma
prilagoditve vrednosti za kreditne izgube / nedonosni krediti in druga finančna
sredstva (brez stanj na računih pri centralni banki in vpoglednih vlog pri
bankah),
-  prejeta zavarovanja /
nedonosni krediti in druga finančna sredstva (brez stanj na računih pri
centralni banki in vpoglednih vlog pri bankah),
-  nedonosni krediti in druga
finančna sredstva / razvrščeni krediti in druga finančna sredstva (vključno s
stanji na računih pri centralni banki in vpoglednimi vlogami pri bankah),
-  popravki oziroma
prilagoditve vrednosti za kreditne izgube / nedonosni krediti in druga finančna
sredstva (vključno s stanji na računih pri centralni banki in vpoglednimi
vlogami pri bankah),
(c) 
profitabilnost:
-  obrestna marža,
-  marža finančnega
posredništva,
-  donos na sredstva po
obdavčitvi,
-  donos na kapital pred
obdavčitvijo,
-  donos na kapital po
obdavčitvi,
(d) 
stroški poslovanja:
-  operativni stroški/povprečna
aktiva,
(e) 
likvidnost:
-  količnik likvidnostnega
kritja,
-  likvidnostni blažilnik,
-  neto likvidnostni odlivi.
(5) Banka prikaže v poročilu podatke in kazalnike iz
četrtega odstavka tega člena za obdobje treh let, vključno s podatki za
poslovno leto. Ne glede na prejšnji stavek banka podatke iz točke 6 (e)
četrtega odstavka tega člena v poročilu prikaže za štiri koledarska četrtletja
poslovnega leta (januar–marec, april–junij, julij–september, oktober–december),
pri čemer podatke izračuna kot enostavno povprečje opazovanj na zadnji
koledarski dan posameznega meseca za obdobje 12 mesecev pred iztekom vsakega
četrtletja.
(6) Banka Slovenije z navodili, objavljenimi na spletni
strani, predpiše metodologijo za izračun izbranih kazalnikov iz četrtega
odstavka tega člena.
(7) Banka lahko prikaže tudi druge podatke in kazalnike,
za katere ocenjuje, da so pomembni za predstavitev banke.
15. člen
(Delniški kapital in delničarji banke)
Banka prikaže podatke o delniškem kapitalu in njegovih
sestavinah. Banka navede podatke o spremembah delniškega kapitala in razloge za
spremembo, vključno z vplivom vseobsegajočega donosa poslovnega leta po
obdavčitvi in izplačanimi dividendami, ter podatke o novi izdaji delnic. Banka
navede tudi število izdaj delnic, vrste izdanih delnic, njihovo skupno število in
nominalno vrednost delnice oziroma pripadajoči znesek kosovne delnice v
osnovnem kapitalu ter emisijsko vrednost posameznih izdaj. Banka prikaže tudi
strukturo delničarjev (domači/tuji) na zadnji dan poslovnega leta in navede
prvih deset največjih delničarjev banke ter njihov delež v delniškem kapitalu
banke.
16. člen
(Opis razvoja banke)
Banka opiše razvoj banke in prikaže pomembnejše podatke, ki
se nanašajo na delovanje banke, kot so podatki o poslovni mreži, podatki o
investicijskih vlaganjih, podatki o zaposlenih in podatki o informacijski
podpori ter druge, za katere ocenjuje, da prispevajo k boljši predstavitvi
banke.
3.2.2. Upravljanje banke
17. člen
(Upravljanje banke)
V poročilu banka prikaže podatke o strukturi organov vodenja
ali nadzora in o višjem vodstvu.
3.2.3. Shematični prikazi
18. člen
(Shematični prikazi)
Banka v poročilo vključi tudi shematični prikaz poslovne
mreže, organizacijsko shemo banke in organizacijsko shemo skupine povezanih
družb.
3.3. Konsolidirano računovodsko poročilo
19. člen
(Konsolidirani računovodski izkazi)
(1) Banka vključi v konsolidirano računovodsko poročilo
konsolidirane računovodske izkaze na predpisanih shemah, ki so priloga tega
sklepa in so njegov sestavni del. Konsolidirani računovodski izkazi so
konsolidirani izkaz finančnega položaja, konsolidirani izkaz poslovnega izida,
konsolidirani izkaz vseobsegajočega donosa, konsolidirani izkaz denarnih tokov
(po I. ali II. različici) in konsolidirani izkaz sprememb lastniškega kapitala.
Banka lahko v konsolidiranem računovodskem poročilu postavke poslovnega izida
namesto v konsolidirani izkaz poslovnega izida vključi v konsolidirani izkaz
vseobsegajočega donosa. Banka vključi konsolidirani izkaz denarnih tokov na
shemi izkaza denarnih tokov po I. različici ali shemi izkaza denarnih
tokov po II. različici iz četrtega odstavka 7. člena tega sklepa.
(2) Pri izdelavi konsolidiranih računovodskih izkazov
banka upošteva MSRP in smiselno določila 7. in 8. člena tega sklepa.
20. člen
(Priloga s pojasnili h konsolidiranim računovodskim izkazom)
(1) Banka v prilogi s pojasnili h konsolidiranim
računovodskim izkazom razkrije pomembnejše računovodske usmeritve, na katerih
so zasnovani konsolidirani računovodski izkazi.
(2) Priloga h konsolidiranim računovodskim izkazom
vsebuje pojasnila za vse postavke v konsolidiranih računovodskih izkazih. Za
vsebino in obseg pojasnil se smiselno uporabljajo določbe 9. člena tega
sklepa. Poleg pojasnil iz prejšnjega stavka banka razkrije še naslednje:
(a)   
podatke o firmi in sedežu bank in družb, ki so vključene v
konsolidacijo, deležih v kapitalu bank in družb ter nominalnih zneskih
kapitalskih deležev v bankah in družbah, vključenih v konsolidacijo, razen
nadrejene banke;
(b)   
podatke o firmi in sedežu družb, ki niso vključene v konsolidacijo, in
deležih banke v njihovem kapitalu ter nominalnih zneskih kapitalskih deležev v
teh družbah ter utemeljitev, zakaj niso vključene v konsolidacijo;
(c)   
podatke po posameznih državah članicah in tretjih državah, v katerih
poslujejo podružnice banke in/ali družbe, v katerih ima banka pomemben vpliv
oziroma jih obvladuje (odvisne družbe, pridružene družbe in skupaj obvladovane
družbe):
- 
ime, narava dejavnosti in geografska lokacija,
- 
promet (turnover) iz izkaza poslovnega izida pred izvedbo konsolidacijskih
knjižb in metodologijo,
- 
število zaposlenih v ekvivalentu polnega delovnega časa,
- 
dobiček ali izgubo pred obdavčitvijo pred izvedbo konsolidacijskih knjižb,
- 
plačani davek od dohodka pravnih oseb,
- 
prejete javne subvencije.
3.4. Konsolidirano poslovno poročilo
21. člen
(Konsolidirano poslovno poročilo)
Banka v konsolidiranem poslovnem poročilu predstavi zlasti:
(a)   
skupino družb, ki so vključene v konsolidacijo, in z njimi povezanih
družb, njihove dejavnosti, strukturo organov upravljanja ali nadzora in
posredne ter neposredne deleže banke v kapitalu oziroma glasovalnih pravicah
teh družb z nominalno vrednostjo kapitalskih deležev banke na zadnji dan
poslovnega leta;
(b)   
pričakovani razvoj in poslovne usmeritve banke in družb, ki so vključene
v konsolidacijo, kot skupine;
(c)   
druge podatke, ki jih je potrebno razkriti na podlagi 10. do
18. člena tega sklepa o poslovnem poročilu banke, pri čemer se te določbe
uporabljajo smiselno oziroma na način, da se poleg banke upoštevajo tudi
družbe, ki so vključene v konsolidacijo.
4. POROČANJE FINANČNIH INFORMACIJ NA POSAMIČNI PODLAGI
22. člen
(Obvezniki in obseg poročanja)
(1) Banka ali podružnica banke nesodelujoče države
članice ali tretje države, ki je zavezana k izpolnjevanju bonitetnih zahtev v
skladu z Uredbo (EU) št. 575/2013 na posamični podlagi, predloži poročilo
o finančnih informacijah na posamični podlagi v naslednjem obsegu:
(a)   
banka, ki nima položaja nadrejene ali podrejene banke in ni del
nadzorovane skupine ter je pomemben nadzorovani subjekt, v obsegu iz točke d)
prvega odstavka 24. člena tega sklepa;
(b)   
podružnica banke nesodelujoče države članice ali tretje države, ki je
pomemben nadzorovani subjekt, v obsegu iz točke d) prvega odstavka
24. člena tega sklepa, z izjemo finančnih informacij na obrazcih 17.1,
17.2, 17.3, 40.1 in 40.2;
(c)   
banka, ki ima položaj EU nadrejene banke in je pomemben nadzorovani
subjekt, v obsegu iz točke c) prvega odstavka 24. člena tega sklepa;
(d)   
banka, ki je podrejena EU nadrejeni banki ali EU nadrejenemu finančnemu
holdingu oziroma mešanemu finančnemu holdingu, in je pomemben nadzorovani
subjekt ali del pomembne nadzorovane skupine, v obsegu iz točke c) prvega
odstavka 24. člena tega sklepa;
(e)   
banka ali podružnica banke nesodelujoče države članice ali tretje
države, ki ni zajeta v točkah od a) do d) tega odstavka, predloži poročilo v
obsegu iz točke a) prvega odstavka 24. člena tega sklepa.
(2) Ne glede na prvi odstavek tega člena nadrejena
banka, ki za izpolnjevanje bonitetnih zahtev uporablja metodo individualne
konsolidacije v skladu z 9. členom Uredbe (EU) št. 575/2013 predloži
poročilo o finančnih informacijah iz točke c), d) ali e) prvega odstavka tega
člena na posamični podlagi ob uporabi metode individualne konsolidacije.
(3) Banka iz točke c) ali d) prvega odstavka tega člena
posreduje poleg finančnih informacij za banko na posamični podlagi tudi
finančne informacije na posamični podlagi v obsegu iz točke b) prvega odstavka
24. člena tega sklepa za vsako njeno podrejeno kreditno institucijo
nesodelujoče države članice ali tretje države, ki jo banka vključuje v
bonitetno konsolidacijo, če bilančna vsota te podrejene kreditne institucije
presega 3 milijarde EUR. Če je k izpolnjevanju bonitetnih zahtev na
konsolidirani podlagi v skladu z Uredbo (EU) št. 575/2013 zavezanih več
bank oziroma kreditnih institucij iz sodelujoče države članice znotraj
nadzorovane skupine, se zahteva iz prvega stavka tega odstavka nanaša na banko
le v primeru, da je zavezana k izpolnjevanju bonitetnih zahtev na najvišjem
nivoju konsolidacije znotraj EU.
(4) Ne glede na točko e) prvega odstavka tega člena je k
predložitvi poročila o finančnih informacijah na posamični podlagi v obsegu iz
točke c) prvega odstavka 24. člena tega sklepa zavezana banka, če njena
bilančna vsota banke presega 1 milijardo EUR.
23. člen
(Začetek oziroma prenehanje poročanja z upoštevanjem merila
višine bilančne vsote)
(1) Banka iz točke c) ali d) prvega odstavka
22. člena tega sklepa poroča finančne informacije za podrejeno kreditno
institucijo v skladu z določbami iz tretjega odstavka 22. člena tega
sklepa na prvi referenčni datum po tem, ko bilančna vsota te podrejene
banke/kreditne institucije štirikrat zaporedoma po stanju konec vsakega
četrtletja preseže 3 milijarde EUR. Banka preneha s poročanjem finančnih
informacij za podrejeno kreditno institucijo na prvi referenčni datum po tem,
ko je bilančna vsota podrejene kreditne institucije trikrat zaporedoma po
stanju konec vsakega četrtletja nižja ali enaka 3 milijarde EUR.
(2) Banka iz točke e) prvega odstavka 22. člena
tega sklepa prvič predloži poročilo o finančnih informacijah v skladu z
določbami iz četrtega odstavka 22. člena tega sklepa na prvi referenčni
datum po tem, ko njena bilančna vsota štirikrat zaporedoma po stanju konec
vsakega četrtletja preseže bilančno vsoto 1 milijardo EUR. Če bilančna vsota banke
trikrat zaporedoma po stanju konec vsakega četrtletja ne presega več 1
milijarde EUR, obveznost banke za predložitev poročila o finančnih informacijah
iz točke c) prvega odstavka 24. člena tega sklepa preneha s prvim
naslednjim referenčnim datumom.
24. člen
(Vsebina in oblika poročila)
(1) Poročilo o finančnih informacijah vključuje
naslednje vsebine iz obrazcev Priloge III Izvedbene uredbe Komisije (EU)
št. 680/2014 na posamični podlagi v odvisnosti od zahtevanega obsega iz
22. člena tega sklepa:
(a)   
Osnovne informacije na obrazcih:
Izkaz finančnega položaja (bilanca stanja):
- 
1.1 Sredstva
- 
1.2 Obveznosti
- 
1.3 Lastniški kapital
- 
2. Izkaz poslovnega izida
- 
5.1 Krediti in druga finančna sredstva, razen tistih v posesti za
trgovanje, ter trgovalna sredstva po produktih
Razčlenitev finančnih
obveznosti:
- 
8.1 Razčlenitev finančnih obveznosti po produktih in po sektorju
nasprotne stranke
- 
8.2 Podrejene finančne obveznosti
- 
10. Izvedeni finančni instrumenti – za trgovanje in za ekonomska
varovanja
- 
11.1 Izvedeni finančni instrumenti – obračunavanje varovanja pred
tveganjem: razčlenitev po vrsti tveganja in vrsti varovanja
- 
18.0 Informacije o donosnih in nedonosnih izpostavljenostih
- 
19. Informacije o restrukturiranih izpostavljenostih
(b)   
Najbolj poenostavljen obseg finančnih informacij (Over-Simplified
FINREP) na obrazcih:
- 
obrazcih iz točke a)
Razčlenitev finančnih
sredstev po instrumentih in po sektorju nasprotne stranke:
- 
4.1 Finančna sredstva v posesti za trgovanje
- 
4.2.1 Finančna sredstva, obvezno merjena po pošteni vrednosti prek
poslovnega izida, ki niso v posesti za trgovanje
- 
4.2.2 Finančna sredstva, določena za merjenje po pošteni vrednosti prek
poslovnega izida
- 
4.3.1 Finančna sredstva, merjena po pošteni vrednosti prek drugega
vseobsegajočega donosa
- 
4.4.1 Finančna sredstva, merjena po odplačni vrednosti
- 
4.5 Podrejena finančna sredstva
- 
9.1.1 Zunajbilančne izpostavljenosti: prevzete obveznosti iz kreditov,
dana finančna poroštva in druge prevzete obveznosti
- 
12.1 Gibanja popravkov vrednosti in rezervacij za kreditne izgube
- 
14. Hierarhija poštene vrednosti: finančni instrumenti po pošteni
vrednosti
Informacije o donosnih in
nedonosnih izpostavljenostih: 
-     18.1
Izpostavljenosti, ki so vstopile ali izstopile iz kategorije nedonosnih
izpostavljenosti – krediti in terjatve, razčlenjeni po sektorju nasprotne
stranke 
-     18.2
Krediti za poslovne nepremičnine in dodatne informacije o kreditih, zavarovanih
z nepremičninami
(c)   
poenostavljen obseg finančnih informacij (Simplified FINREP) na
obrazcih:
- 
vseh obrazcih iz točk a) in b)
- 
6.1 Razčlenitev kreditov in drugih finančnih sredstev, razen tistih v
posesti za trgovanje, za nefinančne družbe po oznakah NACE
- 
9.2 Prejete obveze iz kreditov, prejeta finančna poroštva in druge
prejete obveze
Prejeta zavarovanja in poroštva:
- 
13.1 Razčlenitev kreditov in drugih finančnih sredstev, ki niso v
posesti za trgovanje, po zavarovanjih in poroštvih
-  13.2.1 Zavarovanje,
pridobljeno s priposestvovanjem v obdobju (v posesti na referenčni datum) 
-  13.3.1 Zavarovanje,
pridobljeno s priposestvovanjem, akumulirano
Razčlenitev izbranih postavk izkaza
poslovnega izida:
- 
16.1 Prihodki in odhodki iz obresti po instrumentih in sektorju
nasprotne stranke
- 
16.3 Dobički ali izgube iz finančnih sredstev in obveznosti v posesti za
trgovanje ter iz trgovalnih finančnih sredstev in obveznosti, po instrumentih
Uskladitev med računovodskim obsegom
konsolidacije in obsegom konsolidacije v skladu z Uredbo (EU)
št. 575/2013: izkaz finančnega položaja (bilanca stanja):
- 
17.1 Sredstva
- 
17.2 Zunajbilančne izpostavljenosti: prevzete obveznosti iz kreditov,
dana finančna poroštva in druge prevzete obveznosti
- 
17.3 Obveznosti in lastniški kapital
Geografska razčlenitev:
- 
20.4 Geografska razčlenitev sredstev po sedežu nasprotne stranke
- 
20.5 Geografska razčlenitev zunajbilančnih izpostavljenosti po sedežu nasprotne
stranke
- 
20.6 Geografska razčlenitev obveznosti po sedežu nasprotne stranke
- 
40.1 Struktura skupine: po posameznih subjektih (letna frekvenca
poročanja)
(d)    celoten
obseg finančnih informacij (Full FINREP) na vseh obrazcih iz Priloge III
Izvedbene uredbe Komisije (EU)
št. 680/2014.
(2) Finančne informacije na obrazcih 17.1, 17.2, 17.3 in
40.2 iz točk (c) in (d) prvega odstavka tega člena v poročilo iz prvega
odstavka tega člena vključijo le banke, ki sicer sestavljajo konsolidirane
računovodske izkaze v skladu z MSRP in poglavjem 3 tega sklepa, vendar pa niso
zavezane k izpolnjevanju bonitetnih zahtev na konsolidirani podlagi v skladu z
Uredbo (EU) št. 575/2013.
(3) Za izpolnjevanje obrazcev iz prvega odstavka tega
člena se upoštevajo določbe za izpolnjevanje teh obrazcev iz Priloge V
Izvedbene uredbe Komisije (EU) št. 680/2014.
25. člen
(Pogostost in način posredovanja poročila)
(1) Banka izdela poročilo v obsegu iz 22. člena in
z vsebino iz 24. člena tega sklepa po stanju na zadnji dan vsakega
četrtletja, z izjemo obrazca 40.1 Struktura skupine: po subjektih in drugih
obrazcev iz celotnega obsega finančnih informacij iz točke d) prvega odstavka
24. člena tega sklepa, ki se v skladu z drugim odstavkom 9. člena
Izvedbene uredbe Komisije (EU) št. 680/2014 izdelajo po stanju na zadnji
dan vsakega polletja ali po stanju na zadnji dan poslovnega leta.
(2) Banka izdela poročilo iz prvega odstavka tega člena
v skladu s Tehničnim navodilom za poročanje ITS Banki Slovenije, ki je
objavljeno na spletni strani Banke Slovenije.
26. člen
(Roki za posredovanje poročila)
Banka posreduje Banki Slovenije poročila v obsegu iz
22. člena in z vsebino iz 24. člena tega sklepa v rokih iz prvega, drugega,
četrtega in petega odstavka 3. člena Izvedbene uredbe Komisije (EU)
št. 680/2014.

Izkaz
finančnega položaja
Konsolidirani
izkaz finančnega položaja
Izkaz
poslovnega izida
Konsolidirani
izkaz poslovnega izida
Izkaz
vseobsegajočega donosa
Konsolidirani
izkaz vseobsegajočega donosa
Izkaz
denarnih tokov po neposredni metodi oziroma različici I.
Izkaz
denarnih tokov po posredni metodi oziroma različici II.
Izkaz
sprememb lastniškega kapitala
Konsolidirani
izkaz sprememb lastniškega kapitala 
Posredniško
poslovanje
Prihodki
in odhodki iz opravnin v zvezi z investicijskimi storitvami in posli

Sklep o poslovnih knjigah in letnih poročilih bank
in hranilnic (Uradni list RS, št. 69/17) vsebuje naslednjo prehodno in
končni določbi:
»5. PREHODNA IN KONČNI DOLOČBI
27. člen
(Prenehanje veljavnosti
sklepa)
(1) Z dnem, ko začne veljati ta sklep, preneha veljati
Sklep o poslovnih knjigah in letnih poročilih bank in hranilnic (Uradni list
RS, št. 50/15).
(2) Ne glede na prvi odstavek tega člena, banka za
pripravo letnih in konsolidiranih letnih poročil ter poročanje finančnih
informacij za referenčna obdobja do konca poslovnega leta 2017, z izjemo
izračuna kazalnikov poslovanja iz točke 6 (e) četrtega odstavka
14. člena tega sklepa, še uporabi predpis iz prvega odstavka.
28. člen
(Uveljavitev in uporaba
sklepa)
Ta sklep začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2018.«.

Sklep o spremembah in dopolnitvah Sklepa o
poslovnih knjigah in letnih poročilih bank in hranilnic (Uradni list RS, št. 73/19) vsebuje naslednjo končno določbo:
»5. člen
(1) Ta sklep začne veljati naslednji dan po
objavi v Uradnem listu Republike Slovenije, prvič pa se začne uporabljati pri
sestavi letnega poročila in konsolidiranega letnega poročila za poslovno
leto 2019. 
(2) Ne glede na prvi odstavek tega člena se 4. člen
tega sklepa uporabi najpozneje po uveljavitvi in uporabi tehničnih standardov
za nadzorniško poročanje, ki jih sprejme Evropska komisija v skladu z
99. členom Uredbe (EU) št. 575/2013. 
(3) Ne glede na prvi odstavek tega člena se 3. člen
tega sklepa uporabi prvič po uveljavitvi in uporabi tehničnih standardov za
nadzorniško poročanje, ki jih sprejme Evropska komisija v skladu z
99. členom Uredbe (EU) št. 575/2013. 
(4) Guverner v Uradnem listu Republike Slovenije objavi
obvestilo o začetku uporabe določb iz drugega in tretjega odstavka tega
člena.«.

Sklep
o spremembi Sklepa o poslovnih knjigah in letnih poročilih bank in hranilnic
(Uradni list RS, št. 164/20)
vsebuje naslednjo končno določbo:
»2. člen
Ta sklep začne veljati petnajsti dan po objavi v Uradnem listu
Republike Slovenije.«.