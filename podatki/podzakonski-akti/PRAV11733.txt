1. člen
(vsebina)
(1) Ta pravilnik v skladu z Direktivo
2006/24/ES Evropskega parlamenta in Sveta z dne 15. marca 2006 o hrambi
podatkov, pridobljenih ali obdelanih v zvezi z zagotavljanjem javno dostopnih
elektronskih komunikacijskih storitev ali javnih komunikacijskih omrežij, in
spremembi Direktive 2002/58/ES (UL L št. 105 z dne 13. aprila 2006, str.
54) podrobneje določa način posredovanja hranjenih podatkov o prometu
telefonskih in podatkovnih storitev v mobilnem in fiksnem elektronskem komunikacijskem
omrežju, ki jih mora operater posredovati pristojnim organom.
(2) Ta pravilnik je bil sprejet ob
upoštevanju postopka informiranja v skladu z Direktivo 98/34/ES Evropskega parlamenta
in Sveta z dne 22. junija 1998 o določitvi postopka za zbiranje informacij
na področju tehničnih standardov in tehničnih predpisov (UL L št. 204 z dne 21. 7.
1998, str. 37), zadnjič spremenjena z Uredbo (EU) št. 1025/2012 Evropskega
parlamenta in Sveta z dne 25. oktobra 2012 o evropski standardizaciji,
spremembi direktiv Sveta 89/686/EGS in 93/15/EGS ter direktiv 94/9/ES,
94/25/ES, 95/16/ES, 97/23/ES, 98/34/ES, 2004/22/ES, 2007/23/ES, 2009/23/ES in
2009/105/ES Evropskega parlamenta in Sveta ter razveljavitvi Sklepa Sveta
87/95/EGS in Sklepa št. 1673/2006/ES Evropskega parlamenta in Sveta (UL L
št. 316 z dne 14. 11. 2012, 
str. 12).
2. člen
(pojmi)
Izrazi, uporabljeni v tem pravilniku, imajo
naslednji pomen:
1.     
Hranjeni podatki so podatki o prometu v elektronskem komunikacijskem
omrežju, določeni v 164. členu Zakona o elektronskih komunikacijah (Uradni
list RS, št. 109/12, v nadaljnjem besedilu: zakon).
2.     
Informacijski sistem za hrambo podatkov je programska, strojna oziroma
komunikacijska oprema, s katero operater hrani podatke.
3.     
Postopek posredovanja podatkov je postopek na operaterjevi strani, s
katerim operater pristojnemu organu posreduje hranjene podatke. Postopek
posredovanja podatkov praviloma predvideva uporabo programske opreme ter drugih
tehničnih ali fizičnih ukrepov.
4.     
Neizbrisna registracija je ukrep ali postopek, s katerim se zagotavlja
zapis o dejstvu posredovanja hranjenih podatkov, obsegu dostopa in drugih
okoliščinah dostopa do hranjenih podatkov oziroma njihovega posredovanja, v skladu
s petim odstavkom 166. člena zakona.
5.     
Obseg dostopa so vsi hranjeni podatki, ki so navedeni v prepisu odredbe,
s katero pristojni organ od operaterja zahteva posredovanje podatkov.
6.     
Prepis odredbe je dokument, izdan v skladu s 166. členom zakona.
7.     
Pristojni organ je organ, ki na podlagi odredbe sodišča izvaja ukrep
pridobivanja podatkov o prometu v elektronskem komunikacijskem omrežju v skladu
z zakonom, ki ureja kazenski postopek, ali ukrep nadzorovanja telekomunikacij z
izpisom telekomunikacijskega prometa v skladu z zakonom, ki ureja obrambo, ali
zakonom, ki ureja Slovensko obveščevalno-varnostno agencijo.
8.     
Varen način pomeni takšno hrambo, vpogled in posredovanje podatkov, pri
katerem je možno z gotovostjo trditi, da je podatek dostavljen pooblaščeni osebi
pristojnega organa, da ga ob prehodu preko različnih elektronskih medijev nihče
ni mogel spremeniti in da ga na poti med medijem za hrambo in prejemnikom nihče
ni mogel prebrati, kopirati ali izpisati.
3. člen
(osnovne zahteve)
(1) Informacijski sistem za hrambo
podatkov mora zagotavljati funkcionalnost hrambe podatkov za posamezno omrežno
priključno točko.
(2) Posredovanje prepisa odredbe s
strani pooblaščene osebe pristojnega organa kot tudi posredovanje hranjenih
podatkov s strani pooblaščene osebe operaterja se izvede na varen način preko
elektronskega komunikacijskega omrežja.
(3) Pri posredovanju iz prejšnjega
odstavka se upošteva standardizacijski dokument SIST-TS ETSI/TS 102 657 z
zadnjo obstoječo verzijo ali verzijo, za katero se dogovorita pristojni organ
in operater. Pristojni organ in operater se lahko dogovorita za katero izmed
prejšnjih verzij tega standardizacijskega dokumenta zaradi časovnega zamika, ki
je potreben za izvedbo zadnje obstoječe verzije tega standardizacijskega
dokumenta.
(4) Izjemoma lahko poteka posredovanje
prepisa odredbe na drugačen način, kot je določeno v drugem odstavku tega člena
(npr. z osebno vročitvijo), če tako zahteva strožja raven varnosti podatkov ali
kadar takšna izročitev iz tehničnih razlogov ni mogoča ali kadar pristojni
organ odloči, da bi bilo posredovanje prepisa odredbe na drugačen način bolj
primerno. Takšno posredovanje prepisa odredbe mora potekati na varen način.
(5) Če operater prejme prepis odredbe,
ki ni bil posredovan preko elektronskega komunikacijskega omrežja, posreduje
hranjene podatke na varen način preko elektronskega komunikacijskega omrežja na
naslov, ki mu ga sporoči pristojni organ, razen če je v prepisu odredbe določen
drugačen način posredovanja hranjenih podatkov oziroma je pristojni organ
operaterju vnaprej sporočil, da bo prevzel hranjene podatke pri operaterju sam
preko svoje pooblaščene osebe.
4. člen
(postopek posredovanja podatkov in skupna
hramba)
(1) Operater v informacijskem sistemu
za hrambo podatkov uporablja takšen postopek posredovanja podatkov, ki mu
omogoča, da lahko po prejemu prepisa odredbe takoj oziroma brez nepotrebnega
odlašanja omogoči izpis hranjenih podatkov v zahtevanem obsegu dostopa.
(2) Če operater hrani podatke skupaj z
drugim operaterjem, se šteje, da je operater izpolnil obveznost iz prvega
odstavka 166. člena zakona, če:
-       
posreduje izpis hranjenih podatkov, ki mu jih je na varen način
posredoval operater, ki podatke hrani;
-       
svoje omrežje poveže z omrežjem drugega operaterja, na varen način, ki
mu omogoči izpis hranjenih podatkov v skladu s tem pravilnikom.
(3) Če operater hrani podatke v
kodirani, komprimirani ali šifrirani obliki, zagotovi, da je izpis hranjenih
podatkov, ki ga posreduje pristojnemu organu, nekodiran, nekomprimiran oziroma
nešifriran ter v taki obliki dostopen samo pristojnemu organu, ki na podlagi
prepisa odredbe zahteva hranjene podatke.
(4) Pri prenosu podatkov v kodirani,
komprimirani ali šifrirani obliki operater uporablja ključe kvalificiranega
overitelja v skladu z zakonom, ki ureja elektronsko poslovanje in elektronski
podpis, razen v primeru prenosa podatkov, ki so označeni kot tajni v skladu z
zakonom, ki ureja tajne podatke.
(5) Pri prenosu podatkov, ki so
označeni kot tajni, pristojni organ in operater ravnata v skladu z uredbo, ki
ureja varovanje tajnih podatkov v komunikacijsko informacijskih sistemih.
5. člen
(posredovanje podatkov in neizbrisna
registracija)
(1) Posredovanje hranjenih podatkov se
izvede tako, da so s prepisom odredbe, s samim dejstvom posredovanja podatkov,
obsegom in vsebino posredovanih hranjenih podatkov seznanjene samo pooblaščene
osebe operaterja in pristojnega organa.
(2) Operater ob vsaki izvedbi
posredovanja hranjenih podatkov opravi neizbrisno registracijo. Neizbrisna
registracija mora biti varno elektronsko podpisana in varno časovno žigosana v
skladu z zakonom, ki ureja elektronsko poslovanje in elektronski podpis.
6. člen
Z dnem uveljavitve tega pravilnika se
preneha uporabljati Pravilnik o načinu posredovanja hranjenih podatkov o
prometu telefonskih in podatkovnih storitev v mobilnem in fiksnem elektronskem
komunikacijskem omrežju (Uradni list RS, št. 103/09, 55/12 in 109/12 –
ZEKom-1).
7. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 0070-95/2013
Ljubljana, dne 12. septembra
2013
EVA 2013-3330-0092
dr. Jernej Pikalo l.r.
Minister za izobraževanje, znanost
in šport
Soglašam!
dr. Gregor Virant l.r.
Minister
za notranje zadeve
Roman Jakič l.r.
Minister
za obrambo
Stane Štemberger l.r.
Direktor
Slovenske obveščevalno-varnostne
agencije
 