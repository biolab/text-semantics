I. SPLOŠNE DOLOČBE
1. člen
(vsebina pravilnika)
Ta pravilnik podrobneje opredeljuje
vložitev vloge za pridobitev Zoisove štipendije, izračun povprečne ocene,
izjemne dosežke, razvrščanje vlog, nadaljevanje štipendiranja in druga
vprašanja, povezana z dodeljevanjem Zoisovih štipendij.
2. člen
(javni razpis)
(1) Javni razpis za dodelitev Zoisove
štipendije objavi Javni štipendijski, razvojni, invalidski in preživninski
sklad Republike Slovenije (v nadaljnjem besedilu: sklad) najkasneje do konca
junija za naslednje šolsko oziroma študijsko leto, in sicer kot javni razpis z
zaprtim rokom za vložitev vloge.
(2) Višino razpisanih sredstev, ki se
objavi v javnem razpisu za posamezno šolsko oziroma študijsko leto, določi s
sklepom minister, pristojen za delo.
3. člen
(vloga za dodelitev Zoisove štipendije)
(1) Vlagatelj vlogo za dodelitev
Zoisove štipendije vloži v roku, določenem v javnem razpisu.
(2) Vlogi iz prejšnjega odstavka
vlagatelj priloži:
-       
dokazila o izjemnih dosežkih, ki jih uveljavlja, vključno z dokazili o
tem, da dosežek izpolnjuje pogoje iz tega pravilnika,
-       
potrdilo o šolskem ali študijskem uspehu oziroma dokazilo o uspehu pri
maturi ali o uvrstitvi med najboljših pet odstotkov študentov v generaciji,
-       
potrdilo o vpisu v izobraževalni program in dokazilo o javni veljavnosti
izobraževalne ustanove in javni veljavnosti izobraževalnega programa, če
uveljavlja štipendijo za izobraževanje v tujini,
-       
dokazila iz 17. oziroma 18. člena tega pravilnika za dodelitev
dodatkov.
(3) (črtan).
4. člen
(štipendija za izobraževanje v tujini)
V primeru skupnih študijskih programov se
šteje, da se vlagatelj izobražuje v tujini, če več kot polovico obveznosti
izobraževalnega programa opravi na izobraževalnih ustanovah s sedežem v tujini.
II. POGOJI ZA DODELITEV ZOISOVE ŠTIPENDIJE
5. člen
(izjemni dosežek na državnih tekmovanjih)
(1) Državna tekmovanja, sofinancirana
iz javnih sredstev, so tekmovanja, ki jih na podlagi javnega razpisa,
sofinancira ministrstvo, pristojno za izobraževanje, ali Zavod Republike
Slovenije za šolstvo, in potekajo na državni ravni.
(2) Ne glede na prejšnji odstavek so
državna tekmovanja tudi tekmovanja iz znanja ali raziskovanja na državni ravni,
ki izpolnjujejo naslednje pogoje:
-       
organizator ima javno objavljen akt o organizaciji ali izvedbi
tekmovanja;
-       
so organizirana v dveh ali več stopnjah, in sicer na ravni izobraževalne
ustanove, občinsko ali regionalno;
-       
uvrstitev tekmovalcev na državno tekmovanje je možna le na podlagi
rezultata na predhodni stopnji tekmovanja;
-       
so sofinancirana iz javnih sredstev in
-       
tekmovanja se pod enakimi pogoji lahko udeležijo udeleženci posamezne
ravni ali stopnje izobraževanja ustreznih smeri vseh izobraževalnih ustanov v
Republiki Sloveniji.
(3) Šteje se, da je pogoj iz četrte alineje
prejšnjega odstavka izpolnjen, če je bil organizator tekmovanja kadarkoli v
preteklih treh letih od datuma tekmovanja, na katerem je bil dosežen izjemni
dosežek, upravičen do
sofinanciranja za izvedbo tega tekmovanja na podlagi javnega razpisa
neposrednega ali posrednega proračunskega uporabnika oziroma mu je bilo
financiranje zagotovljeno neposredno s strani ministrstva, pristojnega za
šolstvo.
(4) Ne glede
na prvi in drugi odstavek tega člena kot državno tekmovanje štejeta tudi
Tekmovanje mladih glasbenikov Republike Slovenije (TEMSIG) in Tekmovanje mladih
baletnih plesalcev Republike Slovenije (BALTEK). Vlagatelj lahko uveljavlja dosežek tistega TEMSIG tekmovanja, na
katerem se je zadnjič izvedlo tekmovanje v disciplini, ki jo uveljavlja kot
izjemni dosežek.
(5) Za tekmovanja, ki so organizirana samo
za študente, se šteje, da je pogoj iz druge in tretje alineje drugega odstavka
tega člena izpolnjen, če tekmovanje poteka v dveh krogih in je uvrstitev v
naslednji krog možna na podlagi rezultata, doseženega v prvem krogu tekmovanja. Na podlagi potrdila organizatorja
tekmovanja, da je bil zaradi premajhnega števila tekmovalcev izveden samo en
krog tekmovanja, se kot ustrezni upoštevajo tudi dosežki tega tekmovanja.
(6) Kot
najvišja mesta na državnem tekmovanju štejejo 1. do vključno 3. mesto, ki
se točkujejo z 10 točkami.
(7) Kot
priznanja na državnem tekmovanju štejeta zlato priznanje (ali prva nagrada), ki
se točkuje s 5 točkami, in srebrno priznanje (ali druga nagrada), ki se točkuje
z 2 točkama.
6. člen
(izjemni dosežek na mednarodnih
tekmovanjih)
(1) Mednarodna tekmovanja iz znanja,
raziskovanja, razvojne dejavnosti ali umetnosti so tekmovanja, na katerih je
udeležba mogoča na podlagi predhodne uvrstitve na državnem tekmovanju, pri
čemer mora to državno tekmovanje izpolnjevati pogoje iz prejšnjega člena.
(2) Ne glede na prejšnji odstavek se
za mednarodno tekmovanje šteje tudi tekmovanje, ki izpolnjuje naslednje pogoje:
-       
organizira ga strokovno združenje, raziskovalna ali izobraževalna
ustanova, ki izvaja programe s področja tekmovanja;
-       
je primarno namenjeno osnovnošolcem, dijakom ali študentom v ločenih tekmovalnih
skupinah;
-       
pravila so javno objavljena in zagotavljajo enake možnosti sodelovanja
na mednarodni ravni;
-       
na tekmovanju je udeleženih najmanj 5 držav;
-       
tekmovanje ima večletno tradicijo oziroma je bilo pred objavo javnega
razpisa za posamezno šolsko oziroma študijsko leto organizirano najmanj
petkrat, pri čemer štejejo dosežki iz petega ali kasnejšega tekmovanja;
-       
o uvrstitvah tekmovalcev na samem tekmovanju odloča referenčen odbor
strokovnjakov ali znanstvenikov iz relevantne discipline in
-       
nagrade prejme največ 20% tekmovalcev ali tekmovalnih skupin.
(3) Kot najvišja mesta na mednarodnem
tekmovanju štejejo 1. do vključno 3. mesto, ki se točkujejo z 20 točkami.
(4) Kot priznanje na mednarodnem
tekmovanju šteje priznanje, primerljivo zlatemu ali srebrnemu priznanju iz sedmega
odstavka prejšnjega člena, ki se točkuje z 10 točkami.
(5) Udeležba na mednarodnem tekmovanju
se točkuje s 5 točkami, če se je vlagatelj uvrstil na mednarodno tekmovanje na
podlagi prvega odstavka tega člena, v primeru tekmovanja iz drugega odstavka
tega člena pa le, če se je vlagatelj na tekmovanje uvrstil preko predhodnega
selekcijskega postopka tako, da ga je v tem postopku pred tekmovanjem za
udeležbo izbral referenčen odbor strokovnjakov ali znanstvenikov iz relevantne
discipline, ki ga imenuje organizator tekmovanja.
7. člen
(izjemni dosežek na področju poklicnega in
strokovnega izobraževanja)
(1) Kot izjemni dosežek na področju
poklicnega in strokovnega izobraževanja na državnih in mednarodnih tekmovanjih
štejejo doseženo 1. do vključno 3. mesto na tekmovanju ali podeljeno zlato
oziroma srebrno priznanje.
(2) Glede pogojev, ki jih morajo
izpolnjevati tekmovanja, in točkovanja dosežkov se uporabljajo določbe 5. in 6.
člena tega pravilnika.
8. člen
(izjemni dosežek na področju
raziskovalnega dela)
(1) Kot izjemni dosežek na področju
raziskovalnega dela šteje priznanje za najboljšo raziskovalno nalogo, ki je
podeljena v okviru javnega natečaja ali razpisa za posamezno strokovno ali
znanstveno disciplino, če so izpolnjeni naslednji pogoji:
-       
priznanja razpisuje in podeljuje strokovno združenje s področja
raziskovalnega dela ali ustanova, vpisana v evidenco izvajalcev raziskovalne in
razvojne dejavnosti pri Javni agenciji za raziskovalno dejavnost Republike
Slovenije s področja raziskovalnega dela, ali tem primerljiva združenja in
ustanove v tujini,
-       
javni natečaj ali razpis je primarno namenjen osnovnošolcem, dijakom ali
študentom v ločenih skupinah,
-       
pravila natečaja ali razpisa so javno objavljena in zagotavljajo enake
možnosti sodelovanja na državni ali mednarodni ravni,
-       
javni natečaj ali razpis ima večletno tradicijo oziroma je bil pred
objavo javnega razpisa za posamezno šolsko oziroma študijsko leto organiziran
najmanj petkrat, pri čemer štejejo dosežki iz petega ali kasnejšega javnega
natečaja ali razpisa,
-       
o podelitvi priznanj odloča referenčen odbor strokovnjakov ali
znanstvenikov iz relevantne discipline in
-       
priznanja prejme največ 20% prijavljenih raziskovalnih del za posamezno
ciljno skupino iz druge alineje tega odstavka.
(2) Priznanje za najboljšo
raziskovalno nalogo se točkuje z 10 točkami.
(3) Kot izjemni dosežek na področju
raziskovalnega dela šteje tudi izum ali inovacija, katerega avtor ali soavtor
je vlagatelj. Vlagatelj predloži potrdilo o podeljenem patentu, ki ga je
najkasneje zadnji dan pred začetkom šolskega ali študijskega leta, za katerega
vlagatelj uveljavlja dodelitev ali nadaljnje prejemanje štipendije, izdal
nacionalni patentni urad, World Intellectual Property Organization (WIPO) ali
drug referenčen patentni urad. Patent se točkuje z 20 točkami.
9. člen
(nagrajeno znanstvenoraziskovalno,
razvojno ali umetniško delo na državni ali mednarodni ravni)
(1) Za nagrajeno znanstvenoraziskovalno,
razvojno ali umetniško delo na državni ali mednarodni ravni se uporabljajo
določbe 5., 6. in 8. člena tega pravilnika.
(2) Za umetniško delo šteje le lastno
izvirno umetniško delo.
10. člen
(objava znanstvenoraziskovalne naloge ali
znanstvenega prispevka)
(1) Kot objava znanstvenoraziskovalne
naloge ali znanstvenega prispevka šteje prispevek, vpisan v vzajemno bazo
podatkov COBISS najkasneje zadnji dan pred začetkom šolskega ali študijskega
leta, za katerega vlagatelj uveljavlja dodelitev ali nadaljnje prejemanje
štipendije. Objava mora biti v vzajemni bazi COBISS označena kot znanstvena ali
strokovna v skladu s
specifikacijo, objavljeno v dokumentu Tipologija dokumentov/del za vodenje bibliografij, ki
je javno objavljena na spletni strani http://home.izum.si/COBISS/bibliografije/Tipologija_slv.pdf.
(2) Znanstvena objava v zborniku ali
strokovni publikaciji se točkuje z 10 točkami, v znanstveni publikaciji pa
s 15 točkami. Strokovna objava se točkuje s polovico točk znanstvene
objave.
11. člen
(umetniško ali drugo delo)
(1) Kot umetniško delo ali drugo delo,
ki je dobilo vsaj dve pozitivni strokovni kritiki, objavljeni v različnih
tiskanih medijih, šteje tisto delo, katerega pozitivni kritiki sta vpisani v
vzajemno bazo podatkov COBISS najkasneje zadnji dan pred začetkom šolskega ali
študijskega leta, za katerega vlagatelj uveljavlja dodelitev ali nadaljnje
prejemanje štipendije. Kritiki morata biti v vzajemni bazi COBISS označeni v
skladu s specifikacijo, objavljeno v dokumentu Tipologija dokumentov/del za
vodenje bibliografij, ki je javno objavljena na spletni strani
http://home.izum.si/COBISS/bibliografije/Tipologija_slv.pdf, pod točko 1.19
Recenzija, prikaz knjige, kritika, pri čemer se upoštevajo le kritike,
objavljene v tiskanih medijih.
(2) Kot umetniško ali drugo delo, ki
je sodelovalo na mednarodni razstavi ali mednarodnem festivalu, šteje delo, ki
se je na tako razstavo ali festival uvrstilo na podlagi primerljivih meril, kot
jih za udeležbo na mednarodnem tekmovanju določa 6. člen tega pravilnika.
(3) Izjemni dosežek iz tega člena se
točkuje z 10 točkami.
12. člen
(uveljavljanje izjemnih dosežkov)
(1) V primeru individualnega izjemnega
dosežka je vlagatelj upravičen do vseh točk, določenih za posamezni izjemni
dosežek, v primeru dosežka v skupini ali soavtorstvu pa do polovice točk,
določenih za posamezni izjemni dosežek.
(2) Pri vlagatelju, ki kot izjemni dosežek
uveljavlja objavo iz 10. člena tega pravilnika, se kot avtorja ne upošteva
mentorja, če vlagatelj predloži izjavo mentorja, da ni sodeloval pri nastanku
prispevka.
(3) Vsak
izjemni dosežek se ovrednoti le z enkratnim številom točk.
13. člen
(uspeh pri maturi)
(1) Uspeh pri splošni maturi se
upošteva, če je vlagatelj dosegel vsaj 30 točk.
(2) Če je vlagatelj maturo v zadnjem
letniku srednješolskega izobraževanja opravljal večkrat, se upošteva rezultat,
ki je za vlagatelja ugodnejši.
(3) Ocene,
dosežene na poklicni maturi, se pretvorijo v skladu z naslednjo tabelo za
pretvorbo ocen:


Poklicna matura
(število doseženih
  točk)

Splošna matura
(število doseženih
  točk)


23

34


22

32


21

30


(4) Ocene, dosežene na mednarodni
maturi, se pretvorijo v slovensko ocenjevalno lestvico v skladu s pravilnikom,
ki ureja izvajanje izobraževalnega programa mednarodne mature.
(5) Rezultati mature, doseženi izven
Republike Slovenije, se upoštevajo samo, če so bili doseženi na mednarodni
maturi.
14. člen
(dokazilo o šolskem ali študijskem uspehu
in povprečna ocena)
(1) Za dokazilo o šolskem uspehu v
osnovni šoli šteje spričevalo zaključnega razreda osnovne šole. Povprečna ocena
v osnovni šoli je povprečje vseh številčno izraženih končnih ocen vseh
predmetov zaključnega razreda osnovne šole.
(2) Za dokazilo o šolskem uspehu v
srednji šoli šteje spričevalo zadnjega zaključenega letnika pred tistim, za
katerega vlagatelj uveljavlja dodelitev ali nadaljnje prejemanje štipendije.
Povprečna ocena v srednješolskem izobraževanju je povprečje vseh številčno
izraženih končnih ocen vseh predmetov ustreznega letnika.
(3) Za potrdilo o študijskem uspehu v
višjem in visokošolskem izobraževanju šteje potrdilo izobraževalne ustanove, iz
katerega so razvidne vse številčno izražene končne ocene vseh uspešno
opravljenih obveznosti in datum opravljanja vsake obveznosti v vseh predhodnih
študijskih letih na tistem študijskem programu, za katerega vlagatelj
uveljavlja dodelitev ali nadaljnje prejemanje štipendije. Pri dvopredmetnih
programih mora potrdilo vsebovati ocene in datume opravljanja obveznosti za oba
programa. Povprečna ocena v
višješolskem ali visokošolskem izobraževanju je povprečje vseh številčno
izraženih končnih ocen, razen ocene iz diplomskega dela, ki jih je vlagatelj
dosegel v obdobju od 1. oktobra do 30. septembra preteklega
študijskega leta glede na študijsko leto, za katerega uveljavlja dodelitev ali
nadaljnje prejemanje štipendije. V primeru dvopredmetnih študijskih programov
se povprečna ocena izračuna iz ocen obeh programov. Če ima študent v preteklem
študijskem letu manj kot tri številčno izražene ocene, se za izračun povprečne
ocene upoštevajo vse številčno izražene ocene, dosežene za zadnji letnik, v
katerega je bil vlagatelj vpisan.
(4) Povprečna ocena se določi na dve
decimalni številki natančno.
(5) Če je vlagatelj v zadnjem šolskem
letu pred letom, za katerega uveljavlja dodelitev ali nadaljnje prejemanje
štipendije, opravil obveznosti več razredov osnovne šole ali več letnikov
srednješolskega izobraževanja, se upošteva povprečna ocena tistega razreda ali
letnika, opravljenega v zadnjem šolskem letu, ki je za vlagatelja ugodnejša.
(6) Če so ocene pridobljene v tujini
in jih ni mogoče enačiti oziroma primerjati z ocenami, kot jih urejajo predpisi
Republike Slovenije s področja šolstva, vlagatelj predloži uradno potrdilo
pristojne ustanove o načinu ocenjevanja, na katerem ta navede vse možne ocene,
vse pozitivne ocene in razpon posamezne ocene, če ta ni linearen. Sklad na
podlagi tega potrdila in potrdila o uspehu posamezno oceno pretvori v slovenski
ocenjevalni sistem in izračuna povprečno oceno v skladu s tem členom.
15. člen
(uvrstitev med najboljših pet odstotkov
študentov v generaciji)
(1) Kot uvrstitev med najboljših pet
odstotkov študentov v posameznem letniku posameznega študijskega programa v
višješolskem ali visokošolskem izobraževanju glede na povprečno oceno šteje
razmerje med povprečno oceno vlagatelja in povprečno oceno generacije.
(2) Za določitev povprečne ocene
generacije iz prejšnjega odstavka se upoštevajo ocene vseh študentov istega
letnika istega izobraževalnega programa v skladu z določbami prejšnjega člena.
(3) V primeru dvopredmetnih študijskih
programov mora biti vlagatelj uvrščen med najboljših pet odstotkov študentov v
generaciji pri obeh študijskih programih, upošteva pa se razmerje na tisti
smeri, ki je za vlagatelja ugodnejše.
16. člen
(razvrstitev vlagateljev)
(1) Vlagatelji se glede na pogoj, na
podlagi katerega uveljavljajo pridobitev Zoisove štipendije, razvrstijo v naslednje
skupine:
-       
vlagatelji, ki pridobitev Zoisove štipendije uveljavljajo na podlagi
pogojev, ki so jih dosegli v osnovni šoli (skupina OŠ);
-       
vlagatelji, ki pridobitev Zoisove štipendije uveljavljajo na podlagi
pogojev, ki so jih dosegli v srednji šoli (skupina SŠ);
-       
vlagatelji, ki pridobitev Zoisove štipendije uveljavljajo na podlagi
pogojev, ki so jih dosegli v višješolskem ali visokošolskem izobraževanju
(skupina VŠ).
(2) Vloge se v okviru posamezne
skupine razvrstijo po naslednjem vrstnem redu meril:
-       
število točk za izjemne dosežke,
-       
število točk pri maturi ali razmerje med povprečno oceno vlagatelja in
povprečno oceno generacije,
-       
povprečna ocena.
(3) Vloge vlagateljev se najprej
razvrstijo po merilu iz prve alineje prejšnjega odstavka. Za štipendiranje se
izberejo vlagatelji, ki izkažejo višje število točk za izjemne dosežke. Če ima
več vlagateljev enako število točk za izjemne dosežke, njihove vloge pa
presegajo preostala sredstva v tej skupini, se za izbor med temi vlagatelji
uporabi merila iz druge oziroma tretje alineje prejšnjega odstavka. Sredstva se
dodelijo vlagateljem, ki izkazujejo enako (mejno) število točk za izjemne
dosežke in višje število točk pri maturi oziroma višje razmerje med povprečno
oceno vlagatelja in povprečno oceno generacije oziroma višjo povprečno oceno. 
(4) Če vloge vlagateljev, ki
izkazujejo enako vrednost uporabljenih meril v skladu s prejšnjim odstavkom,
presegajo preostala razpoložljiva sredstva v posamezni skupini, se štipendije
ne dodelijo, neporabljena sredstva pa se razporedijo v naslednjo skupino.
III. DODATKI K ZOISOVI ŠTIPENDIJI
17. člen
(dodatek za bivanje)
(1) Sklad vsako šolsko ali študijsko
leto preveri izpolnjevanje pogojev za dodatek za bivanje. Vlagatelj mora ob
prvem uveljavljanju in ob spremembi začasnega prebivališča predložiti
fotokopijo najemne pogodbe, sklenjeno za tekoče šolsko oziroma študijsko leto,
iz katere je razviden strošek najema, ali potrdilo dijaškega oziroma
študentskega doma o nesubvencioniranem bivanju. Če se vlagatelj izobražuje v
tujini, vsako šolsko ali študijsko leto predloži fotokopijo najemne pogodbe ali
potrdilo študentskega ali dijaškega doma. 
(2) Štipendistu pripada dodatek za
bivanje od začetka šolskega ali študijskega leta, če ima sklenjeno najemno
pogodbo in prijavljeno začasno prebivališče do konca prvega meseca šolskega ali
študijskega leta, sicer pa od prvega dne naslednjega meseca po izpolnitvi
pogojev. Za štipendista, ki se izobražuje v tujini, se prijava začasnega
prebivališča ne preverja. 
(3) Oddaljenost kraja stalnega
prebivališča do kraja izobraževanja se določi z razdaljo, ugotovljeno s
spletnim daljinomerom »zemljevid.najdi.si«, od naslova nepremičnine, v kateri
ima vlagatelj stalno prebivališče, do naslova nepremičnine, v kateri se
izobražuje. Če je dejanski kraj izobraževanja drugačen od sedeža izobraževalne
ustanove, štipendist zagotovi podatek o dejanskem kraju izobraževanja. 
(4) Šteje se, da štipendist biva v
kraju izobraževanja, če je kraj začasnega prebivališča oddaljen od kraja
izobraževanja 25 km ali manj. Razdalja se ugotavlja na način, določen v
prejšnjem odstavku.
(5) Če sklad ob obravnavi vloge za
nadaljnje prejemanje Zoisove štipendije ugotovi, da je štipendist spremenil
začasno prebivališče, ga pozove, da v določenem roku predloži dokazila iz
prvega odstavka tega člena.
18. člen
(dodatek za štipendiste s posebnimi
potrebami)
(1) V primeru dodelitve štipendije
štipendistu pripada dodatek za štipendiste s posebnimi potrebami, če izkaže
izpolnjevanje pogojev za ta dodatek od prvega dne šolskega oziroma študijskega
leta, s katerim uveljavlja pravico do štipendije.
(2) V primeru nadaljnjega prejemanja
štipendije štipendistu pripada dodatek za štipendiste s posebnimi potrebami, če
izkaže izpolnjevanje pogojev za ta dodatek od prvega dne naslednjega meseca
šolskega oziroma študijskega leta, v katerem je vložil vlogo za nadaljnje
prejemanje štipendije.
(3) Štipendistu, ki dodatek za
štipendiste s posebnimi potrebami uveljavlja med letom zaradi spremembe
okoliščin, se dodatek dodeli z dnem izpolnitve pogojev, vendar ne prej kot od
začetka tekočega šolskega oziroma študijskega leta dalje.
(4) Upravičenost do dodatka ugotavlja sklad
na podlagi podatkov iz uradnih evidenc, razen za primer invalidnosti ali
telesne okvare, priznane na podlagi odločbe Zavoda za pokojninsko in invalidsko
zavarovanje ali Zavoda Republike Slovenije za zaposlovanja, ko sklad pozove
vlagatelja oziroma štipendista, da predloži odločbo pristojnega organa
iz 20. člena Zakona o štipendiranju (Uradni list RS, št. 56/13,
99/13 – ZUPJS-C, 8/16, 61/17 – ZUPŠ in 31/18; v nadaljnjem besedilu: zakon).
IV. NADALJNJE PREJEMANJE ŠTIPENDIJE
19. člen
(vloga za nadaljnje prejemanje štipendije)
(1) Štipendist pri skladu vloži vlogo
za nadaljnje prejemanje štipendije pred začetkom šolskega oziroma študijskega
leta, na katerega se vloga nanaša.
(2) Vlogi iz prejšnjega odstavka
štipendist priloži:
-       
dokazilo o izjemnem dosežku ali dokazilo o šolskem ali študijskem
uspehu,
-       
ustrezna dokazila, če uveljavlja dodatek za bivanje oziroma dodatek za
štipendista s posebnimi potrebami,
-       
potrdilo o vpisu v izobraževalni program, če se izobražuje izven
Republike Slovenije.
20. člen
(sprememba izobraževalnega programa)
(1) V primeru spremembe
izobraževalnega programa je štipendist v naslednjem šolskem ali študijskem letu
upravičen do izplačila Zoisove štipendije, če napreduje v višji letnik na
ravni, ki je višja od njegove že pridobljene in izpolnjuje ostale pogoje ali mu
štipendija miruje, če je vpisan v letnik, v katerega je bil že vpisan. 
(2) Štipendistu, ki mu zaradi
spremembe izobraževalnega programa pred iztekom študijskega leta preneha status
študenta in ga znova pridobi z začetkom novega študijskega leta, štipendijsko razmerje
ne preneha. 
(3) Sklad v 30 dneh od prejema
štipendistove zahteve poda pojasnilo o ustreznosti spremenjenega
izobraževalnega programa z vidika nadaljnjega prejemanja Zoisove štipendije v
skladu s tretjim odstavkom 93. člena zakona.
V. UPORABA PRAVILNIKA O DODELJEVANJU DRŽAVNIH ŠTIPENDIJ
21. člen
(uporaba pravilnika, ki ureja dodeljevanje
državnih štipendij)
Glede ugotavljanja izpolnjevanja
starostnega pogoja, zaključka letnika in pogojnega vpisa, zaključka
izobraževanja, izplačila štipendije v primeru predčasnega zaključka, mirovanja
štipendijskega razmerja, prenehanja štipendijskega razmerja zaradi posredovanih
neresničnih podatkov, pogojnega dolga in štipendiranja izobraževanja odraslih
se za Zoisovo štipendijo smiselno uporabljajo določbe pravilnika, ki ureja
dodeljevanje državnih štipendij.

Pravilnik o dodeljevanju Zoisovih štipendij
(Uradni list RS, št. 35/14) vsebuje naslednjo prehodno in
končno določbo:
»VI. PREHODNA IN KONČNA DOLOČBA
22. člen
(prehodna
določba)
Za presojo štipendijskega razmerja
upravičencev, ki so pridobili pravico do Zoisove štipendije po Zakonu o štipendiranju
(Uradni list RS, št. 59/07, 63/07 – popr., 40/09, 62/10 – ZUPJS, 40/12 – ZUJF
in 57/12 – ZPCP-2D), se do zaključka izobraževalnega programa, za katerega so
pridobili Zoisovo štipendijo, uporablja Pravilnik o dodeljevanju Zoisovih štipendij
(Uradni list RS, št. 51/08 in 45/09).
23. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o dodeljevanju Zoisovih štipendij (Uradni list RS, št. 43/16) vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se od začetka šolskega
oziroma študijskega leta 2016/2017 dalje.«.

Pravilnik o spremembah in dopolnitvah
Pravilnika o dodeljevanju Zoisovih štipendij (Uradni list RS, št. 32/17) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o dodeljevanju Zoisovih štipendij (Uradni list RS, št. 44/18) vsebuje naslednjo končno določbo:
»KONČNA DOLOČBA
11. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne za šolsko
oziroma študijsko leto 2018/2019.«.