I. SPLOŠNE DOLOČBE
1. člen
(vsebina pravilnika)
Ta pravilnik določa podrobnejše pogoje za
izvajanje programov osnovnošolskega izobraževanja za učence s posebnimi
potrebami (v nadaljnjem besedilu: učenci), ki se izobražujejo na domu in
kriterije za njihovo financiranje.
2. člen
(pravica do izobraževanja na domu)
Pravico do izobraževanja na domu imajo
učenci, ki jih komisija za usmerjanje otrok s posebnimi potrebami (v nadaljnjem
besedilu: komisija za usmerjanje) usmeri v:
-      
izobraževalni program s prilagojenim izvajanjem in dodatno strokovno
pomočjo,
-      
prilagojen izobraževalni program z enakovrednim izobrazbenim standardom,
-      
prilagojen izobraževalni program z nižjim izobrazbenim standardom in
-      
posebni program vzgoje in izobraževanja.
3. člen
(izvajanje izobraževanja na domu)
Izobraževanje na domu se izvaja po javno
veljavnih programih vzgoje in izobraževanja.
II. UTEMELJENI RAZLOGI IN ZAGOTAVLJANJE USTREZNIH
POGOJEV ZA IZVAJANJE OSNOVNOŠOLSKEGA IZOBRAŽEVANJA UČENCEV NA DOMU
4. člen
(utemeljeni razlogi)
Komisija za usmerjanje lahko usmeri učenca
v programe osnovnošolskega izobraževanja, ki se izvajajo na domu, če zaradi
primanjkljajev, ovir oziroma motenj ne more prisostvovati pouku in zaradi
individualiziranega pristopa lažje dosega cilje oziroma standarde znanja,
določene z učnimi načrti.
5. člen
(ustrezni pogoji)
(1) Za izvedbo izobraževanja na
domu so starši dolžni zagotoviti ustrezne pogoje za poučevanje in učenje.
(2) Ustrezni pogoji za poučevanje in
učenje na domu obstajajo, če je zagotovljen izvajalec, ki izpolnjuje pogoje za
izvajanje programov vzgoje in izobraževanja otrok s posebnimi potrebami v
skladu z zakonom, ki ureja organizacijo in financiranje vzgoje in izobraževanje
in drugimi predpisi ter oprema oziroma didaktični pripomočki, potrebni za
doseganje ciljev in standardov znanja, določenih z učnimi načrti.
(3) Komisija za usmerjanje preveri
ustreznost pogojev za izobraževanje na domu pred izdajo odločbe o usmeritvi.
III. POSTOPEK UVELJAVLJANJA PRAVICE DO IZOBRAŽEVANJA NA
DOMU
6. člen
(rok za vlogo za izobraževanje na domu)
Vlogo za izobraževanje učenca na domu
vložijo starši pri pristojni območni enoti Zavoda Republike Slovenije za
šolstvo (v nadaljnjem besedilu: pristojna enota zavoda) najmanj pol leta pred
začetkom šolskega leta.
7. člen
(vsebina vloge)
Vloga za izobraževanje na domu vsebuje:
-      
ime in priimek učenca,
-      
razloge za izvajanje izobraževanja na domu in njihovo utemeljitev,
-      
naslov, kjer bo izobraževanje potekalo,
-      
ime in priimek izvajalca, genezo priimka izvajalca, navedbo zaključenega
študijskega programa in številko, datum in izdajatelja diplome ter
-      
opis opreme oziroma didaktičnih pripomočkov.
8. člen
(mnenje o izobraževanju na domu)
Komisija za usmerjanje poleg strokovnega
mnenja, ki ga izdela v skladu z določbami zakona, ki ureja usmerjanje otrok s
posebnimi potrebami, pripravi tudi mnenje o izobraževanju na domu, in sicer na
obrazcu, ki je priloga pravilnika, ki ureja organizacijo in način dela komisij
za usmerjanje.
9. člen
(odločba o usmeritvi)
(1) V postopku usmerjanja
pristojna enota zavoda na podlagi mnenja komisije za usmerjanje o izobraževanju
na domu z odločbo o usmeritvi v javno veljavni izobraževalni program odloči
tudi o izobraževanju učenca na domu.
(2) Če je učenec z odločbo o usmeritvi
že usmerjen v izobraževalni program, izda pristojna enota zavoda, na podlagi
mnenja komisije za usmerjanje o izobraževanju na domu, dopolnilno odločbo o
izobraževanju učenca na domu.
10. člen
(roki za začetek in prenehanje
izobraževanja na domu)
(1) Izobraževanje na domu se
lahko začne izvajati le z začetkom šolskega leta.
(2) Starši imajo pravico kadarkoli
predlagati prenehanje izobraževanja na domu in vključitev učenca v šolo oziroma
zavod, v katerega je učenec vključen.
11. člen
(prenehanje izobraževanja na domu na
podlagi predloga staršev)
(1) V primeru iz drugega
odstavka prejšnjega člena starši posredujejo predlog za prenehanje
izobraževanja na domu pristojni enoti zavoda z navedbo razlogov za prenehanje.
(2) Na podlagi predloga za prenehanje
izobraževanja na domu izda pristojna enota zavoda odločbo o prenehanju
izobraževanja na domu.
IV. DOKUMENTACIJA O IZOBRAŽEVANJU NA DOMU
12. člen
(vodenje dokumentacije)
(1) O izobraževanju učenca na
domu šola oziroma zavod, v katerega je učenec z odločbo o usmeritvi vključen,
vodi in izdaja dokumentacijo v skladu z določbami pravilnika, ki ureja
dokumentacijo v osnovni šoli.
(2) V dokumentaciji se ob koncu rubrik
napiše opomba, da se učenec izobražuje na domu.
13. člen
(individualiziran program)
Šola oziroma zavod skupaj z izvajalcem
izobraževanja na domu v skladu z določbami zakona, ki ureja usmerjanje otrok s
posebnimi potrebami, pripravi individualiziran program.
14. člen
(dokumentacija izvajalca)
Izvajalec izobraževanja na domu v
sodelovanju s šolo oziroma zavodom vodi dokumentacijo o letni pripravi in o
pripravi na pouk.
V. PREVERJANJE IN OCENJEVANJE ZNANJA
15. člen
(roki za preverjanje in ocenjevanje
znanja)
(1) Preverjanje in ocenjevanje
znanja se za učence, ki se izobražujejo na domu, opravlja v rokih, določenih s
pravilnikom, ki ureja šolski koledar za osnovne šole, lahko pa se opravlja tudi
predhodno v rokih, ki jih na predlog staršev določi ravnatelj.
(2) Šola obvesti učence o preverjanju
in ocenjevanju znanja najmanj tri tedne pred rokom.
16. člen
(kraj preverjanja in ocenjevanja znanja)
Preverjanje in ocenjevanje znanja opravlja
za učence, ki se izobražujejo na domu šola oziroma zavod, v katerega je učenec
vključen.
17. člen
(ponovno preverjanje in ocenjevanje
znanja)
(1) Če učenec, ki je usmerjen v
izobraževalni program s prilagojenim izvajanjem in dodatno strokovno pomočjo
oziroma v prilagojen izobraževalni program z enakovrednim standardom, v 1. in
2. razredu ne doseže standardov znanja, ki so potrebni za napredovanje v
naslednji razred, oziroma če je učenec od 3. do 9. razreda negativno ocenjen,
ima pravico do ponovnega preverjanja in ocenjevanja znanja v rokih, ki so
določeni za opravljanje predmetnih izpitov v pravilniku, ki ureja šolski
koledar za osnovne šole.
(2) Če učenec, ki je usmerjen v
prilagojen izobraževalni program z nižjim izobrazbenim standardom, od 1. do 3.
razreda ne doseže standardov znanja, ki so potrebni za napredovanje v naslednji
razred, oziroma je učenec od 4. do 9. razreda negativno ocenjen, ima pravico do
ponovnega preverjanja in ocenjevanja znanja v rokih, ki so določeni za
opravljanje predmetnih izpitov v pravilniku, ki ureja šolski koledar za osnovne
šole.
18. člen
(neuspešno ponovno preverjanje in
ocenjevanje znanja)
Če učenec ponovnega preverjanja in
ocenjevanja znanja ne opravi uspešno, mora v naslednjem šolskem letu nadaljevati
osnovnošolsko izobraževanje v šoli oziroma v zavodu, navedenem v odločbi o
usmeritvi.
19. člen
(izpitna komisija)
(1) Preverjanje in ocenjevanje
znanja opravlja učenec pred izpitno komisijo, ki ima predsednika in dva člana,
ki jih imenuje ravnatelj praviloma izmed učiteljev šole oziroma zavoda,
izjemoma pa lahko za člana komisije imenuje tudi učitelja druge šole oziroma
zavoda.
(2) Izpitna komisija vodi zapisnik o
ocenjevanju učenca, ki se izobražuje na domu, v skladu z določbami pravilnika,
ki ureja dokumentacijo v osnovni šoli.
V/1 Izobraževalni program s
prilagojenim izvajanjem in dodatno strokovno pomočjo in prilagojeni
izobraževalni programi z enakovrednim izobrazbenim standardom
20. člen
(vsebina preverjanja in ocenjevanja
znanja)
(1) Preverjanje in ocenjevanje
znanja se za učence, ki se izobražujejo po izobraževalnem programu s
prilagojenim izvajanjem in dodatno strokovno pomočjo in po prilagojenih
izobraževalnih programih z enakovrednim izobrazbenim standardom, opravlja:
-      
od 1. do 3. razreda iz slovenščine in matematike, v šolah z italijanskim
učnim jezikom iz italijanščine in matematike, v dvojezičnih šolah pa iz
slovenščine ali madžarščine in matematike;
-      
od 4. do 6. razreda iz slovenščine, matematike in prvega tujega jezika,
v šolah z italijanskim učnim jezikom iz italijanščine, matematike in prvega
tujega jezika, v dvojezičnih šolah pa iz slovenščine ali madžarščine,
matematike in prvega tujega jezika;
-      
od 7. do 9. razreda iz slovenščine, matematike, prvega tujega jezika,
zgodovine, domovinske in državljanske kulture in etike, športa, vsaj enega
naravoslovnega in enega družboslovnega predmeta ter vsaj enega predmeta s področja
umetnosti, v šolah z italijanskim učnim jezikom namesto iz slovenščine iz
italijanščine, v dvojezičnih šolah pa iz slovenščine ali madžarščine.
21. člen
(ocenjevanje znanja)
Znanje učencev, ki se izobražujejo po
izobraževalnem programu s prilagojenim izvajanjem in dodatno strokovno pomočjo
in po prilagojenih izobraževalnih programih z enakovrednim izobrazbenim
standardom, se v 1. in 2. razredu pri vseh predmetih ocenjuje z opisnimi
ocenami, od 3. razreda dalje pa s številčnimi ocenami.
22. člen
(nacionalno preverjanje znanja)
(1) Nacionalno preverjanje
znanja je za učence, ki se izobražujejo po izobraževalnem programu s
prilagojenim izvajanjem in dodatno strokovno pomočjo in po prilagojenih
izobraževalnih programih z enakovrednim izobrazbenim standardom ob koncu 3., 6.
in 8. razreda obvezno.
(2) Ob koncu 9. razreda je
nacionalno preverjanje znanja prostovoljno.
V/2 Prilagojen izobraževalni program z
nižjim izobrazbenim standardom
23. člen
(vsebina preverjanja in ocenjevanja
znanja)
Preverjanje in ocenjevanje znanja se za
učence, ki se izobražujejo po prilagojenem izobraževalnem programu z nižjim
izobrazbenim standardom, opravlja:
-      
od 1. do 6. razreda iz slovenščine in matematike, v šolah z italijanskim
učnim jezikom iz italijanščine in matematike, v dvojezičnih šolah pa iz
slovenščine ali madžarščine in matematike;
-      
od 7. do 9. razreda iz slovenščine, matematike, tujega jezika,
družboslovja, naravoslovja, športa, tehnike in tehnologije, in vsaj enega
predmeta s področja umetnosti, v šolah z italijanskim učnim jezikom namesto iz
slovenščine iz italijanščine, v dvojezičnih šolah pa iz slovenščine ali
madžarščine.
24. člen
(ocenjevanje znanja)
Znanje učenca, ki se izobražuje po
prilagojenem izobraževalnem programu z nižjim izobrazbenim standardom, se v
prvem obdobju ocenjuje z opisnimi ocenami, v drugem in tretjem obdobju pa s
številčnimi ocenami.
25. člen
(nacionalno preverjanje znanja)
(1) Nacionalno preverjanje
znanja je za učence, ki se izobražujejo na domu po prilagojenem izobraževalnem
programu z nižjim standardom, prostovoljno.
(2) Ob koncu 6. in 8. razreda izvede
šola oziroma zavod nacionalno preverjanje znanja iz slovenščine ali
italijanščine oziroma madžarščine na narodno mešanih območjih in matematike, ob
koncu 8. razreda pa tudi iz tretjega predmeta, ki ga določi minister.
V/3 Posebni program vzgoje in izobraževanja
26. člen
(preverjanje znanja)
Znanje učenca, ki se izobražuje po posebnem
programu vzgoje in izobraževanja, se preverja kot napredovanje po operativnih
ciljih iz individualiziranega programa s področja razvijanja samostojnosti,
splošne poučenosti in enega izbranega področja iz obveznega dela programa.
27. člen
(ocenjevanje znanja)
Znanje učenca, ki se izobražuje po posebnem
programu vzgoje in izobraževanja, se ocenjuje z opisnimi ocenami.
VI. OBVEŠČANJE OB ZAKLJUČKU POUKA
28. člen
(obveščanje ob zaključku pouka)
(1) Učenci, ki se izobražujejo
po izobraževalnem programu s prilagojenim izvajanjem in dodatno strokovno
pomočjo ali po prilagojenih izobraževalnih programih z enakovrednim izobrazbenim
standardom oziroma po prilagojenem izobraževalnem programu z nižjim
izobrazbenim standardom, dobijo ob zaključku pouka spričevala v skladu s
pravilnikom, ki ureja preverjanje in ocenjevanje znanja ter napredovanje
učencev v osnovni šoli.
(2) Učenci, ki se izobražujejo po
posebnem programu vzgoje in izobraževanja ob zaključku pouka dobijo potrdilo z
opisno oceno napredka po posameznih področjih.
VII. FINANCIRANJE IZOBRAŽEVANJA NA DOMU
29. člen
(zagotavljanje sredstev)
Za izobraževanje učenca na domu se
zagotavljajo sredstva iz državnega proračuna v skladu s predpisi ki urejajo
organizacijo in financiranje vzgoje in izobraževanja ter usmerjanje otrok s
posebnimi potrebami. Višino teh sredstev določi za posamezno šolsko leto s
sklepom minister, pristojen za šolstvo.
30. člen
(določitev sredstev)
Pri določitvi višine sredstev osnovnim
šolam oziroma zavodom za izobraževanje učenca na domu se v skladu s predpisi,
ki urejajo organizacijo in financiranje vzgoje in izobraževanja, upoštevajo
sredstva, ki se zagotavljajo iz državnega proračuna osnovnim šolam za plače s
prispevki in davki in za materialne stroške ter sredstva, ki se zagotavljajo iz
proračuna matične lokalne skupnosti za materialne stroške.
31. člen
(višina sredstev)
(1) Višina letnih sredstev na
učenca se določi tako, da se seštejejo zneski, ki se na učenca zagotavljajo iz
državnega proračuna in iz proračuna matične lokalne skupnosti, v skladu s
prejšnjim členom.
(2) Višina mesečnega zneska na učenca
iz državnega proračuna se določi tako, da se sredstva zadnjega zaključenega
proračunskega leta, navedena v prejšnjem členu, delijo s številom vpisanih
učencev v osnovne šole v tekočem šolskem letu. Tako dobljen letni znesek se
deli z dvanajst.
(3) Višina mesečnega zneska na učenca
iz proračuna matične lokalne skupnosti se določi tako, da se sredstva zadnjega
zaključenega proračunskega leta, navedena v prejšnjem členu, delijo s številom
vpisanih učencev v osnovne šole v lokalni skupnosti v tekočem šolskem letu.
Tako dobljen letni znesek se deli z dvanajst.
32. člen
(prejemnik sredstev)
(1) Ministrstvo, pristojno za
šolstvo, sredstva za izobraževanje učenca na domu, izračunana v skladu s
prejšnjim členom, mesečno nakazuje osnovni šoli oziroma zavodu, v katerega je
učenec vključen.
(2) Osnovna šola oziroma zavod mora z
izvajalcem oziroma z izvajalci javno veljavnega programa, ki se izvaja na domu,
skleniti pogodbo o financiranju izobraževanja na domu.
33. člen
(vsebina pogodbe o financiranju
izobraževanja na domu)
V pogodbi iz prejšnjega člena se določi:
-      
izvajalec oziroma izvajalci javno veljavnega programa,
-      
šolsko leto, za katerega se sredstva zagotavljajo,
-      
mesečni obseg sredstev,
-      
način zagotavljanja sredstev,
-      
namen porabe sredstev,
-      
medsebojne obveznosti pogodbenih strank,
-      
skrbnik pogodbe.
34. člen
(čas financiranja)
Sredstva za učenca, ki se izobražuje na
domu, se zagotavljajo le za čas izobraževanja na domu.
VIII. KONČNE DOLOČBE
35. člen
(začetek in prenehanje uporabe)
(1) Ta pravilnik se začne
uporabljati 1. septembra 2012, razen 17., 20. in 21. člena, prvega
odstavka 22. člena ter 23. in 24. člena tega pravilnika, ki se začnejo
uporabljati 1. septembra 2013, ter drugega odstavka 22. člena tega
pravilnika, ki se začne uporabljati 1. septembra 2014.
(2) S pričetkom uporabe tega
pravilnika se preneha uporabljati Pravilnik o osnovnošolskem izobraževanju učencev
s posebnimi potrebami na domu (Uradni list RS, št. 19/09), razen določbe 17.,
21., 22., 25. in 26. člena, ki se uporabljajo do 31. avgusta 2013.
(3) Nacionalno preverjanje znanja bo
za učence, ki se izobražujejo po izobraževalnem programu s prilagojenim
izvajanjem in dodatno strokovno pomočjo in po prilagojenih izobraževalnih
programih z enakovrednim izobrazbenim standardom ob koncu 3., 6. in 8. razreda
obvezno od 1. 9. 2013 dalje, ob koncu 9. razreda pa bo nacionalno
preverjanje znanja prostovoljno od 1. 9. 2014 dalje. Do takrat se
uporablja določba 23. člena Pravilnika o osnovnošolskem izobraževanju učencev s
posebnimi potrebami na domu (Uradni list RS, št. 19/09).
36. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0070-5/2012
Ljubljana, dne 1. februarja 2012
EVA 2012-3311-0024
dr. Igor Lukšič l.r.
Minister
za šolstvo in šport