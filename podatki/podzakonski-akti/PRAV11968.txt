1. člen
Ta pravilnik ureja obliko službene
izkaznice občinskega inšpektorja in medobčinskega inšpektorja ter postopek za
njeno izdajo.
2. člen
Službena izkaznica občinskega in
medobčinskega inšpektorja (v nadaljnjem besedilu: izkaznica) se izda v obliki
izkaznice.
3. člen
(1) Izkaznica je izdelana iz
polikarbonata z vgrajenimi varnostnimi in zaščitnimi elementi v velikosti 85,6
x 54 mm in debeline 0,76 mm.
(2) Na sprednji strani izkaznice je
zgoraj grb občine in poleg njega napis »Občina XXX« in spodaj naziv inšpekcije.
Na spodnji levi strani je črno-bela fotografija inšpektorja, izdelana s pomočjo
laserja, na desni strani pa ime in priimek inšpektorja, podpis inšpektorja,
registrska številka izkaznice, datum izdaje, žig in podpis župana, ki izda
izkaznico.
(3) Na zadnji strani izkaznice je
zgoraj grb občine, pod njim pa navedba, da se pooblastilo za opravljanje nalog
inšpekcijskega nadzora izkazuje z izkaznico.
(4) Ne glede na drugi odstavek tega
člena je na sprednji in zadnji strani izkaznice, ki se izdaja medobčinskemu inšpektorju,
natisnjen grb občine sedeža medobčinske inšpekcije in na sprednji stani poleg
grba napis »Medobčinski inšpektorat« ter naziv občine sedeža medobčinske
inšpekcije. Na zadnji strani se pod besedilom iz prejšnjega odstavka naštejejo
vse občine, ustanoviteljice medobčinskega inšpektorata. Ostali sestavni deli
izkaznice medobčinskega inšpektorja so enaki sestavnim delom iz drugega in
tretjega odstavka tega člena.
(5) Obrazec izkaznice je določen v
prilogi, ki je sestavni del tega pravilnika.
4. člen
Inšpektorju, ki opravlja inšpekcijsko
nadzorstvo na območjih občin, v katerih živita avtohtoni italijanska ali madžarska
narodna skupnost, se izda izkaznica tudi z besedilom v italijanskem oziroma
madžarskem jeziku, in sicer tako, da se na sprednji in zadnji strani izkaznice
ponovijo elementi iz drugega in tretjega oziroma četrtega odstavka prejšnjega
člena v italijanskem oziroma madžarskem jeziku.
5. člen
(1) Izkaznico za občinskega
inšpektorja izda župan občine, v kateri deluje občinski inšpektorat, izkaznico
za medobčinskega inšpektorja pa izda župan občine sedeža medobčinske
inšpekcije.
(2) Vsaka občina, v kateri je
organiziran občinski ali medobčinski inšpektorat, vodi register izdanih
izkaznic s podatki o:
1.    
osebnem imenu inšpektorja;
2.    
datumu izdaje izkaznice;
3.    
registrski številki izkaznice;
4.    
datumu prenehanja veljavnosti ali zamenjave
izkaznice;
5.    
razlogu za prenehanje veljavnosti oziroma
zamenjavo izkaznice;
6.    
izkaznicah, ki se hranijo na podlagi 8. člena
tega pravilnika ter
7.    
uničenih izkaznicah na podlagi 9. člena tega
pravilnika.
6. člen
(1) Veljavnost izkaznice preneha z
dnem:
1.    
prenehanja delovnega razmerja inšpektorja;
2.    
premestitve inšpektorja na delovno mesto, za
katero niso predpisana inšpekcijska pooblastila;
3.    
premestitve inšpektorja v drug državni organ.
(2) V primerih iz prejšnjega odstavka
mora inšpektor izkaznico vrniti občini, katere župan je izkaznico izdal.
7. člen
Izkaznica se izda na novo ali se zamenja,
če jo inšpektor izgubi, je poškodovana, če inšpektor spremeni osebno ime ali če
je ukradena. Inšpektor staro izkaznico ob zamenjavi vrne.
8. člen
Izkaznica se inšpektorju odvzame za čas
prepovedi opravljanja dela za primere ugotavljanja odgovornosti inšpektorja za
kršenje pogodbene ali druge obveznosti iz delovnega razmerja.
9. člen
(1) Vrnjene izkaznice se komisijsko
uničijo. Komisijo za uničenje izkaznic določi župan.
(2) Za uničenje se šteje večkratno
preluknjanje izkaznice. Komisija o uničenju izkaznic sestavi zapisnik.
10. člen
Sredstva za izdajo izkaznice zagotovi
občina, katere župan je pristojen za izdajo izkaznice.
PREHODNI IN KONČNI DOLOČBI
11. člen
Izkaznice, ki jih uporabljajo inšpektorji
do uveljavitve tega pravilnika, ostanejo v veljavi in uporabi.
12. člen
V roku enega meseca od uveljavitve tega
pravilnika inšpektorji vrnejo značke pristojni občini, ki jih komisijsko uniči.
13. člen
Z dnem uveljavitve tega pravilnika preneha
veljati Pravilnik o službeni izkaznici in znački občinskega inšpektorja (Uradni
list RS, št. 112/06 in 42/09).
14. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-541/2014
Ljubljana, dne 4. septembra 2014
EVA 2014-1711-0006
dr.
Gregor Virant l.r.
Minister
za
notranje zadeve

Priloga: Obrazec
izkaznice občinskega inšpektorja