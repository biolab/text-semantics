1. UVOD IN NAMEN
1.1 Pravna podlaga
Zakon o telekomunikacijah določa v 3. in 64. členu pripravo
in sprejem nacionalnega programa razvoja telekomunikacij (v nadaljevanju:
program), s katerim se določajo dolgoročni razvoj telekomunikacijskega omrežja
in storitev, vlaganja v javno telekomunikacijsko omrežje, uporaba ekonomsko
upravičenih tehnologij za pokrivanje podeželskih in manj razvitih območij z
javnimi telekomunikacijskimi storitvami ter prilagoditev politike razvoja
telekomunikacij na tržne razmere. 
Pri pripravi programa je upoštevan tudi dolgoročni plan
Republike Slovenije za obdobje 1986–2000 (Uradni list SRS, št. 1/86, 41/87 in
12/89 ter Uradni list RS, št. 27/91) ter spremembe in dopolnitve prostorskih
sestavin dolgoročnega in srednjeročnega družbenega plana, ki jih je Državni
zbor Republike Slovenije sprejel na 35. seji dne 13. novembra 1995.
1.2 Povzetek vsebine
Program temelji na sedanjem stanju telekomunikacij v
Sloveniji (točke 2.1–2.6), vlogi in pomenu telekomunikacij za gospodarski in
družbeni razvoj in na njihovem pomenu kot informacijski infrastrukturi
prihajajoče informacijske družbe. Spremembe v tehniki in tehnologiji,
organizaciji in telekomunikacijski infrastrukturi povzročajo v telekomunikacijah
nove trende, ki jih karakterizirajo zlivanje telekomunikacijskih,
avdiovizualnih, informacijskih in drugih vrst storitev, mobilnost in dostopnost
uporabnikov, globalizacija, zbliževanje telekomunikacij, medijev in
informacijske tehnike. Obravnavani podatki o dosedanjem razvoju telekomunikacij
na našem ozemlju kažejo, da svetovni trendi s časovnim zamikom vplivajo tudi na
nas. 
Cilje politike telekomunikacij in njenega nadaljnjega
razvoja, možne smeri dolgoročnega razvoja telekomunikacij in pomen znanja za doseganje
postavljenih ciljev obravnava program v točkah 3.1–3.3. Temeljni cilji politike
telekomunikacij in njenega nadaljnjega razvoja so: 
-       
doseganja stabilnega razvoja telekomunikacij v skladu s pričakovanji
uporabnikov, 
-       
zagotovitev univerzalnih telekomunikacijskih storitev, 
-       
zaščita interesov uporabnikov, 
-       
spodbujanje učinkovitosti in tekmovanja med obratovalci, 
-       
zagotovitev učinkovite rabe virov (radiofrekvenčnega spektra,
številčenja), 
-       
spodbujanje razvoja, novih storitev, raziskav in inovacij, 
-       
zaščita nacionalno-varnostnih interesov države. 
Uresničitev teh načelnih ciljev je možna prek delnih ciljev,
kot sta liberalizacija in pospešitev razvoja telekomunikacij tako, da bo
dosežen povprečen nivo razvitosti držav EU in gostota 55 naročnikov na 100 prebivalcev
v fiksnem in 30% v mobilnem omrežju do leta 2005. 
Program vsebuje obveznosti, usmeritve in možnosti, ki so
posledica vključevanja v evropske in globalne telekomunikacijske povezave
(točka 4). Upoštevanje teh obveznosti in usmeritev bo na nadaljnji razvoj
delovalo dolgoročno ugodno. Prednosti mednarodnega sodelovanja bo mogoče
izkoristiti le, če bomo to sodelovanje okrepili. 
Nadaljnji učinkoviti razvoj telekomunikacij je mogoč le z
njihovo liberalizacijo in prilagoditvijo na tržne razmere. Nova telekomunikacijska
zakonodaja mora (točke 5.1–5.11) zagotoviti in vzpodbuditi zdrave tržne odnose,
dinamično tekmovanje, zasebne investicije in odprt pristop do javnih omrežij.
Prav tako je treba ustanoviti neodvisni regulativni organ, urediti medomrežno povezovanje,
zagotavljanje univerzalnih telekomunikacijskih storitev (USO), odpraviti
omejitve za vstop novih obratovalcev telekomunikacijskih storitev, zagotoviti
elastičen nadzor cen, zaščito interesov uporabnikov in povečanje njihovega
vpliva na delovanje državnih organov. Tržni odnosi zahtevajo prilagoditev cen
stroškom, kar pomeni znižanje mednarodne pogovornine (cen mednarodnih klicev)
in (vsaj začasno) zvišanje cen mesečne naročnine in krajevnih klicev. Program
kaže na spremembe, ki jih prinaša zbliževanje telekomunikacijskih,
informacijskih tehnik in tehnologij ter medijev, vendar ugotavlja, da v tej
fazi razvoja še ni mogoče oceniti vseh posledic tega zbliževanja.To bo vplivalo
tudi na spremembe v organizaciji državne uprave. 
Ob predpostavki nadaljevanja gospodarske rasti in izvajanja
programa je predviden dinamičen razvoj telekomunikacij (točke 6.1–6.9) z
raznovrstnostjo obratovalcev, omrežja in storitev. Hitreje se bodo razvijala
mobilna omrežja in storitve na podlagi internetovega protokola. Konkurenca bo
povzročila nižanje cen, celotni prihodki od telekomunikacijskih storitev pa
bodo kljub temu rasli po realni stopnji več kot 10% letno. Ocenjeno je, da se
bo delež teh prihodkov v družbenem bruto prihodku povečal od sedanjih 2% na
6,5% v letu 2015. Količina prenesenih podatkov po medkrajevnem in mednarodnem
omrežju bo naraščala zelo hitro in se bo podvojila v času od 18 do 24 mesecev. 
Podeželska in manj razvita območja kot tudi osebe s posebnimi
zahtevami ali drugačnimi zmožnostmi ne smejo biti zaradi liberalizacije oziroma
tržnih pogojev prikrajšani glede možnosti uporabe univerzalnih
telekomunikacijskih storitev (USO). Program vsebuje ukrepe, kako takim
uporabnikom to zagotoviti po sprejemljivih pogojih v okviru gospodarske javne
službe, po novem zakonu o telekomunikacijah pa v skladu z določbami o
zagotavljanju univerzalnih telekomunikacijskih storitev. V nadaljevanju
programa je predvidena uporaba ekonomsko upravičenih tehnologij za pokrivanje
podeželskih in manj razvitih območij z javnimi (osnovnimi) telekomunikacijskimi
storitvami primeroma, saj zaradi razvoja telekomunikacij dolgoročno ne bi smeli
togo graditi samo na tehnikah in tehnologijah, podanih v tem programu. 
Zaradi izredno hitrih tehnično tehnoloških sprememb v
telekomunikacijah in različnosti pričakovanih novih omrežij ne bi bilo smiselno
dolgoročno načrtovanje razvoja posameznih omrežij in storitev s trasami,
kapacitetami in vrstami opreme oziroma parametrov tras. Program obravnava le
razvoj in strukturo važnejših delov omrežja Telekoma Slovenije, d.d. ter razvoj
nekaterih vrst telekomunikacijskih omrežij in storitev. 
Vloga Telekoma Slovenije, d.d. se z liberalizacijo postopoma
spreminja (točki 7.1 in 7.2). Z novim zakonom o telekomunikacijah se bo
preoblikoval iz javnega podjetja v družbo, ki bo imela na reguliranem
telekomunikacijskem trgu zaradi svojega dominantnega položaja še nekaj časa več
obveznosti kot večina drugih organizacij v tej dejavnosti. Program predvideva
postopno privatizacijo Telekoma tako, da bi država v prvi fazi, ki bi se lahko
izvedla dokaj hitro, prodala svoj delež nad 51%. 
Program obravnava potrebna vlaganja za razvoj telekomunikacij
(točka 8) zelo na kratko. Prikazuje vlaganja le v nekatera omrežja, ker
ugotavlja, da so telekomunikacije privlačna in rentabilna panoga, ki je v
liberaliziranih in stabilnih okoljih sposobna sama skrbeti tudi za potrebna
vlaganja. Financiranje iz proračuna ali iz podobnih virov za vzpodbujanje
nadaljnjega razvoja telekomunikacij v takih razmerah ni primerno, temveč je
treba zagotoviti stabilne, pregledne in objektivne pogoje delovanja, ki bodo
privlačni za vlagatelje. Pomembnejše ugotovitve programa so zbrane v sklepnih
ugotovitvah (točka 9).
2. ANALIZA STANJA
2.1 Informacijska družba
V zadnjih letih so tehnično tehnološki razvoj in ekonomske
razmere bistveno spremenili način življenja. Poslovanje postaja vse bolj
globalno, konkurenca vse ostrejša. To sili podjetja k večji produktivnosti, v
učinkovito odzivnost na zahteve trga in v elastično organiziranost. Ob tem se
ne spreminja le način poslovanja, ampak tudi družbeno življenje, način, kako
komuniciramo, kako se učimo, delamo, kupujemo, zdravimo, se zabavamo in
informiramo. Podjetja se iz kompleksnih hierarhičnih organizacij z enostavnimi
posli preoblikujejo v decentralizirane, omrežno usmerjene organizacije z bolj
kompleksnimi posli. Spreminjajo se modeli upravljanja in proizvodni procesi.
Informacije in telekomunikacije postajajo temeljni viri proizvodne in
storitvene dejavnosti, ki vse bolj temeljita na znanju. Telekomunikacije in informacije
bodo v naslednjih dvajsetih letih najhitreje rastoči sektorji. Poleg tega
spodbujajo tudi rast celotnega gospodarstva. Uveljavljanje in zbliževanje
digitalnih informacijskih, telekomunikacijskih in avdiovizualnih tehnik ter
globalizacija življenja spodbujata prehod iz industrijske v informacijsko
družbo. Informacijska družba temelji na informacijski infrastrukturi, ki je
sestavljena iz terminalske opreme, telekomunikacijskih omrežij in storitev ter
vsebine. Tvorijo jo ljudje, ki ustvarjajo, oblikujejo in uporabljajo
informacije, razvijajo aplikacije in storitve ter to infrastrukturo upravljajo.
Temeljnega pomena za razvoj informacijske družbe je možnost,
da uporabniki sami kreirajo vsebine, ki so dostopne praktično vsemu svetu. Za
to že obstajajo ustrezne tehnike in orodja. Začetki tega so osebne domače
strani na internetu. Sodobna avdiovizualna tehnika tudi v domačem okolju
omogoča izdelavo večpredstavnih (multimedijskih) vsebin. Z vsem tem dobiva
človek dejavnejšo vlogo v družbi in posega na doslej monopolna področja
ponudnikov vsebin. 
V Evropi je mnogo projektov, namenjenih pospeševanju
informacijske infrastrukture in prehodu v informacijsko družbo. Večina
projektov in usmeritev sloni na dveh dokumentih, in sicer na Bangemannovem
poročilu ‘Evropa in svetovna informacijska družba’ in na ‘Deklaraciji o
globalnih informacijskih omrežjih’, ki je bila sprejeta 1997 v Bonnu pod
okriljem Evropske komisije in v organizaciji nemške vlade. Bangemannovo
poročilo je usmerjeno predvsem na problematiko graditve informacijske
infrastrukture, medtem ko Bonnska deklaracija opredeljuje politične, sistemske
in strateške vidike uvajanja informacijske in telekomunikacijske tehnike. 
Na podlagi Bangemannovega poročila je Svet Evropske unije
sprejel operativni program ter definiral postopke in dejavnosti za njegovo
izvedbo. Prva faza izmed 11 prioritetnih eksperimentalnih projektov za graditev
evropske informacijske družbe bo obsegala tudi graditev širokopasovnih
transevropskih omrežij za povezave univerz, medicinskih ustanov, raziskovalnih
centrov in javnih uprav držav članic EU, telekomunikacijske storitve za majhna
in srednje velika podjetja, učenje in delo na daljavo itd. 
Bangemannovo poročilo poudarja prednosti, ki jih prinašajo
storitve informacijske družbe, obenem pa svari pred nevarnostjo oblikovanja
dvoplastne družbe, kar bi pomenilo delitev na tiste, ki imajo dostop do
storitev informacijske družbe, in tiste, ki tega dostopa nimajo. Pri tem ima
izjemno pomembno vlogo zagotovitev univerzalnih telekomunikacijskih storitev
(USO). Vsi sloji državljanov, vključno s člani skupin z drugačnimi zahtevami
ali zmožnostmi kot so npr. nezaposleni, invalidi in ostareli (osebe s posebnimi
potrebami ali drugačnimi zmožnostmi), morajo imeti zagotovljen prost dostop do
storitev informacijske družbe. 
Bonska deklaracija opredeljuje temeljna načela, po katerih bo
potekala prihodnja informacijska integracija Evrope. Bistveni poudarki Bonnske
deklaracije so: 
-       
možnosti za vse subjekte pri dostopu do globalnih omrežij (informacijske
infrastrukture); 
-       
spodbujanje gospodarske rasti (nove vrste storitev); 
-       
odločilna vloga zasebnega sektorja; 
-       
potreba po uvajanju ustrezne zakonodaje. 
Trendi kažejo, da bodo v procesu evropske integracije
globalna informacijska omrežja transnacionalna, zato bo prost pretok informacij
omogočal tako poslovnemu svetu, posameznim uporabnikom kot tudi vladam vseh
evropskih držav, vključno s tistimi, ki si prizadevajo za članstvo v EU, da
pridobijo dostop do informacij pod enakopravnimi pogoji ter tako postanejo ponudniki
in uporabniki informacij in storitev. Kulturna in jezikovna raznovrstnost je
bistvo skupne evropske dediščine, zato bodo prizadevanja usmerjena v razvoj in
uporabo take informatike, ki omogoča prenos informacij med različnimi
jezikovnimi okolji in s tem enakopravno uporabo jezikov. Uporabnikom je treba
zagotoviti dostop do informacijskih vsebin v njihovem materinem jeziku, kar bo
pospeševalo kulturno in jezikovno pestrost, s tem pa pomagalo pri ohranjanju
narodne in kulturne razpoznavnosti (identitete). 
Javni sektor bo moral odigrati dejavno vlogo pri uvajanju
informacijske družbe. Zakonodaja, ki bo urejala to področje, bo morala biti
pregledna, predvidljiva, nepristranska in spodbujevalna za investiranje.
Omogočati mora konkurenčno delovanje, ravnotežje med svobodo izražanja in
varovanjem zasebnih in javnih interesov ter zaščito uporabnikov. 
Slovenija je v celoti sprejela načela Bonnske deklaracije,
ker ta odseva tudi naše razvojne interese in cilje. S podpisom deklaracije je
Slovenija sprejela nalogo, da nadaljuje z razvojem svoje državne strategije in
aktivnosti ter sodeluje na evropski in globalni ravni in podpira ponudbo in
uporabo globalnih informacijskih omrežij, kar naj temelji na načelih te
deklaracije. 
Z vsem tem dobiva človek priložnost za bistveno dejavnejšo
vlogo v družbi in posledično za boljše življenje. Informacijska družba ima
pogoje, da preraste v “družbo znanja”, ki naj bi poskrbela za dvig kakovosti
življenja vseh članov družbe. 
Kako hitro pa bo razvoj v informacijsko družbo dejansko uspel,
je odvisno od tega, kdaj se bodo njegovega pomena začela zavedati vodstva in
zaposleni v podjetjih ter vlade posameznih držav in državljani.
2.2 Telekomunikacijska in informacijska infrastruktura
Informacijska infrastruktura temelji na množici različnih
medsebojno povezanih omrežij, ki z medsebojnim delovanjem omogočajo, da deluje
informacijska infrastruktura na celotni telekomunikacijski infrastrukturi.
Napovedi o prihodnjem informacijskem okolju so precej enotne v tem, da bosta
zanj značilni raznolikost in konkurenca med različnimi storitvami, ki jih bodo
ponujala različna omrežja. To pomeni trg, ki ga bosta oblikovala medsebojna
odvisnost in združevanje poslovnih aktivnosti. 
Obstoječa telekomunikacijska omrežja za različne
telekomunikacijske storitve so se v preteklosti razvijala ločeno ali le rahlo
povezano. Zaradi tehničnih, tehnoloških, razvojnih in ekonomskih razlogov so
zelo specializirana, neprilagodljiva za hitro uvajanje novih storitev in hitre
odzive na tržne razmere, težko povezljiva in upravljiva ter predvsem predraga.
To pomeni, da so za različne storitve potrebni posebni terminali, posebni
dostopovni vodi in posebna omrežja. Posledično imamo za različne storitve
različne načine poimenovanja in naslavljanja, različne načine zaračunavanja in
plačevanja storitev ter različno administriranje. 
Prihodnja informacijska infrastruktura pomeni prekrivanje med
klasičnim telefonskim in podatkovnim svetom ter svetom radia in televizije tako
pri uporabi in tehniki ter tehnologiji kot tudi pri trženju. Ta evolucija
pomeni približevanje oziroma združevanje (konvergenca) omrežij in zlivanje
(integracija) storitev. Ob tem je treba poudariti, da ne gre za postavljanje
povsem novega omrežja. Strategija temelji na povezovanju obstoječih omrežij
(telefonskega, radio/TV in podatkovnih omrežij), optimizirani uporabi vsakega
izmed njih in sistematičnem uvajanju novih tehnik in tehnologij. 
Tehniki enosmernega prenosa, kot sta radiodifuzija in
kabelska televizija, prehajata v tehnike dvosmernega prenosa, z možnostjo
interaktivnega komuniciranja. Z mobilnimi in večpredstavnimi (multimedijskimi)
komunikacijami se izpolnjuje dolgoletna želja, da bi tudi na daljavo imeli
enake možnosti kot pri neposrednem komuniciranju. 
Mednarodna telekomunikacijska zveza (ITU) je svojo vizijo
zlivanja omrežij in storitev poimenovala globalna informacijska infrastruktura
(GII–“Global Information Infrastructure”), v Evropi se je uveljavil izraz
evropska informacijska infrastruktura (EII–”European Information
Infrastructure”), za Slovenijo pa bi to poimenovali slovenska informacijska
infrastruktura (SII). 
GII je projekt ITU, ki določa evolucijo sedanjih omrežij v
smeri medsebojne funkcionalne povezave omrežij za vse storitve. Evolucijo bodo
usmerjali socialni, tehnološki, regulacijski in tržni dejavniki. GII bo dala
ljudem varne, kakovostne in predvsem poceni telekomunikacijske storitve,
temelječe na množici odprtih aplikacij, ki obdelujejo in sporočajo vse vrste
informacij kjerkoli, kadarkoli in kamorkoli. GII bo temeljila na medsebojnem delovanju
telekomunikacijskih omrežij, naprav za obdelavo podatkov, podatkovnih baz in
uporabniških terminalov. Prevladuje beseda globalnost, uporaba ednine za GII pa
poudarja vključevanje vseh omrežij. 
Zlivanje v preteklosti povsem ločenih sektorjev, ki so bili
določeni z različno regulativo, različnimi zahtevami trgov in različnimi
tehničnimi rešitvami, je zahtevna, a nujna naloga, ki se je v praksi že začela
reševati. Vodi k transakcijskemu modelu, ki temelji na izrazito interaktivni,
inteligentni infrastrukturi, kjer uporabnik lahko nadzira in usmerja stroške. 
Uporabnik odloča kdaj, kako in od kod želi imeti izbrane
informacije ter pri tem poljubno kombinira elemente infrastrukture. Ta
zagotavlja nove metode dostopa do informacij in njihove uporabe, revolucionarno
spreminja način poslovanja, način in možnosti za izobraževanje in zabavo. 
Ob ustrezni razširjenosti spodbuja informacijska
infrastruktura družbeni, kulturni in regionalni razvoj, zmanjšuje probleme
razdalj, spodbuja oblikovanje novih storitev ter olajšuje dostop do informacij
in storitev. Omogoča delo na odročnih področjih z veliko brezposelnostjo in
enakovredno vključevanje ljudi s teh področij v družbeno življenje. Zagotavlja
enake možnosti ženskam in moškim in družbeno integracijo osebam s posebnimi
zahtevami ali drugačnimi zmožnostmi. Z učinkovitim javnim dostopom do
informacij in z možnostjo, da so državljani hkrati uporabniki in ponudniki
informacij, povečuje raven demokracije v družbi in utrjuje kulturno samozavest
naroda. 
S programom se Slovenija aktivno vključuje v graditev
evropske informacijske infrastrukture (EII) s ciljem zagotavljanja interesov
uporabnikov telekomunikacijskih storitev in aktivne vloge Slovenije pri
vključevanju v globalne telekomunikacijske tokove. To bo omogočilo večjo
konkurenčno sposobnost gospodarstva in povečalo dohodek od telekomunikacij. 
Glede na geografsko lego ima Slovenija odlične možnosti za
trženje tranzitnih telekomunikacijskih storitev – predpogoj za to je skladnost
s širokopasovno telekomunikacijsko infrastrukturo Evrope. Za zagotovitev
aktivne vloge v zahtevnem mednarodnem okolju telekomunikacij pa je nujna
sinergija vseh akterjev v Sloveniji. 
Za doseganje ciljev SII je treba spodbujati domača strateška
partnerstva, domača znanja, lastno dodano vrednost in to obravnavati kot
sestavni del slovenske informacijske infrastrukture. Le s tako aktivno vlogo bo
Sloveniji uspelo ohraniti kritično maso znanja, ki je nujna za nadaljnji razvoj
telekomunikacij in informacijskih tehnik.
2.3 Telekomunikacije kot generator družbeno-ekonomskega
razvoja
Telekomunikacije so pogoj za uspešno gospodarsko rast in eden
najučinkovitejših ter hkrati relativno poceni dejavnikov za povečevanje te
rasti. 
Medsebojno pospeševanje razvoja telekomunikacij in
gospodarstva dokazujejo spodaj navedeni podatki: 
-       
Število telefonskih naročnikov na 100 prebivalcev po posameznih državah
je tem večje, čim večji je bruto družbeni proizvod na prebivalca. Če ugotovitev
obrnemo, rečemo lahko tudi, da je družbeni proizvod tem večji, čim večja je gostota
telefonskih naročnikov (diagram v Prilogi 2). 
-       
V 23 najbolj razvitih državah, ki imajo le 15% prebivalstva sveta, je
priključenih 62% vseh telefonskih naročnikov. 
-       
Pri novejših storitvah so te razlike še izrazitejše, saj je npr. 84%
mobilnih naročnikov, 91% faksimilnih naprav in 97% vseh gostiteljskih
računalnikov interneta v razvitih deželah. 
-       
Pregled držav ali regij, ki so se hitreje razvijale, pokaže, da so te
države oziroma regije najprej pospešile razvoj telekomunikacij (Japonska med
leti 1960 in 1977; Koreja, Singapur in Tajvan med leti 1975 in 1985; nekatere
države Južne Amerike po letu 1990). 
Razvite države uporabljajo razvitost svojih telekomunikacij
kot konkurenčno prednost in kot oviro za manj razvite pri konkurenčnem boju na
trgu proizvodov in storitev z najvišjo dodano vrednostjo. 
Za razliko od dosedanjega razvoja mora Slovenija v prihodnje
pospešiti predvsem razvoj sodobnih telekomunikacijskih storitev v skladu z
strategijo GII in EII. Ekonomske posledice pospešenega razvoja telekomunikacij
so predvsem tele: 
-       
multiplikacijski učinki so pri vlaganjih v telekomunikacije veliko večji
kot v katerikoli drugi veji, posledično pa vplivajo tudi na rast drugih vej; 
-       
stimuliranje mednarodne konkurenčnosti in trgovanja; 
-       
izboljšanje učinkovitosti velikih, srednjih in malih podjetij, tudi v
globalnih razmerah; 
-       
odpiranje privlačnih lokacij za tuje investitorje, ustvarjanje
dolgoročne perspektive za investiranje iz tujine; 
-       
formiranje strokovnega potenciala in ustvarjanje novih delovnih mest; 
-       
hitrejša ekonomska rast zaradi zmanjšanja informacijskih stroškov kot
posledice učinkovitih telekomunikacij in povečane proizvodnje v informacijsko
intenzivnih industrijah; 
-       
omogočanje policentričnega razvoja in izenačevanje razvojnih možnosti.
2.4 Telekomunikacije kot dobrina in temeljna človekova pravica
Telekomunikacije oziroma telekomunikacijski prostor države
ima večino značilnosti naravne in javne dobrine. Gre za infrastrukturo
infrastruktur vsake, še posebej pa v informacijsko družbo usmerjene države, za
katero ne smejo veljati samo običajni zakoni ponudbe in povpraševanja. Vse
zakone in dogajanja v telekomunikacijskem prostoru je treba ocenjevati tudi s
stališča dolgoročnih interesov države in njene družbe. Prav posebej to velja za
radiofrekvenčni spekter, številčenje oziroma številski prostor, zaščito
podatkov in zasebnosti porabnikov. 
Telekomunikacije so, vsaj osnovne storitve (USO), tudi
priznana temeljna človekova pravica, ki jo marsikje ni mogoče realizirati na
ekonomski način, zato jo mora država s posebnimi zakonskimi določbami omogočiti
v sprejemljivih obsegu, kakovosti in ceni. Osnovne storitve, ki so opredeljene
kot določen najmanjši nabor storitev ustrezne kakovosti, morajo biti dostopne
vsem uporabnikom po primerni ceni ne glede na geografsko lokacijo. Danes
razumemo to kot možnost oziroma pravico vsakega državljana do telefonskega
priključka, ki naj omogoča prenos zvokovnih (govornih) sporočil frekvenčne
pasovne širine 3,1 kHz, prenos faksimilnih sporočil grupe 3 in možnost prenosa
podatkov prek modema s hitrostjo do 2400 bit/s. Tak priključek naj ima možnost
dostopa do nujnih storitev, do obratovalca za klice v sili in posredovanje pri
vzpostavljanju zvez ter do informacij o telefonskih naročnikih. 
Z razvojem telekomunikacij se bo ta minimalni nabor
telekomunikacijskih storitev spreminjal. 
Osnovni pogoji, vezani na temeljno pravico do
telekomunikacij, so: 
-       
vsakemu državljanu je treba omogočiti uporabo univerzalnih storitev
znotraj javnega omrežja po dostopnih cenah za uporabnika, 
-       
vsakdo, vključno z osebami s posebnimi zahtevami ali drugačnimi
zmožnostmi, mora imeti dostop do telekomunikacijskih storitev pod primernimi
(enakimi) pogoji, 
-       
telekomunikacije morajo biti stalno dostopne in brez prekinitev tudi v
času kriz in vojn.
2.5 Globalne smeri razvoja telekomunikacij
V tehnično-tehnološkem in organizacijskem smislu doživljajo
telekomunikacije izjemen razvoj. Napredek na področju telekomunikacij in
informacijske tehnologije karakterizirajo naslednji trendi: 
-       
zlivanje (integracija) različnih telekomunikacijskih storitev kot so
besedila, zvok in slike znotraj enega telekomunikacijskega omrežja, 
-       
zbliževanje (konvergenca) telekomunikacijskih, informacijskih tehnik in
tehnologij in tehnologije medijev, 
-       
mobilnost in dostopnost storitev uporabnikom vedno in povsod, ne glede
na njihov trenutni geografski položaj in čas, 
-       
globalizacija omrežij in storitev. 
Ti trendi so zelo izraziti. Hkrati se stalno veča
zmogljivost, kakovost in kompleksnost storitev ter aplikacij. 
Tradicionalno telefonsko omrežje pospešeno spreminja svoj
značaj. Zgrajeno je bilo izključno kot nosilec govornih storitev, sedaj pa se
mora soočati s telekomunikacijskimi zahtevami modernih družb in gospodarstev,
ki daleč presegajo zmožnosti govornih telekomunikacij. Pomemben napredek je bil
dosežen z digitizacijo telekomunikacijskih omrežij in integracijo storitev z
digitalnimi omrežji (ISDN), kar ponuja možnost učinkovitega prenosa ne le
zvokovnih storitev ampak tudi podatkovnih in slikovnih (video) storitev v
omejenem obsegu po telefonskih vodih. Evropska skupnost je sprejela standard
EURO-ISDN kot izhodiščno infrastrukturo za razvoj v smeri informacijske družbe.
Nove multimedijske storitve, na primer visokokakovostne videokomunikacije, pa
zahtevajo bistveno večjo frekvenčno pasovno širino, kot jo omogoča ISDN. Potrebna
je nova širokopasovna telekomunikacijska infrastruktura, ki bo omogočala
fleksibilno kombiniranje vseh informacijskih medijev. Današnja vodilna tehnika
za učinkovito implementacijo takšne infrastrukture je tako imenovani
asinhronski način prenosa (ATM) v kombinaciji z internetovim protokolom. To je
tudi smer razvoja slovenske telekomunikacijske infrastrukture pri vpeljavi
širokopasovne javne infrastrukture z uporabo tehnike B-ISDN, ki pa se bo
prilagajala najnovejšim tehnikam in globalnim trendom. 
Značilen primer zbliževanja različnih informacijskih medijev
je internet. Uporabnik lahko prek njega izkorišča vrsto aplikacij kot so
elektronsko poslovanje, izobraževanje na daljavo, elektronsko sporočanje,
poiskava informacij itd., ki jih realizira s pomočjo internetskih storitev
(telnet, www, news, ftp, gopher itd). To pomeni, da se bodo današnjim
internetskim storitvam pridružile nove (internetska telefonija, video
konference, plačljiva televizija itd.). Internetske storitve je treba
obravnavati enakovredno z današnjimi najpomembnejšim telekomunikacijskimi
storitvami (fiksna in mobilna telefonija, podatkovne komunikacije,
radiodifuzija) z vseh bistvenih vidikov (kakovost storitev, varnost, zasebnost
itd.). Poudariti velja izreden pomen internetskih storitev za vse generacije,
da se lahko neprekinjeno izobražujejo na daljavo in tako dosegajo potrebna
znanja, ki omogočajo prestrukturiranje delovne sile za potrebe informacijske
družbe. 
Mobilnost in dostopnost v telekomunikacijah omogočajo
radiokomunikacijski sistemi, posebej mobilna omrežja in brezvrvični sistemi.
Razvoj mikroelektronike, digitizacija signalov, nove metode kodiranja so
povzročili hitro rast teh sistemov, ki postajajo resna konkurenca in tudi
dopolnitev fiksnemu telefonskemu omrežju, odpirajo pa tudi nove možnosti v
povezovanju naročnikov na fiksno javno omrežje, v storitvah radiolokacije in
navigacije. 
Za sedanji in prihodnji razvoj javnih telekomunikacij je
značilna tudi liberalizacija, ki jo je omogočil razvoj tehnike ter tehnologije
in nižanje cen telekomunikacijskih naprav in storitev. Graditev
telekomunikacijskih omrežij in nudenje telekomunikacijskih storitev lahko
ekonomično organizirajo tudi posamezni gospodarski subjekti in ne več samo
država. Prevladuje prepričanje, da je uvajanje konkurence, ne glede na velikost
države in razvitost panoge, nujna in da odlaganje uvedbe konkurence pomeni
izgubo mnogih koristi. 
V večobratovalskem (večoperaterskem) okolju ni več mogoče
pooblastiti samo enega obratovalca (operaterja) za tehnično brezhibnost in
korektnost delovanja vseh v državi delujočih telekomunikacijskih sistemov. Prav
tako ni smiselno od države pričakovati in zahtevati, da sama poskrbi za
sleherni parameter v normativnem in nadzornem smislu. Čim več tehnične vsebine
je smiselno v celoti prepustiti posameznim obratovalcem in ponudnikom storitev,
ki morajo tudi z uporabo standardov, posebej še mednarodno usklajenih
(harmoniziranih), doseči potrebno tehnično skladnost omrežij in opreme.
Zakonodaja naj se omeji le na bistvene zahteve oziroma predpise. 
V prehodu na liberaliziran trg se odpravlja zaščita in
posebne pravice monopolnih, državnih obratovalcev. Ti obratovalci morajo
prevzeti celo večje obveznosti pri zagotavljanju dostopa do omrežja, nudenju
storitev in zagotavljanju kapacitet omrežja. Za urejanje telekomunikacij ni
mogoče učinkovito uporabiti druge splošne zakonodaje, ki ureja odnose na trgu,
zato nastaja nova telekomunikacijska zakonodaja (regulativa), ki opredeljuje
predvsem delovanje telekomunikacijskega tržišča, zagotavlja odprtost omrežij
(ONP), upravljanje omejenih dobrin, zagotavljanje univerzalnih storitev,
zaščito uporabnikov in drugo.
2.6 Dosedanji razvoj in stanje telekomunikacij v Sloveniji
Začetki telekomunikacijske dejavnosti na ozemlju Slovenije
segajo v čas neposredno po odkritju telegrafa oziroma telefona. Pred prvo
svetovno vojno je bilo zgrajenih več objektov, ki so prek našega ozemlja
predvsem s telegrafskimi zvezami povezovali avstroogrsko prestolnico s
pristanišči in pomorskimi bazami na Jadranu. Po prvi svetovni vojni se je
postopoma oblikovalo slovensko telegrafsko in telefonsko omrežje. Prve
avtomatske telefonske centrale so bile postavljene že leta 1927, v letu 1928 je
začela delovati tudi prva radijska postaja. V javno telekomunikacijsko omrežje
so sorazmerno hitro uvajali razne tehnične novosti. Tehnične in tehnološke
rešitve so bile vedno blizu ali pa enake rešitvam v telekomunikacijsko bolj
razvitih državah, intenzivnost razvoja, število oziroma gostota telefonskih
priključkov, kakovost storitev in zmogljivost (kapaciteta) omrežja pri nas pa
so zaostajali za njimi. Posebej opazen je bil zaostanek po stanju ob koncu
druge svetovne vojne. Ponudba je v Sloveniji ves čas zaostajala za
povpraševanjem. 
Organiziranost in pravni temelji telekomunikacijske dejavnosti
v Sloveniji so se večkrat spreminjali. Za večino telekomunikacijskih storitev
so imele monopol organizacije PTT. V nasprotju z razvito Evropo je bila prodaja
in nabava terminalske opreme prosta, pod pogojem, da je imela atest PTT.
Organizacije PTT so bile od leta 1960 naprej precej samostojne. V Sloveniji je
bilo 9 podjetij PTT, ki so bila povezana v Združenem podjetju PTT Ljubljana.
Oktobra 1993 so se združila v enotno podjetje PTT, s 1. januarjem 1995 pa se je
to podjetje razdelilo na Pošto Slovenije in Telekom Slovenije. 
Zakonodaja je zunaj sistema PTT opredelila le
telekomunikacije za potrebe organizacij RTV in lastna (funkcionalna) omrežja
velikih sistemov. Posebej so se razvijale storitve osebnega klica po sistemu
RDS, od leta 1982 pa tudi kabelska distribucijska omrežja CaTV in od konca 90
let internetske storitve. Čeprav je bila mobilna telefonija v okviru sistema
PTT, se je precej samostojno razvijala z analognim sistemom NMT 410 in od leta
1996 tudi z digitalnim sistemom GSM 900. 
Državne telekomunikacijske pristojnosti so bile v preteklosti
močno koncentrirane na ravni federacije. Slovenija svojih državnih
telekomunikacijskih organov ni imela, zato tudi ne tradicije za vodenje
telekomunikacijske politike. Po osamosvojitvi je bila ustanovljena Uprava RS za
telekomunikacije kot organ v sestavi Ministrstva za promet in zveze. 
Slovenija je dobila svoj prvi zakon o telekomunikacijah šele
leta 1997. Druge republike bivše SFRJ so imele svoje zakone že v času skupne
države, kar kaže, da je (bila) v slovenski družbi zavest o pomenu
telekomunikacij in o potrebi po enotni, učinkovito vodeni telekomunikacijski
politiki slabo prisotna. 
Po drugi svetovni vojni je število telefonskih priključkov na
100 prebivalcev raslo hitro, vendar počasneje od razvitih držav, zato se je
razkorak v primerjavi z njimi še povečeval (diagram v prilogi). V primerjavi z
vzhodnoevropskimi državami pa je bil razvoj hitrejši, saj se je Slovenija po
razvitosti telekomunikacij med temi državami povzpela na prvo mesto, čeprav so
imele nekatere od teh držav po vojni ugodnejši položaj. Povprečna letna stopnja
rasti števila oziroma gostote priključkov je od 13% v sedemdesetih letih padla
na 9% v osemdesetih in na 8% v devetdesetih letih. Slovenija je ob koncu leta
1997 imela 733.266 telefonskih priključkov, kar pomeni gostoto 36,7%, ki so jo
imele Nizozemska leta 1981, Nemčija leta 1982, Avstrija leta 1986, Italija leta
1989. Telekomunikacijsko bolj razvite države (Švedska, Danska, ZDA itd.) so
tako gostoto dosegle že pred letom 1975. Stanje gostote telefonskih priključkov
v vzhodnoevropskih državah je danes od 15% do 30%. 
V Sloveniji je bilo ves čas izredno veliko nerealiziranih
vlog za telefonski priključek, ki so se v letih do 1995 gibale okrog številke
50.000. Pospešena graditev telefonskega omrežja v zadnjih letih, nove
tehnološke rešitve in uvedba mobilne telefonije so omogočili, da se je število
teh vlog ob koncu leta 1997 znižalo na 25.000. Slovenija ima tudi zelo veliko
(137.000) dvojčnih priključkov, ki pa ne ustrezajo standardom za sodobne
telefonske priključke. Kakovost storitev, ki je bila v nekaterih obdobjih
precej slaba, se je z digitizacijo zadnja leta zboljšala, skrajšala se je
čakalna doba za priključitev novega telefona, ki sedaj znaša okrog 20 dni, in
čas odprave napak. 
Mednarodna telekomunikacijska zveza je pri urejanju
statističnih podatkov razvrstila svojih 206 držav članic v štiri skupine glede
na kosmati družbeni proizvod na zaposlenega: nizka, nižja-srednja,
višja-srednja in visoka. Slovenija je uvrščena v višjo-srednjo skupino, v
kateri je 28 držav (npr. Argentina, Češka, Grčija, Malta, Južnoafriška
republika itd.). V tabeli v nadaljevanju so iz te statistike (3) podani
nekateri telekomunikacijski pokazatelji za Slovenijo in povprečje za skupino, v
kateri se nahaja (višja-srednja), ter povprečje za najbolj razvite države
(visoka). Navedeni podatki veljajo za leto 1996, če ni v tabeli drugače podano.
Tabela 1 – Telekomunikacijski pokazatelji


Slovenija
  

Višja-srednja 

Visoka 


GDP
  na prebivalca (USD) Število telefonskih priključkov na 100 prebivalcev 

9.431 33,33 

4.747 13,36 

25.806 54,06 


Povprečni
  letni porast števila tel. priklj. 1990-1996 (%) 

7,8 

9 

3,6 


Čakalna
  doba na telefonski priključek ,* leta 

1,1 

0,9 

—­


Stopnja
  digitizacije central (%) 

62 

69,9 

89,9 


Izkoriščena
  kapaciteta central (%) Število javnih govorilnic na 1.000 prebivalcev 

75,5 1,45 

84,8 2,68 

89,9 5,17 


Priključnina
  (pristojbina za nov priključek) (USD) 

761 

203 

139 


Mesečna
  naročnina (USD) 

6,8 

8,3 

12,1 


Cena
  triminutne krajevne zveze (USD) Število mobilnih priključkov na 100
  prebivalcev 

0,02 1,01 

0,09 2 

0,12 13,7 


Odhodni
  mednarodni promet v minutah na prebivalca 

53,3 

13,3 

12,3 


Odhodni
  medn. promet v minutah na zaposlenega v telek. 

160 

97,7 

94,4 


Porast
  števila telefonskih priključkov 1995/1996 (%) 

7,9 

10 

3,6 


Porast
  mobilnih priključkov med letoma 1996/1995 (%) 

48,1 

75,5 

54,1 


Predvidena
  gostota telefonskih priključkov leta 2.000 

41,89 

16,98 

59,26 


*izračunano z
deljenjem števila čakajočih na priključek s številom novih priključkov na leto 
Čeprav so nekateri podatki v tabeli dovolj zgovorni, velja
opozoriti še na nekatere značilnosti, ki so delno vidne iz tabele, delno pa iz
drugih podatkov iz te statistike. Slovenija je po razvitosti telekomunikacij še
vedno zadnja med zahodnimi državami in prva med vzhodnimi. Hitrost povečevanja
števila (navadnih) telefonskih priključkov je v povprečju skupine, število
priključkov na 100 prebivalcev je približno v skladu z kosmatim družbenim
proizvodom na prebivalca. Zaostaja pa povečevanje števila mobilnih priključkov
in nekaterih drugih storitev. Podatki o razvoju telekomunikacij v
vzhodnoevropskih državah kažejo, da nas lahko nekatere od teh držav v nekaj
letih dohitijo. 
Opazen je zelo močan odhodni mednarodni promet tako glede na
prebivalca kot tudi na zaposlenega v telekomunikacijah, kar je razumljivo glede
na velikost države. 
Država je vedno nadzorovala cene telekomunikacijskih
storitev, ki so ves čas zaostajale za dejanskimi stroški. Ker se niso
povečevale po stroškovnih načelih, se je neusklajenost cen s stroški stalno
večala. Uvedeni so bili tudi razni načini dodatnega financiranje graditve
omrežja, predvsem krajevnega. Poleg manjše udeležbe sredstev proračuna je bilo
financiranje razvoja v glavnem iz lastnih sredstev organizacij PTT. V letih od
1976 do 1991 je bilo pomembno združevanje sredstev uporabnikov v okviru SIS
(samoupravne interesne skupnosti). Zaradi tega so nekateri naročniki v
primerjavi z bolj razvitimi deli države plačali zelo visoko začetno ceno (priključnino)
novega telefonskega priključka. Po ukinitvi SIS ni bilo več sistemskega vira,
ki bi ga bilo mogoče uporabiti tudi za financiranje gradnje krajevnih
telefonskih omrežij in s tem za povečevanje števila telefonskih priključkov na
manj razvitih področjih.
3. CILJI TELEKOMUNIKACIJSKE POLITIKE
3.1 Smeri optimalnega dolgoročnega tehnološkega razvoja
telekomunikacij
Liberalizacija telekomunikacij, ki je prisotna že dalj časa,
se je v zadnjih nekaj letih spremenila v svetovni proces, ki ga močno podpira
tudi Svetovna trgovinska organizacija (WTO), in se nezadržno širi po vsem
svetu, ne glede na stanje razvitosti telekomunikacij v regiji ali državi. 
Slovenske telekomunikacije so močno vpete v evropski prostor
in prek njega v svetovnega. Prevelik zaostanek za Evropo pomeni izključitev iz
kroga držav s hitrim družbenim in ekonomskim razvojem, zato velja, da morajo
slovenske telekomunikacije slediti evropskemu razvoju s čim manjšim zamikom. Če
hoče Slovenija v celoti izkoristiti svoje strateške danosti, mora čimprej
digitizirati telekomunikacijsko omrežje vključno z naročniškimi zankami,
povečati razširjenost mobilnih telekomunikacij, da bo primerljiva z
razširjenostjo fiksnih, in relativno hitro uvajati širokopasovne digitalne
zmogljivosti s tehnikama ATM in SDH kot osnovo za večpredstavnostne
(multimedijske) komunikacije. 
Razvoj bo potekal v močno liberaliziranem, večobratovalskem
okolju, ne samo na ravni storitev, ampak tudi na infrastrukturni ravni.
Medsebojna povezljivost in medsebojna obratovalnost sta nepogrešljiva in
ključna elementa delujočega konkurenčnega okolja, pri čemer je predvsem
postavitev pravilnega tehničnega in regulativnega ogrodja za medsebojno
povezljivost ena od primarnih nalog telekomunikacijske politike. Država mora
obratovalcem zakonsko zagotoviti povezljivost, in sicer kot pravico in kot
dolžnost. 
Pri uvajanju evropske širokopasovne telekomunikacijske
infrastrukture mora Slovenija aktivno sodelovati in zagotoviti obratovalno
skladnost med telekomunikacijskimi obratovalci oziroma omrežji, kabelskimi
distribucijskimi oziroma komunikacijskimi omrežji in globalnimi satelitskimi
omrežji. Zagotavljanje in razširitev uporabe transevropskih omrežij in
storitev, vključno z elektronsko pošto, prenosom podatkov in video ter
večpredstavnostnimi (multimedijskimi) storitvami, se mora izvajati usklajeno s
telekomunikacijsko politiko na evropski ravni.
3.2 Dolgoročna vloga in pomen lastnega znanja
Dolgoročna akumulacija lastnih telekomunikacijskih znanj,
razvoj lastne telekomunikacijske opreme in storitev v ustreznem obsegu ter
njihovo trženje na svetovnem trgu so temeljnega pomena za hiter in učinkovit
razvoj slovenskih telekomunikacij in slovenskega telekomunikacijskega prostora.
Predvsem so lastna znanja in izkušnje najboljše sredstvo za izogibanje napačnim
usmeritvam in odločitvam v vseh fazah, od strateških zamisli prek idejnih
načrtov do izvedbe, obratovanja in vzdrževanja vgrajene opreme. 
Telekomunikacijsko omrežje spada in bo spadalo med najbolj
zahtevne produkte človeške pameti. V naslednjih letih bosta telekomunikacijska
tehnika in tehnologija postali ogrodje mnogih drugih tehnik in tehnologij,
telekomunikacijsko omrežje pa infrastruktura infrastruktur naše civilizacije. V
času, ko marsikatera tehnologija in infrastruktura oziroma njun razvoj resno
načenja svetovno ekologijo, medsebojne odnose in ekonomsko stabilnost, bo
evolucija telekomunikacijskega omrežja prinesla optimalno razmerje med
koristnostjo in ceno v vse sfere življenja razvitih in tudi manj razvitih delov
sveta ter služila kot element povezovanja in racionalizacije porabe omejenih
virov. 
Telekomunikacijsko omrežje kot produkt bo na voljo
uporabnikom po vsem svetu, kot tehnologija oziroma kot prodajni artikel pa
bistveno bolj omejenemu krogu najnaprednejših držav, ki so in bodo zmogle
vlaganja v znanje in razvoj, posebej še v generični razvoj. Vključitev
Slovenije v globalno informacijsko družbo in ekonomijo znanja ni mogoča brez
ustreznega znanja, čeprav bi bili na voljo ustrezni tehnični pogoji. Ključnega
pomena je zato stalni proces izobraževanja in ciljnega ravnanja s človeškimi
viri za področje telekomunikacij in informacijskih tehnik. 
Slovenija tudi proizvaja telekomunikacijsko opremo.
Pomembnejša je proizvodnja telefonskih central, ki dosega skoraj en odstotek
svetovne proizvodnje. Več kot 50% proizvedenih central so sad domačega razvoja,
proizvodnja drugih, predvsem večjih central, pa poteka v sodelovanju s
podjetjem Siemens. Nad 70% proizvodnje central gre v izvoz, proizvodnja in
izvoz na prebivalca sta v tem segmentu daleč največja na svetu. V izvorni
(generični) razvoj za proizvodnjo svojega (domačega) tipa telefonskih central
je bilo vloženo veliko znanja in sredstev. Ker daje dobre rezultate, bi ga
morali vzdrževati še naprej. Nabor znanj, potrebnih za uspešen izvorni razvoj,
obsega poleg obvladovanja strojne in programske opreme tudi najnovejša znanja o
razvoju telekomunikacijskega trga, smereh razvoja telekomunikacij in podobno in
se jih lahko uporabi tudi za kompleksnejše naloge pri načrtovanju omrežij,
izvozu telekomunikacijske opreme in storitev, upravljanju telekomunikacij itd. 
Ohranjanje in rast tega lastnega razvojnega potenciala ima
večkratni pozitivni efekt na narodno ekonomijo in družbo kot celoto: 
-       
slovenska industrija lahko izvaža izdelke vrhunske tehnike in
tehnologije z veliko dodano vrednostjo in brez prevelikega izkoriščanja
neobnovljivih naravnih virov; 
-       
Slovenija ima in bo imela svoje kadre, ki so oziroma bodo usposobljeni
za vrhunsko načrtovanje in realizacijo slovenskega telekomunikacijskega
omrežja; 
-       
pridobljena integracija znanja in izkušenj omogoča izvoz ne samo
slovenske industrije telekomunikacijske opreme ampak, s primernimi mednarodnimi
povezavami, tudi izvoz slovenskih telekomunikacijskih storitev, kar je edini
možni način za ohranitev ekonomskega ravnotežja slovenskih telekomunikacij v
domačem prostoru. 
Za podporo izobraževanju in lastnemu razvoju telekomunikacij
je treba zagotoviti podobne prijeme, kot jih uporabljajo druge
novoindustrializirane države: 
-       
spodbujanje zanimanja mladine za ustrezne študijske usmeritve z
opredelitvijo strateškega pomena telekomunikacij in informacijskih tehnik, ki
se odraža tudi v realizaciji SII, 
-       
privlačna štipendijska politika ter spodbujanje interdisciplinarnega
dodiplomskega in podiplomskega študija (tehnika, tehnologija, upravljanje
/management/, ekonomija...), 
-       
povezava študija z industrijo telekomunikacij (tehnika, tehnologija,
obratovalci) ter ohranjanje in tvorjenje novih razvojno-raziskovalnih jeder z
ustrezno kritično maso znanja, ki omogoča izvorni razvoj in lastno dodano
vrednost, 
-       
sofinanciranje novih in dopolnilnih oblik izobraževanja (izobraževanje
na daljavo, delavnice, mednarodni seminarji...), posebej še vrhunskih
strokovnjakov, 
-       
spodbujanje vključevanja v evropske programe (5. okvirni program, EUREKA,
PHARE ...) predvsem z organizacijsko podporo in sofinanciranjem, 
-       
sofinanciranje izvornega (generičnega) razvoja predvsem v delu, ki ga
izvajajo raziskovalni instituti in univerze, 
-       
podpiranje in sofinanciranje pilotskih telekomunikacijskih sistemov v
domačem okolju, posebej tistih, ki so plod domačega razvoja.
3.3 Cilji telekomunikacijske politike in programa
Temeljni cilji politike telekomunikacij in njenega
nadaljnjega razvoja so: 
1.     
z dolgoročnim, stabilnim in pospešenim razvojem telekomunikacij v
Sloveniji zagotoviti zanesljive telekomunikacijske storitve, katerih ponudba bo
usklajena s pričakovanji uporabnikov in potrebami informacijske družbe, 
2.     
zagotoviti dostopnost univerzalnih telekomunikacijskih storitev vsem po
dostopnih cenah, 
3.     
ščititi interese potrošnikov in drugih uporabnikov telekomunikacijskih
storitev vključno z zaščito telekomunikacijske tajnosti in zasebnosti, 
4.     
zagotoviti in pospeševati učinkovitost in tekmovanje med obratovalci, 
5.     
spodbujati razvoj in uvajanje novih storitev, raziskav in inovacij v
telekomunikacijah, 
6.     
zagotoviti učinkovito rabo radiofrekvenčnega spektra in
telekomunikacijskega številčenja, 
7.     
zagotoviti delovanje telekomunikacij in nudenje storitev ob naravnih
nesrečah, v času izrednega stanja in vojne, 
8.     
zaščita nacionalno-varnostnih interesov države. 
Te načelne cilje bo mogoče doseči postopoma, prek naslednjih
delnih, preglednih in oprijemljivih ciljev (načini realizacije so navedeni v
drugih točkah programa): 
-       
uskladiti (harmonizacija) naše tehnične in pravne rešitve z evropskimi
in svetovnimi normativi do konca leta 2000, 
-       
zagotoviti izvajanje univerzalnih storitev najkasneje s 1. januarjem
2001 in postopno širiti njihov obseg, 
-       
pospešeno izvajati modernizacijo omrežja tako, da bo popolna
digitizacija medkrajevnega omrežja dokončana do konca leta 2000, da bo uvedeno
inteligentno omrežje z osnovnim naborom storitev (CS2) v letu 2000 in istega
leta dosežena gostota 10% priključkov ISDN, 
-       
pospeševati digitizacijo radiodifuzije tako, da bo leta 2005 lahko že
30% naročnikov uporabljalo DAB in DVB, 
-       
pospeševati razvoj telekomunikacij tako, da bo dosežen povprečen nivo
razvitosti držav EU, in sicer v letu 2005 v fiksnem omrežju gostota 55% in v
mobilnem omrežju 30%, 
-       
nadzorovano izvesti popolno liberalizacijo telekomunikacijskih storitev
in infrastrukture, 
-       
začeti prvo fazo postopne privatizacije državnega deleža v
telekomunikacijskih organizacijah in jo v čim večji meri dokončati v letu 2000,
-       
zagotoviti javnost in preglednost postopkov, pogojev in dela državne
uprave. 
Slovenija se lahko v svetu uveljavi s svojimi
telekomunikacijskimi storitvami, zato si mora postaviti cilj, da bo postala
pomembnejše evropsko in svetovno telekomunikacijsko posredovalno središče, za
kar bo morala bit dejavna tako v mednarodnih telekomunikacijskih organih kot v
mednarodnih dvostranskih stikih in zagotoviti tehnično tehnološke-podlage za
graditev takega središča.
4. VKLJUČEVANJE V EVROPSKE IN GLOBALNE TELEKOMUNIKACIJSKE
POVEZAVE
Telekomunikacije posamezne države so sestavni del enotnega
svetovnega omrežja. Potreba po meddržavnem sodelovanju je večja kot na drugih
segmentih delovanja države. Glede telekomunikacijske problematike so za našo
državo poleg dvostranskega sodelovanja pomembne predvsem Mednarodna
telekomunikacijska zveza (ITU), Konferenca evropskih uprav za pošto in
telekomunikacije (CEPT), Evropski inštitut za telekomunikacijske standarde
(ETSI), Svetovna trgovinska organizacija (WTO) in Evropska unija (EU). 
Slovenija ima urejene dvostranske odnose telekomunikacijskih
organov s sosednjimi državami. V dvostranskih stikih ne prihaja do bolj
poglobljenih odnosov, niti ni opaziti posebnih težav, razen pri odnosih z
Italijo pri obmejnem usklajevanju uporabe radiofrekvenčnega spektra oziroma
urejanju uporabe radijskih postaj, ki sevajo čez mejo. 
ITU je najstarejša mednarodna (medvladna) organizacija, ki na
svetovni ravni skrbi za regulativne in standardizacijske zadeve s področja
telekomunikacij. V svetu so telekomunikacije razvite neenakomerno. Najmanj
razvite države imajo približno 3 telefonske priključke na 100 prebivalcev,
države v Srednji in Vzhodni Evropi okrog 16 telefonskih priključkov na 100
prebivalcev, razvite države pa več kot 50 telefonskih priključkov na 100
prebivalcev. Ker ITU težko ustreže vsem pričakovanjem, se ustanavljajo regionalne
organizacije s podobnimi nalogami. Zaradi skoraj 136-letne tradicije in močnega
kadrovskega potenciala pa je ITU, posebej na področju satelitskih in drugih
radijskih zvez kot tudi na področju telekomunikacijske standardizacije, še
vedno najpomembnejša mednarodna telekomunikacijska organizacija. Slovenija mora
spremljati delovanje ITU in ukrepati v primerih, pomembnih za našo državo. 
ETSI je evropska standardizacijska organizacija v okviru EU,
ustanovljena leta 1988, ki se je v kratkem obdobju svojega delovanja izredno
uveljavila. To je v telekomunikacijah samo pospešilo proces, v katerem državne
standardizacije izgubljajo pomen. EU sofinancira ETSI in marsikateri dokument
te organizacije postane podlaga za tehniške predpise EU. ETSI izdaja standarde
ETS, začasne standarde IETS, tehnične podlage za regulativo TBR in druge
standardizacijske dokumente. Slovenija se glede telekomunikacijske
standardizacije lahko v celoti opre na ETSI, zato je treba delo te organizacije
skrbno spremljati. 
Konferenca evropskih uprav za pošto in telekomunikacije
(CEPT) opravlja po večji reorganizaciji v letu 1990 le naloge, ki so povezane z
regulativo telekomunikacij. CEPT združuje vse evropske države razen ZRJ, tudi
Rusijo, zato je zelo primeren organ za urejanje zadev, ki se morajo enotno
reševati za vso Evropo. CEPT je svoje delo organiziral v Komiteju za
radiokomunikacije (ERC) in v Komiteju za telekomunikacijsko regulativo (ECTRA).
Oba komiteja imata v Kopenhagnu svoja urada (ERO oziroma ETO). Oba komiteja
izdajata priporočila in odločitve s področja telekomunikacijske regulative. Ker
EU nekatere naloge kot so npr. satelitske zveze, namembnost radiofrekvenčnega
spektra in podobno, v veliki meri prepušča CEPT, je treba pri usklajevanju naše
regulative z evropsko nujno upoštevati tudi dokumente te organizacije. CEPT in
njegovi organi kot tudi organi EU prevzemajo v Evropi s poenotenjem
regulativnih pravil nekatere naloge državnih organov, zato mora Slovenija
aktivno delovati v teh organih in postati članica uradov ERO in ETO.
4.1 Svetovna trgovinska organizacija WTO
Splošni sporazum o trgovini s storitvami GATS, ki je bil v
okviru WTO sklenjen leta 1994 ob koncu urugvajskega kroga pogajanj o prosti
trgovini, obsega s področja telekomunikacij le aneks o storitvah z dodano vrednostjo.
Aneks obravnava podrobnosti v zvezi z dostopom do trga storitev z dodano
vrednostjo in potrebne ukrepe za zagotovitev konkurenčnega delovanja pri
nudenju teh storitev, kot so: 
-       
javna objava informacij o pogojih za dostop do javnih omrežij in storitev
ter pogojih za njihovo uporabo, 
-       
podpisnice GATS morajo pod enakopravnimi pogoji doseči soglasje glede
dostopa do javnih omrežij in storitev ter njihove uporabe, 
-       
države članice WTO in podpisnice GATS morajo zagotoviti medomrežno
povezovanje zasebnih omrežij in opreme z javnimi omrežji in storitvami. 
Naknadno so od aprila 1994 do 15. februarja 1997 potekala
pogajanja o sporazumu o bazičnih telekomunikacijskih storitvah (5). Sporazum,
ki je začel veljati 5. februarja 1998, zajema vse oblike telekomunikacijskih
storitev, in sicer govorno telefonijo, teleks, zakup vodov, fiksne in mobilne
satelitske sisteme, mobilno telefonijo, prenos podatkov, osebni klic, osebne
komunikacijske sisteme, kot tudi krajevne, medkrajevne in mednarodne klice.
Države – podpisnice sporazuma – so se obvezale, da bodo postopoma odpirale svoj
trg telekomunikacijskih storitev in pri tem spoštovale pravila obnašanja, kot
jih določa sporazum. Odpiranje trga teh držav bo potekalo v skladu s “ponudbo”,
ki jo je dala posamezna država. Storitve, zajete s sporazumom, ki ga je
podpisalo 69 držav, predstavljajo več kot 90% vseh telekomunikacijskih
prihodkov na svetu. Sporazum omogoča vstop tujcem na do sedaj relativno zaprte
trge telekomunikacijskih storitev, omogoča tuje investiranje v telekomunikacije
(ustanavljanje tujih firm ali komercialno prisotnost in možnost delničarstva v
državnih telekomunikacijskih podjetjih), vsebuje pa tudi regulativna načela za
korektno konkurenčno delovanje na trgu telekomunikacijskih storitev. 
Poleg glavnih načel, ki jih vsebuje že krovni sporazum GATS,
torej prost dostop do trgov, vsedržavna obravnava (uvoženo blago ali storitve
se obravnava enako kot enakovredno domače blago ali storitve oziroma se
obravnava tuje subjekte enako kot domače), obravnava drugih po načelu države z
največjimi ugodnostmi, zahteva po preglednosti, prinaša sporazum o bazičnih
telekomunikacijskih storitvah precej specifičnih pravil, ki se nanašajo na: 
-       
medomrežno povezovanje, 
-       
osnovne (univerzalne) telekomunikacijske storitve, 
-       
javnost nekaterih podatkov, 
-       
oblikovanje neodvisnega regulativnega organa, 
-       
dostop do omejenih virov (radiofrekvenčni spekter, telekomunikacijsko
oštevilčenje). 
Zgoraj navedena pravila so usklajena s pravili, ki jih za
države članice uveljavlja EU. 
Slovenija je podpisala sporazum GATT v letu 1994, članica WTO
pa je postala v letu 1995, ni pa je med podpisniki sporazuma o bazičnih
telekomunikacijskih storitvah. Do naslednjega kroga pogajanj, predvidoma v
letih 1999/2000, mora Slovenija pripraviti in ponuditi tak seznam specifičnih
zavez za progresivno liberalizacijo teh telekomunikacijskih storitev, da bo
sprejemljiv za druge članice WTO. S ponujeno stopnjo liberalizacije bi se kot
druge članice obvezali, da bomo zmanjšali ovire pri vstopu na svoj
telekomunikacijski trg, enakopravno obravnavali tuje in domače ponudnike ter
postopoma zmanjševali omejitve pri ustanavljanju pravnih oseb ali pri skupnih
vlaganjih za opravljanje storitvenih dejavnosti ter omejitve višine vloženega
tujega kapitala. 
Okvirno bo Slovenija na teh pogajanjih ponudila: 
a)    
Postopno sproščanje za tuje obratovalce storitev javne govorne
telefonije in teleksa ter gradnje in upravljanja javnega telekomunikacijskega
omrežja. Predvidoma bi bila popolna sprostitev za
- 
storitve v krajevnem prometu                                                                  v
letu 2001
- 
preprodaja govornih storitev (Resale)                                                      v
letu 2001
- 
storitve v medkrajevnem prometu                                                           v
letu 2002
- 
storitve v mednarodnem prometu                                                           v
letu 2003
oziroma bo ponudba za dinamiko sproščanja v
Sloveniji leta 2001 usklajena s ponudbo, ki jo bo EU dala WTO. 
b)    
Tržne telekomunikacijske storitve: 
- 
dajanja telekomunikacijskih vodov v zakup, kabelskih komunikacijskih in
distribucijskih sistemov, satelitskih zvez VSAT, javnih telefonskih govorilnic
se sprostijo tudi za tujce in se opravljajo na podlagi dovoljenja; 
- 
podatkovnih telekomunikacij, globalnih širokopasovnih in multimedijskih
storitev se sprostijo in opravljajo na podlagi dovoljenja, vendar do konca leta
2000 javno telekomunikacijsko omrežje za te storitve gradi in upravlja le
Telekom Slovenije; 
- 
mobilnih in satelitskih komunikacij ter osebnega klica se sprostijo in
opravljajo na podlagi koncesije. 
c)    
Možnost tudi tujega lastništva omrežij za telekomunikacijske storitve,
vendar z začasno omejitvijo lastniškega deleža do višine 30% za omrežja fiksne
telefonije in 49% za omrežja mobilnih komunikacij. 
d)    
Vgraditev določb referenčnih dokumentov GATS v državno regulativo. 
EU nastopa v odnosu do WTO enotno, zato se bo morala tudi
Slovenija v perspektivi vključiti v njen okvir.
4.2 Telekomunikacije v EU
EU je začela oblikovati skupno telekomunikacijsko politiko v
letih 1984/1987, ko so ugotovili relativno močno zaostajanje telekomunikacij v
primerjavi z ZDA in Japonsko in sprejeli prve skupne ukrepe. 
Leta 1987 je Komisija EU pripravila politični okvir za
hitrejše spremembe na področju telekomunikacij in izdala Zeleno knjigo o
razvoju skupnega telekomunikacijskega trga. Liberalizacijski cilji v Zeleni
knjigi so bili v prvi fazi omejeni na sproščanje (liberaliziranje) trga
terminalskih naprav, medsebojno priznavanje odobritev terminalske opreme,
postopno odpiranje trga storitev za konkurenco, ločitev upravnih in izvajalskih
funkcij, prost dostop do omrežja in ustanovitev Evropskega instituta za
telekomunikacijske standarde ETSI. 
V letu 1992 so temeljito analizirali doseženo stanje. Analiza
je pokazala, da so vsaj formalno doseženi cilji iz Zelene knjige. Z rezultati
pa niso bili popolnoma zadovoljni. Obratovalci že liberaliziranih storitev so
pri opravljanju storitev naleteli na številne ovire, ker so svoje storitve
lahko opravljali le prek fiksnega telefonskega omrežja, za katerega so še vedno
imeli izključne pravice prvotni obratovalci, ki niso (vedno) tvorno sodelovali
pri reševanju medsebojnih problemov. Po obsežnih razpravah in analizah so v EU
ugotovili, da ni mogoče ostati na pol poti in da lahko enoten
telekomunikacijski trg zaživi le, če izvedejo popolno liberalizacijo. 
Popolno liberalizacijo telekomunikacijskega trga so postopoma
izvajali od leta 1993 tako, da so leta 1994 liberalizirali satelitske storitve
in opremo, leta 1995 omogočili omrežjem CaTV opravljanje vseh že
liberaliziranih storitev, leta 1996 liberalizirali mobilne telekomunikacije in
njihovo infrastrukturo, s 1. januarjem 1998 pa so liberalizirali še storitve
govorne telefonije in obratovanje infrastrukture, pri čemer so te roke Španiji
podaljšali do 1. decembra 1998, Luksemburgu do 1. julija 1999, Irski in
Portugalski do 1. januarja 2000 ter Grčiji do 1. januarja 2002. 
Iz obdobja “rezerviranih storitev” so ključne predvsem tri
direktive, in sicer Terminalska direktiva, Direktiva o storitvah in Direktiva o
zagotavljanju odprtosti omrežij. Za uspešno izvajanje Direktive o popolni
liberalizaciji telekomunikacij je bilo treba regulirati tudi nekatere druge
zadeve, ki so v pogojih monopolnega delovanja drugotnega pomena. To so predvsem
prestrukturiranje cen in njihova uskladitev s stroški, nevtralno upravljanje
sistema številčenja, zagotavljanje odprtosti omrežij, zagotavljanje
univerzalnih storitev vsem državljanom, preprečevanje izkoriščanja
prevladujočega položaja na trgu in podobno. Te zadeve so urejene v Direktivi o
zagotavljanju odprtosti omrežij za govorno telefonijo, Direktivi o dovoljenjih
za telekomunikacijske storitve, Direktivi o zagotavljanju univerzalnih storitev
in povezljivosti, Direktivi o zakupljenih vodih, Satelitski direktivi,
Direktivi o CaTV ter Direktivi o mobilnih in osebnih komunikacijah. 
Najpomembnejše določbe te zakonodaje, ki je skladna s
sporazumi v okviru WTO na globalni ravni, so: 
-       
Zagotovljeno mora biti prosto trženje terminalske opreme in uveden
enoten način odobravanja te opreme, ki ga izvajajo (še) državni organi na
podlagi skupnih tehničnih predpisov (CTR). Ti smejo vsebovati le bistvene
zahteve, kot so npr. varnost omrežja, zaščita podatkov, zagotovitev skladnosti
z omrežjem in v upravičenih primerih tudi zagotovitev medsebojnega delovanja
terminalske opreme. Nova direktiva bo odpravila državno odobravanje terminalske
opreme, odgovornost za skladnost s predpisi pa bo prenesena na proizvajalce te
opreme. 
-       
Odprtost javnih omrežij (ONP) je temeljni pogoj za razvoj konkurence.
Osnovna direktiva opredeljuje načela, po katerih morajo pogoji dostopa do
javnih omrežij temeljiti na objektivnih kriterijih, države morajo zagotoviti
enakopravnost pri obravnavi, preglednost in javno objavo pogojev ter postopkov
za pridobitev tega dostopa; usklajeni morajo biti tehnični in finančni pogoji
dostopa do javnih omrežij; v direktivah o medomrežnih povezavah, govorni
telefoniji in univerzalnih storitvah ter zakupljenih vodih so ta načela
razčlenjena po posameznih primerih. 
-       
Zagotovljeno mora biti primerno in učinkovito medomrežno povezovanje z
javnimi telekomunikacijskimi omrežji, prevladujoči obratovalci (dominantni
operaterji) morajo ugoditi vsem razumnim zahtevam za medomrežne povezave in
javno objaviti pogoje za medomrežne povezave, cene morajo biti pregledne in
usklajene s stroški, obratovalci morajo vzpostaviti tak sistem stroškovnega
knjigovodstva, ki bo omogočil identifikacijo teh stroškov, postopki sporazumov
in pogodb morajo biti javno objavljeni in pogoji pregledni, podrobne
informacije o tehničnih standardih morajo biti javno dostopne, pogodbe o
medomrežnih povezavah morajo biti dostavljene državnim organom in dostopne
zainteresiranim strankam, državni organi (regulativni organi) imajo pravico nadzirati
take dogovore in po potrebi intervenirati. 
-       
Države morajo zagotoviti osnovne (bazične) storitve, ki so tudi po ceni
dostopne vsem državljanom, in vzpostaviti sistem za pokrivanje stroškov teh
storitev; sistem zagotavljanja teh storitev mora biti pregleden, konkurenčno
nevtralen in enakopraven za vse obratovalce. Države lahko samostojno odločajo o
višji stopnji zagotavljanja univerzalnih storitev v svojem državnem prostoru,
vendar na pregleden, enakopraven in konkurenčno nevtralen način. 
-       
Zagotovljene morajo biti zadostne kapacitete vodov za zakup, ki morajo
omogočiti vsaj minimalno izbiro vmesnikov. Na voljo morajo biti vse potrebne
informacije o tehničnih karakteristikah, tarifah, pogojih dobave in uporabe,
dovoljenjih itd. Cene za zakupljene vode morajo biti pri prevladujočih
obratovalcih usklajene s stroški in pregledne. 
-       
Reguliranje telekomunikacij morajo prevzeti neodvisni regulativni
organi, ki naj imajo odločilno vlogo pri zaščiti konkurenčnega delovanja, zato
v nobenem primeru ne smejo biti odvisni od obratovalcev telekomunikacijskih
storitev. Regulativni organi morajo zagotavljati javnost in preglednost, ki bo
omogočila stabilnost in napovedljivost dogajanj v trgovanju s storitvami. 
-       
Odgovornost za upravljanje radiofrekvenčnega spektra in sistema
številčenja naj prevzamejo državni (ali drugi neodvisni) organi, države pa
morajo na pregleden in enakopraven način omogočiti dostop do takšnih omejenih
virov in njihove uporabe. 
-       
Liberalizirane so vse telekomunikacijske storitve in potrebna
infrastruktura, individualno dovoljenje za opravljanje storitev se sme
zahtevati samo v določenih primerih, ko se dodeljuje omejene dobrine ali
posebne pravice oziroma obveznosti. V drugih primerih mora zadoščati
priglasitev, t.j. oblika avtorizacije, ki ne zahteva izrecne odobritve pred
začetkom opravljanja storitev. Pogoji, po katerih se opravljajo storitve,
morajo temeljiti na objektivnih, nediskriminacijskih in preglednih kriterijih.
Izdajo dovoljenja je mogoče zavrniti samo iz utemeljenih razlogov, pogoji in postopki
pridobitve oziroma zavrnitve morajo biti javno objavljeni, roki za pridobitev
dovoljenja pa primerni. 
-       
Države morajo vzpostaviti časovno in vsebinsko učinkovite postopke za
reševanje sporov med obratovalci, v delovanju svojih organov morajo zagotoviti
preglednost in javnost regulative, postopkov in pogojev dovoljenj ter
enakopravno obravnavo vseh vpletenih. 
-       
Tarife dosedanjih monopolnih obratovalcev se morajo uskladiti s stroški
in biti neodvisne od vrste uporabe priključka. 
-       
Javno se morajo objaviti informacije o regulativnih organih, tarifah,
dostopu do distribucijskih in informacijskih omrežij, zahtevah za tehnične
vmesnike, zahtevah za prijavljanje, registriranje in druge oblike
identifikacije potreb tujih ponudnikov storitev itd. 
-       
Prevladujočim (dominantnim) obratovalcem se lahko predpišejo večje
dolžnosti in pravice (pri medsebojnem povezovanju in v drugih primerih). 
EU nadaljuje s prizadevanji za uskladitev telekomunikacijske
politike in za uspešno delovanje tega trga in pripravlja nadaljnje ukrepe, ki
se nanašajo na prenosljivost telefonskih številk, prosto izbiro obratovalca,
varnost in tajnost telekomunikacijskih sporočil, škodljivo vsebino (internet),
pospeševanje vseevropskih povezav, (naročniške) imenike, univerzalne mobilne
sisteme (UMTS), obračunske sisteme in podobno. 
Prilagoditev načelom EU bo pozitivno vplivala na nadaljnji
razvoj telekomunikacij, zato je treba našteta načela v celoti vgraditi v našo
zakonodajo.
5. RAZVOJ REGULATIVE
5.1 Izhodišča
Na področju telekomunikacij potekata proces oblikovanja in
uveljavljanja državnih organov za to področje in proces prehoda na tržni
sistem. Ker ta procesa zahtevata spremembo številnih pravnih norm, spremembe v
državni upravi in tudi v miselnosti ljudi, ju je mogoče uveljaviti le postopno,
vzporedno z dograditvijo zakonodaje, posebej še, ker liberalizacija
telekomunikacij zahteva novo zakonodajno okolje, katerega načela so se tudi v
svetu oblikovala šele zadnja leta. 
Program predvideva postopno in nadzorovano liberalizacijo
telekomunikacij. Urejanja medsebojnih odnosov med obratovalci
telekomunikacijskih storitev ni mogoče prepustiti delovanju trga, ker njegovi
mehanizmi še niso dovolj razviti. Zakonodaja mora biti fleksibilna, da lahko
sledi hitrim tržnim in tehničnim spremembam. 
Slovenija je že ločila obratovalce poštnih od obratovalcev
telekomunikacijskih storitev, poleg tega pa tudi regulativne funkcije od
operativnih funkcij, kar je predpogoj za liberalizacijo telekomunikacij.
5.2 Spremembe zakona o telekomunikacijah
Pri veljavnem zakonu o telekomunikacijah je opazen vpliv
evropske zakonodaje. Vsebuje precej novejših usmeritev, vendar so rešitve
večinoma na ravni, doseženi v EU v začetku devetdesetih let, ko so se šele
oblikovale pravne rešitve liberaliziranega telekomunikacijskega tržišča. Zakon
ne vsebuje pravnih norm, ki jih je EU sprejela po letu 1994. 
Teze za nove zakonodajne rešitve so: 
1.     
Določiti pravila za vstop novih obratovalcev. Sistem koncesij je treba
nadomestiti s sistemom dovoljenj (licenc). Izdajo dovoljenj in priglasitve za
opravljanje storitev mora voditi organ, pristojen za regulacijo
telekomunikacij. Dovoljenja naj se izdajajo za storitve, ki uporabljajo
radijske frekvence ali (pomembnejše) telekomunikacijske številke, npr. za
storitve govorne telefonije. Druge telekomunikacijske storitve naj se opravlja
na podlagi priglasitve. Izdajo dovoljenja se lahko zavrne le, če vlagatelj ne
izpolnjuje predpisanih in javno objavljenih pogojev. 
2.     
Javne telekomunikacijske storitve, ki so se doslej urejale v skladu z
zakonom o gospodarskih javnih službah, se bodo v novem zakonu o
telekomunikacijah uskladile s pravnim redom EU. Univerzalne storitve, ki
vključujejo tudi zagotavljanje teh storitev osebam s posebnimi zahtevami ali
drugačnimi zmožnostmi ter na manj razvitih in podeželskih področjih, se
zagotovijo vsem državljanom brez izjem in po dostopnih cenah. Financiranje in
porabo sredstev za zagotavljanje teh storitev bo odobraval in nadziral
regulativni organ, sredstva pa bodo prispevali vsi obratovalci govornih
storitev. 
3.     
Zakon bo natančno opredelil pravice in obveznosti o zagotavljanju
odprtosti omrežij tako pri medsebojnem povezovanju omrežij kot pri zakupu vodov
in priključevanju naročnikov. Določeni bodo postopki za zagotovitev enakopravne
obravnave uporabnikov, preglednost in javnost podatkov, preprečitev
izkoriščanja prevladujočega položaja na trgu in podobno. Določene bodo pravice
in obveznosti za prevladujoče (dominantne) obratovalce oziroma obratovalce s
pomembnim tržnim vplivom (signifikantne). 
4.     
Oblikovanje cen telekomunikacijskih storitev bo v načelu prosto. Zakon
mora zagotoviti pravno podlago za nadzor nad oblikovanjem stroškovnega
obračunskega sistema obratovalcev, ki imajo na trgu prevladujoč položaj in
sprejemanje ustreznih obvezujočih odločitev v zvezi z definiranjem obračunskega
sistema, ki zagotavlja oblikovanje cen po dejanskih stroških. 
5.     
Zakon bo opredelil pristojnosti neodvisnega regulativnega organa, kot je
navedeno v točki 5.4, in mu tako omogočil učinkovito urejanje
telekomunikacijskega trga. 
6.     
Zakon bo zagotovil “pravico do poti”; da bodo lahko obratovalci, ki
imajo dovoljenje za opravljanje telekomunikacijskih storitev, izvajali
napeljave (inštalacije) in vzdrževalna dela na javnem ali zasebnem zemljišču
ali objektih. Če z lastnikom zemljišča ali objekta ne pride do sporazuma, bo
zakon določal postopke, ki bodo omogočili hitro ukrepanje, določitev odškodnine
in konkretni način uveljavljanja ‘pravice do poti’. Zakon bo določil načela za
skupno uporabo objektov in naprav. 
7.     
V postopku priprave zakona bo treba proučiti možnost ustanovitve
telekomunikacijskega sveta, določiti njegove pristojnosti, način imenovanja in
v njem zagotoviti zadosten vpliv uporabnikov in strokovne javnosti. 
8.     
Za potrebe uporabnikov, obratovalcev in javnosti mednarodnih organizacij
bo zakon določil načela za zbiranje, hranjenje, obdelavo, prenos in sporočanje
telekomunikacijskih podatkov. 
9.     
Zakon bo dal pravne podlage obratovanja telekomunikacijskih sistemov za
potrebe delovanja organov in organizacij na področju obrambe, varnosti, zaščite
in reševanja vključno z oblikovanjem krovnega organa, ki bo skrbel za enoten
sistem zaščite in varovanja telekomunikacijskih sistemov in prenosa informacij.
10.  
Določbe sedanjega zakona glede odobravanja opreme, elektromagnetne
združljivosti, upravljanja radiofrekvenčnega spektra, telekomunikacij za
potrebe državnih organov, zagotavljanja tajnosti oziroma odstop od tajnosti,
zaščite podatkov in zasebnosti, zaščite telekomunikacijskih naprav in drugih
podobnih zadev bodo dopolnjene in prilagojene novejšemu razvoju. Natančneje
bodo opredeljene obveznosti obratovalcev pri izvajanju nujnih storitev in
opravljanju posebnih preiskovalnih ukrepov v primerih, ko je to predvideno z
zakonom. 
V postopku priprave in sprejemanja predloga zakona bo treba
proučiti in uskladiti tudi zakonodajo, ki ureja področja inšpekcije,
protimonopolnega ukrepanja, cen, označevanja proizvodov, organizacije državne
uprave ipd. Ta področja so povezana s telekomunikacijami, niso pa še usklajena
acquis communautaire. Proučiti bo treba, predvsem glede na konvergenčnost
telekomunikacij, informacijskih tehnik ter tehnologij in radiodifuzije
(medijev), tudi razmejitev pristojnosti posameznih državnih organov. 
Za pravočasno sprejetje zakona in njegovo uveljavitev je
treba pripraviti predlog novega zakona o telekomunikacijah za prvo branje v
državnem zboru najkasneje do konca leta 1999.
5.3 Podzakonski akti in tehnična regulativa
Do sprejetja zakona o telekomunikacijah leta 1997 so področje
telekomunikacij urejali trije zakoni in v oktobru leta 1994 sprejeti pravilnik
o uporabi predpisov s področja telekomunikacij. Ta pravilnik je določil, kateri
predpisi in splošni akti od 500 predpisov, ki sta jih izdala Skupnost
jugoslovanskih pošt, telegrafov in telefonov (ZJPTT) in Zvezni sekretariat za
promet in zveze, se prenehajo uporabljati in kateri se v RS še uporabljajo. V
veljavi je tako ostalo še 84 predpisov. 
Zmanjševanje števila predpisov, se mora v skladu z načeli EU
nadaljevati. Težišče predpisov je treba iz tehnične vsebine prenesti na
urejanje trga. Tehnični predpisi urejajo področje terminalske opreme in
radijskih postaj in predpisujejo bistvene zahteve (varnost, zaščito omrežja,
medsebojno delovanje terminalske opreme in javnega omrežja, ekonomično rabo
radiofrekvenčnega spektra). Podlaga predpisom bodo standardi, določeni s
hierarhijo pravnega reda EU. 
Odobravanje telekomunikacijske opreme, ki ga državni organi
še opravljajo v strokovnih ustanovah večinoma na podlagi poročil o opravljenih
preverjanjih skladnosti s predpisi, se omejuje le na odobravanje terminalske
opreme in radijskih postaj. Evropska unija predvideva postopno opuščanje
obveznih preverjanj v pooblaščenih ustanovah. Proizvajalci bodo skladnost s
predpisi potrjevali samo s svojo izjavo. 
V splošni zakonodaji je treba urediti skupne podlage tehničnih
prepisov, t.j. uveljavljanje usklajenih (harmoniziranih) standardov Evropske
unije, prehod na uporabo znaka CE, odgovornost za hibni proizvod in drugo.
5.4 Neodvisni regulativni organ
V prehodu iz monopolnih v tržne odnose in z državne na
zasebno lastnino je nujno sorazmerno močno državno reguliranje telekomunikacij.
Zaradi hitrih tehnično tehnoloških in poslovnih sprememb mora ta regulativa
vsebovati le temeljna načela. 
Neodvisni regulativni organ se je v državah Evropske unije,
vzporedno z liberalizacijo telekomunikacij, razvil iz državnih uprav za
telekomunikacije oziroma je organizacijsko in razvojno njihovo nadaljevanje. V
večini držav članic Evropske unije delujejo neodvisni regulativni organi z
nalogami: 
-       
urejanje področja komunikacij od enega uporabnika omrežja do uporabnika
istega ali drugega omrežja; 
-       
urejanje področja univerzalnih storitev; 
-       
urejanje poštenega, primerno razvitega in harmoniziranega
telekomunikacijskega trga ter pospeševanje zdrave konkurence na tem trgu; 
-       
pospeševanje medomrežnega povezovanja, medomrežnega obratovanja; 
-       
zagotavljanje enakopravnega dostopa do telekomunikacijskih omrežij in
storitev na način, ki bo za uporabnike in obratovalce najbolj ekonomičen in
učinkovit; 
-       
zagotavljanje delovanja telekomunikacijskih obratovalcev po načelih
nepristranske obravnave (nediskriminacije) in sorazmernosti
(proporcionalnosti); 
-       
upravljanje radiofrekvenčnega spektra in telekomunikacijskega
številčenja ter zaračunavanje pristojbin za njuno uporabo, zagotovitev
prenosljivosti številk, dodeljevanje blokov številk oziroma posameznih številk
uporabnikom in obratovalcem pod enakimi pogoji; 
-       
spremljanje razvoja na področju telekomunikacij, možnost pridobivanja
informacij od obratovalcev in zagotavljanje informacij uporabnikom in
obratovalcem; 
-       
spremljanje razvoja standardizacije in tehnične telekomunikacijske
regulative ter sprejemanje ukrepov za njihovo uveljavljanje in izvajanje; 
-       
spremljanje in reševanje pritožb uporabnikov in obratovalcev ter
ustrezno ukrepanje; 
-       
izdajanje dovoljenj za storitve, odobravanje opreme, dodeljevanje
radijskih frekvenc v skladu s predlogi pristojnega neodvisnega in samostojnega
telesa ter dodeljevanje številk; 
-       
nadzorovanje izvajanja predpisov oziroma izpolnjevanja pogojev,
predpisanih ali določenih v dovoljenjih za opravljanje storitev; 
-       
spremljanje gibanja cen in preprečevanje nepravilnosti v zvezi z njimi; 
-       
sodelovanje s primerljivimi organi v drugih deželah članicah EU in z
organi mednarodnih organizacij ter uvajanje njihovih izkušenj v prakso. 
Sedanja zakonska ureditev področja ni v celoti skladna z
navedeni nalogami. Na eni strani so naloge porazdeljene med Ministrstvo za
promet in zveze, Ministrstvo za ekonomske odnose in razvoj, Upravo Republike
Slovenije za telekomunikacije, Prometni inšpektorat Republike Slovenije in
druge organe, na drugi strani pa vse naloge niti niso zajete ali pa so drugače
opredeljene. Taka ureditev je draga in ni primerna za učinkovito delovanje v
pogojih, kot jih predvideva program. Čeprav tudi Evropska unija dopušča, da
navedene naloge opravlja več organov, izkušnje kažejo, da je najbolj učinkovito
te naloge združiti v enem organu. Pomembno je tudi, da je ta organ neodvisen od
političnih vplivov, obratovalcev, itd., in da so postopki, pogoji v
dovoljenjih, morebitna navodila in usmeritve za delo javno objavljeni. Za
učinkovito izvajanje naštetih nalog mora imeti regulativni organ tudi vsa
pooblastila za nadzor in ukrepanje. Imeti mora pravico dostopa do vseh
dokumentov in naprav, zahtevati in dobiti potrebne informacije, preverjati dejstva
in nalagati ukrepe za reševanje sporov ali nepravilnosti in imeti tudi možnosti
za prisilno izvajanje določenih ukrepov. Večino takih pooblastil imajo v
sedanji organizaciji inšpekcijski organi. Podvajanje teh pooblastil ne bi bilo
racionalno, zato je treba naloge inšpekcijskega telekomunikacijskega nadzora v
celoti združiti v neodvisnem regulativnem organu. 
Neodvisni regulativni organ se bo razvil iz sedanje Uprave RS
za telekomunikacije, vendar bi jo bilo treba materialno in kadrovsko okrepiti,
na novo vzpostaviti oddelke oziroma dejavnosti v zvezi s cenami, reševanjem
sporov, medomrežnim povezovanjem in (inšpekcijskim) nadzorom, tako da bo imel
50–60 zaposlenih, ki bodo morali biti dobro strokovno usposobljeni.
Financiranje tega organa bo moralo biti stalno in samostojno, kot vir pa bi se
lahko uporabili prihodki od dovoljenj za storitve in uporabo frekvenc ter
licenčnine. 
Korektnost delovanja organa je treba zagotoviti z javnostjo
in preglednostjo dela, postopkov in odločitev ter z načinom imenovanja
direktorja, njegovega odpoklica, nadzorom nad delovanjem organa in direktorja.
Smotrno bi bilo vzpostaviti nadzorni (telekomunikacijski) svet, ki bi lahko
prevzel nadzorno vlogo nad delom organa ali pa tudi druge naloge s področja
telekomunikacij.
5.5 Številčenje
Telekomunikacijsko številčenje postaja vedno bolj pomembno za
delovanje omrežij. Poleg telefonskega številčenja po priporočilu E.164 je treba
enako obravnavati tudi številčenje po priporočilu X.121 ter naslavljanje
oziroma poimenovanje pri podatkovnih telekomunikacijah in pri internetu.
Upravljanje številskega prostora s plani oštevilčenja, načini dodeljevanja in
odvzemanja številk, zaračunavanje pristojbine za uporabo (blokov) številk,
vzpostavitev skupne oziroma javne zbirke številk, upravljanje te zbirke ipd.
bodo zagotovili ekonomično uporabo te dobrine in enakopraven dostop do nje. 
Liberaliziran trg telekomunikacijskih storitev zahteva
prenosljivost številk, t.j. možnost, da naročnik zadrži svojo (telefonsko)
številko, če menja obratovalca ali naslov/lokacijo. Prenosljivost številk ni
samo stvar regulative, ampak je to tudi tehnično in organizacijsko vprašanje,
ki bo rešeno v več fazah: 
-       
v prvi polovici leta 1999 je treba sprejeti predpise, ki bodo v
prehodnem obdobju omogočili racionalno dodeljevanje in odvzemanje številk, 
-       
zmanjšati število omrežnih skupin na šest, 
-       
do konca leta 1999 je treba izdelati nov sistem telekomunikacijskega
številčenja, ki bo omogočil večobratovalsko delovanje v fiksnih javnih in
drugih omrežjih, 
-       
po predhodnih pripravah je treba v letu 2001 omogočiti, da bodo lahko
naročniki z enostavno kodo izbrali obratovalca za vsak klic posebej; naročnik
bo moral imeti možnost, da sam nastavi predizbiro določenega obratovalca, 
-       
pripraviti omrežje, da bo najkasneje leta 2002 mogoč prenos številk tako
med obratovalci kot med različnimi geografskimi lokacijami. 
Slovenija bo sprejela načela, sprejeta v CEPT, za poenotenje
principov telekomunikacijskega oštevilčenja in za pripravo enotnega evropskega
številčnega prostora, kot je to že naredila z uvedbo kode 00 za izhod v
mednarodno omrežje in številke 112 za klic v nuji.
5.6 Upravljanje radiofrekvenčnega spektra
Radiofrekvenčni spekter je omejena naravna dobrina. Zakon
predpisuje za področje upravljanja radiofrekvenčnega spektra uredbo o
razporeditvi radiofrekvenčnih pasov v Sloveniji, individualna radijska
dovoljenja, skupinska dovoljenja, možnost priznavanja tujih dovoljenj in
možnost delovanja brez radijskega dovoljenja, če je tako določeno v predpisu.
Ureditev je usklajena s prakso v Evropi, pri nadaljnjem delu pa bo treba
uveljaviti večjo javnost in preglednost postopkov izdajanja radijskih
dovoljenj. 
Nadzor nad delovanjem radijskih naprav je deljen med Prometno
inšpekcijo RS in Upravo RS za telekomunikacije. Ustreznejša in bolj učinkovita
rešitev bi bila združitev nadzora v Upravi za telekomunikacije. 
Pristojbine za uporabo radiofrekvenčnega spektra in način
obračunavanja morajo biti oblikovani tako, da pokrivajo stroške administracije
pri upravljanju radiofrekvenčnega spektra in hkrati ustrezno omejujejo
morebitno njegovo neracionalno rabo. Velik del pristojbin izvira iz obveznosti
radiodifuznih organizacij, zato bi bilo potrebno presežek od pristojbin, po
pokritju prej navedenih stroškov administracije, uporabiti za spodbujanje
ustvarjanja in produkcije teh organizacij, zlasti pa lastne slovenske
produkcije in za izpolnjevanje drugih obveznosti države za razvoj kulturne
razpoznavnosti Slovenije v širšem evropskem in svetovnem prostoru. 
Čimprej je treba nujno izvesti javne razpise za izbor
obratovalcev sistema mobilne telefonije GSM 800, sistema prizemnih snopovnih
zvez TETRA, sistema osebnega klica ERMES. Novi ponudniki storitev mobilnih
telekomunikacij bodo ugodno vplivali na razvoj tako telekomunikacij kot
gospodarstva, pomagali angažirati dodatni kapital za razvoj telekomunikacij in
omogočili zaposlitev precejšnjega števila novih delavcev. 
Satelitske komunikacije vključno s sistemi satelitskih
osebnih komunikacij S-PCS so v zadnjih letih z zniževanjem cen, vse boljšim
izkoriščanjem radiofrekvenčnega spektra in zanesljivostjo delovanja postale
resna konkurenca klasičnim telekomunikacijam. Na segmentih trga kot so pomorske
komunikacije, radiolokacija in podobno so satelitske komunikacije že
izpodrinile klasične rešitve. Slovenija bo imela pri tem le manjši delež,
vendar pa njihovega uvajanja kljub temu ne bi smeli ovirati, saj bi to lahko
pomenilo nepotrebno zaostajanje v razvoju. 
Sestavni del upravljanja radiofrekvenčnega spektra je tudi
urejanje področja elektromagnetne združljivosti. Obstoječa zakonska ureditev je
v celoti usklajena s pravnim redom EU razen nekaterih izjem, določenih za
prehodno obdobje do konca leta 2000. Do izdaje ustreznih predpisov, ki bodo
določali videz in uporabo drugačnega znaka skladnosti v Republike Sloveniji
oziroma znaka CE, je v pravilniku predpisan začasni znak za označevanje EMC.
5.7 Zagotavljanje odprtosti javnih telekomunikacijskih omrežij
Fiksno javno telekomunikacijsko omrežje je skupaj s
storitvami govorne telefonije pomemben dejavnik socialnega in ekonomskega
razvoja. Brez telefonskega priključka na tem omrežju praktično ni več javnega
ali zasebnega življenja, pa tudi storitve drugih obratovalcev so od tega
omrežja močno odvisne. Ponudba in konkurenca na liberaliziranem delu se bosta
razvijali le, če bosta zagotovljena enakopraven dostop in kakovostna uporaba
tega omrežja pod poštenimi, preglednimi, nediskriminacijskimi pogoji in po
stroškovno orientiranih cenah. 
Svetovna trgovinska organizacija in Evropska unija sta,
zavedajoč se pomena prostega dostopa do telekomunikacijskih omrežij, razvili
sistem pravil o zagotavljanju odprtosti omrežij (ONP), ki zajemajo tako določbe
o zakupu vodov, o medomrežnih povezavah, pravila o priključevanju in uporabi
navadnih telefonskih priključkov, kot tudi načela o zagotavljanju univerzalnih
telekomunikacijskih storitev (USO) vsem interesentom. 
Gradnja telekomunikacijskih sistemov, posebej kabelskih
napeljav, je zaradi potrebnih dovoljenj in soglasij ter velikih fiksnih
gradbenih stroškov zamudna in draga. Tudi iz okoljevarstvenih in urbanističnih
razlogov ni primerno, da gradi te kapacitete vsak za sebe, zato mora država
poskrbeti za graditev skupnih prenosnih kapacitet in zagotoviti zakup vodov na
celotnem ozemlju po tržnih pogojih z upoštevanjem v svetu uveljavljenih pravil.
V obdobju do konca leta 2000 mora to nalogo prevzeti Telekom Slovenije. 
Obstoječa zakonodaja ureja medomrežne povezave, vendar so
določbe pomanjkljive. Manjkajo zahteve, da so pogodbe o medomrežnih povezavah
dostopne interesentom, niso vgrajene določbe o stroškovni usklajenosti cen in o
načinu vodenja stroškovnega knjigovodstva, preglednost ni zagotovljena, zato
ima obratovalec javnega omrežja možnost zaviranja priključevanja nanj, ko to ni
v njegovem interesu, državni organi pa imajo omejene možnosti intervenirati v
korist novim obratovalcem. 
Zagotavljanje telefonskega priključka je po zakonu o
telekomunikacijah urejeno tako, da je govorna telefonija obvezna gospodarska
javna služba, kar omogoča z dodatnimi določbami v uredbi o načinu opravljanja
javnih telekomunikacijskih storitev govorne telefonije in teleksa ter o
upravljanju javnega telekomunikacijskega omrežja in v Splošnih pogojih za
opravljanje javnih telekomunikacijskih storitev uveljaviti večino načel, ki sta
jih postavili WTO in EU. Namen obvezne gospodarske javne službe je tako kot
obveznost zagotavljanja univerzalnih storitev (USO), zagotavljanje javnih
potreb, kadar jih ni mogoče zagotoviti na trgu pod pogoji, ki so za vse
uporabnike enaki. Tudi definicija govorne telefonije se v obstoječi ureditvi
ujema z definicijo univerzalnih storitev, kot jih trenutno predpisujejo
direktive. Podobne so tudi določbe o enakih pravicah uporabnikov, javnosti
oziroma obveščanju, o priključevanju terminalske opreme, javnosti določenih
podatkov, možnosti pritožbe, obvezne sklenitve (naročniške) pogodbe z
naročnikom, o tehničnih in drugih pogojih vmesnikov, imenikih in podobno itd.,
vendar te določbe niso tako natančno opredeljene, kot jih opredeljuje pravni
red EU, in obratovalec ne deluje v konkurenčnem okolju. 
V Sloveniji trenutno še ni popolne dostopnosti do javnih
telekomunikacijskih storitev, zato ni mogoče v celoti zagotavljati univerzalnih
storitev. V okviru obvezne gospodarske javne službe je zato treba do konca leta
2000 ustvariti razmere, ki obsegajo povečanje zmogljivosti (kapacitet) omrežja
tako, da bo mogoče zmanjšati število nerealiziranih vlog za telefonski
priključek na (približno) nič, odpraviti dvojčne priključke in povečati število
priključkov na manj razvitih in podeželskih območjih. 
Dokler je Telekom Slovenije izključni izvajalec storitev
obvezne gospodarske javne službe govorne telefonije in teleksa, bosta priprava
omrežja za zagotavljanje telefonskih priključkov na podeželskih in nerazvitih
območjih in financiranje tega morala potekati v njegovem okviru. Stroški,
vezani na zagotavljanje univerzalnih storitev, so definirani kot razlika med
stroški zaradi obveznosti univerzalnih storitev in stroški brez take obveznosti
(kalkulacija mora upoštevati metodologijo iz aneksa III, direktive 97/33/EC).
Ocenjujemo, da ti stroški v Sloveniji po letu 2000 ne bodo veliki. Če bodo
analize pokazale, da bi bili stroški zagotavljanja univerzalnih storitev
nepoštena obremenitev za obratovalce s temi obveznostmi, bodo sredstva za te
namene prispevali tudi drugi obratovalci govorne telefonije. Cene teh storitev
in poraba sredstev za njihovo financiranje ter morebitni prispevki drugih
obratovalcev bodo morali biti javni in pregledno prikazani, odobriti in nadzirati
pa jih bo moral regulativni organ. 
S spremembo zakona o telekomunikacijah bo mogoče uresničevati
socialne cilje telekomunikacij tudi na nerazvitih področjih in za osebe s
posebnimi zahtevami ali drugačnimi zmožnostmi, v celoti z zagotavljanjem univerzalnih
storitev. Obseg zagotavljanja univerzalnih storitev se bo postopoma večal, po
letu 2000 pa bi v ta nabor funkcij postopoma vključevali npr. zahteve o
pokritosti z javnimi govorilnicami, podrobno zaračunavanje zvez, posebne
funkcije, priključek ISDN in drugo. 
Pripomniti velja, da sistem zagotavljanja univerzalnih
storitev omogoča na nerazvitih in podeželskih območjih le razvoj storitev, ki
so zajete v sistem zagotavljanja univerzalnih storitev. Morebitno državno
pospeševanje drugih omrežij in storitev, npr. CaTV, radiodifuzije, interneta,
je treba na teh območjih vključiti v politiko oziroma načrte za pospeševanje
manj razvitih in podeželskih območij.
5.8 Telekomunikacijske storitve
Zakon razvršča telekomunikacijske storitve v dve skupini, v
javne telekomunikacijske storitve in tržne telekomunikacijske storitve. 
Javne telekomunikacijske storitve so storitve govorne
telefonije in teleksa, ki se opravljajo kot obvezna gospodarska javna služba.
Do 31. 2. 2000 ima Telekom Slovenije izključno pravico opravljanja storitev
govorne telefonije. Ne glede na to določbo lahko na območjih, kjer je gostota
telefonskih priključkov nižja od povprečne v Sloveniji, podeli Vlada RS
koncesijo za graditev krajevnih telekomunikacijskih omrežij, vendar lahko
storitve na teh omrežjih opravlja le Telekom Slovenije. 
Zakon razvršča tržne telekomunikacijske storitve v tri
skupine: 
1.     
Telekomunikacijske storitve z uporabo radiofrekvenčnega spektra: 
(npr. storitve mobilnih zvez, večine
satelitskih storitev, storitve prenosa radiodifuznih programov in osebnega
klica). Opravljajo se v okviru koncesije, ki jo podeli vlada na podlagi javnega
razpisa. Dosedanja praksa in zakon omogočata enostavno dodeljevanje radijskih
frekvenc oziroma radijskih dovoljenj za zasebno uporabo, dovoljevanje storitev
pa je s postopkom pridobitve koncesije precej zapleteno. To je vodilo do
močnega razvoja zasebnih radijskih omrežij in včasih tudi do neracionalne
izrabe radiofrekvenčnega spektra, saj ta omrežja izkoriščajo radiofrekvenčni
spekter slabše, kot ga izkoriščajo tehnično tehnološko sodobnejša in stroškovno
učinkovitejša komercialna omrežja. Pri pripravi novega zakona bo treba proučiti
možnost združitve radijskega dovoljenja z dovoljenjem za storitve in omogočiti
raznovrstnejše načine dodeljevanja radiofrekvenčnih pasov oziroma dovoljenj za
storitve, kot so npr. razpisi in podobno. 
2.     
Telekomunikacijske storitve na podlagi dovoljenja: 
dovoljenje za storitve, ki ga izda Uprava RS
za telekomunikacije, se po zakonu zahteva za podatkovne telekomunikacije, dajanje
telekomunikacijskih vodov v zakup, kabelske komunikacijske oziroma
distribucijske sisteme, javne telefonske govorilnice, satelitske zveze VSAT ter
širokopasovne in multimedijske telekomunikacije. Zakon tudi določa, da je do
konca leta 2000 izključni izvajalec graditve in upravljanja javnih
telekomunikacijskih omrežij za podatkovne telekomunikacije in za širokopasovne
in multimedijske zveze Telekom Slovenije. 
3.     
Telekomunikacijske storitve, ki se opravljajo na podlagi priglasitve: 
to so vse preostale storitve, ki ne spadajo
v prejšnji skupini; priglasitev se vloži na Upravo RS za telekomunikacije. 
Ureditev opravljanja storitev ni v skladu z zakonodajo EU.
Regulativo telekomunikacijskih storitev je treba poenostaviti in napraviti
preglednejšo, kot je predvideno v točkah 4. in 5.2.
5.9 Cene
Telekomunikacijska dejavnost je bila v preteklosti monopolno
organizirana, zato ni bilo posebne potrebe, da bi bile cene posameznih storitev
usklajene s stroški. Tako v svetu kot pri nas je bila (je) mednarodna pogovornina
(cena mednarodnih klicev) višja v primerjavi s stroški, domača pogovornina
(medkrajevni in krajevni klici) pa nižja; mednarodni telefonski promet je tako
subvencioniral domačega. Nove tehnike in tehnologije so stroške mednarodnega
telekomunikacijskega prometa močno zmanjšale, nesorazmerja med stroški in
cenami pa so ostala ali se celo povečala. Tudi cene drugih storitev, npr.
teleksa, priključnine, (mesečne) naročnine itd., niso v razmerju s stroški.
Taka nesorazmerja med stroški in cenami bi na prostem trgu vodila do velikih
anomalij, saj bi novi obratovalci prevzeli najbolj rentabilne segmente, stari
obratovalci pa bi poslovali z izgubo, ki bi jo morala pokrivati država. Vse
države so se zato odločile za preureditev tarifnih razmerij. 
Podatki analize o stroških in cenah Telekoma Slovenije po
metodologiji OECD kažejo precejšnja odstopanja cen od stroškov. Po teh podatkih
bi se morale zmanjšati cene za nov priključek, za zakupljene vode in za klice v
medkrajevnem prometu za 60–70%, povečati pa cene naročnine za 200% ter cene
krajevnih in medkrajevnih klicev za 120–140%. 
Tudi primerjave s cenami v drugih državah, ki so se na
liberalizacijo že bolje pripravile, dajejo podobne rezultate. Pričakovati je,
da se bodo stroški in posledično cene mednarodnega prometa v prihodnje še
zniževali. Posebej velja poudariti, da raziskave ne kažejo potrebe po večji
povprečni spremembi cen, ne v primerjavi s stroški, ne v primerjavi s cenami v
tujini, če ne upoštevamo večje potrebe graditve priključkov na redko naseljenih
območjih. Preureditev tarif bo pomenila povečanje pogovornine naročnikom, ki
imajo pretežno krajevne oziroma domače klice, zmanjšala pa bo zneske pogovornin
za mednarodne pogovore in stroške novim naročnikom (priključnina). 
Spremembo tarifnega sistema je treba izvesti sočasno z
zamenjavo oštevilčenja. Poenostavitev tarifnih con in preureditev cen po teh
ugotovitvah je treba izvesti v več etapah do konca leta 2000. Najbolje bi bilo
izvesti reguliranje cen po načelu “price cap” in prepustiti prestrukturiranje
obratovalcu, ki mora ob tem upoštevati postavljene omejitve oziroma veljavne
predpise. 
Regulacija cen bo morala biti v naslednjem obdobju
elastičnejša in kompleksnejša. Pristojnosti za regulacijo cen bodo zato morali
prevzeti telekomunikacijski organi. Cene telekomunikacijskih storitev se bodo
postopoma sproščale na tistih segmentih telekomunikacijskega tržišča, na
katerih bo dosežena zadostna konkurenca. Prevladujoči obratovalci (dominantni
operaterji) bodo morali cene svojih storitev večinoma oblikovati skladno s
stroški. Ti obratovalci bodo morali imeti tako stroškovno knjigovodstvo, da bo
omogočilo ugotavljanje oziroma zasledovanje stroškov po posameznih storitvah.
Regulativni organ bo moral imeti pravico in možnost nadzora tako cen kot tudi
stroškovnega knjigovodstva teh obratovalcev in ukrepanja v primerih odstopanj.
5.10 Odnos do vsebine telekomunikacijskih sporočil
Digitalna tehnika prenosa in obdelave signalov omogoča
nudenje tradicionalnih in novih telekomunikacijskih storitev, npr. govornih,
podatkovnih, slikovnih ali zvokovnih storitev, po istih omrežjih. Zbližujejo se
nekdaj ločene storitve telekomunikacij, informacijskih tehnologij in medijev
ter nastajajo nove storitve oziroma možnosti, ki vsebujejo elemente prej
ločenih storitev. Obratovalci poskušajo izkoristiti svoje omrežje tudi za
nudenje vsebine in funkcij, npr. nudenje prenosa obvestil oziroma sporočanja
informacij, shranjevanje sporočil, bujenje, prenašanje sporočil v obliki
osebnega klica itd. Marsikdaj je ta vsebina tako vgrajena v telekomunikacijska
omrežja, da je ni mogoče obravnavati ločeno. Razvoj računalnikov je izredno
pospešil razvoj storitev, povezanih s pridobivanjem, razvrščanjem, prenašanjem
in shranjevanjem podatkov, razvoj omrežij za prenos podatkov pa je omogočil
opravljanje teh dejavnosti na daljavo. Najbolj so pojavi novih oblik storitev
opazni pri internetu, npr. prenos govora prek interneta, prikazovanje vsebine
časopisov prek interneta, elektronsko poslovanje prek interneta in podobno.
Tudi digitalna televizija in radio omogočata prenos dodatnih podatkov oziroma
obvestil, pojavljajo pa se že omejeni primeri interaktivne oziroma plačljive
televizije in podobno. To zbliževanje telekomunikacij, informacijskih tehnik in
medijev v novo obliko končne dejavnosti pomeni, da nastajajo v
telekomunikacijah novi problemi, ki so bili prej značilni za informacijske
tehnike, tehnologije in medije. Taki problemi so npr. odgovornost za vsebino,
kraja, dokazovanje pristnosti, kriptografska zaščita, odnos do nelegalne in
moralne vsebine, nepooblaščeno zbiranje informacij, vzdrževanje ravnotežja med
javnostjo dela (svobodo izražanja) in varovanjem osebnih in javnih interesov
itd. 
Z ustrezno regulativo bo treba tako ščititi uporabnika kot
ponudnika telekomunikacijskih storitev. Uporabnika bo treba zaščititi glede
zasebnosti in varnosti njegovih osebnih podatkov, ki se po omrežju prenašajo,
in glede kakovosti storitev, ki jih ponudniki ponujajo. Tak primer je
preverjanje identitete ponudnika (ali kupca) storitve ali blaga. Uporabnik mora
imeti na voljo zagotovilo, da je ponudnik blaga ali storitve dejansko tisti, za
katerega se izdaja. EU je pripravila predlog direktive o elektronskem podpisu,
po kateri bi elektronski podpis imel pravno veljavo od 1. januarja 2001 naprej.
Tudi pri nas moramo sprejeti oziroma dopolniti zakonodajo, ki bo predpisovala
postopke in pogoje, ki morajo biti izpolnjeni za pravno veljavnost
elektronskega podpisa oziroma akustičnosti vsebine. Opredeliti bo treba, v
skladu z rešitvami mednarodnih organizacij ali drugih držav, predvsem pogoje za
delovanje organizacij, ki bodo potrjevale verodostojnost elektronskega podpisa
oziroma vsebine (certifikacijski organi). 
Po drugi strani bo treba zaščititi vsebino, ki se ponuja in
prenaša po internetu, na podoben način, kot se sedaj ščitijo intelektualne in
avtorske pravice v klasičnih medijih. 
Vzpostaviti bo potrebno usklajeno delovanje državnih organov,
pristojnih za različne vidike telekomunikacij, medijev in informacijskih tehnik
v luči njihovega zbliževanja (konvergence), tako da bodo na podlagi ustreznih
pravnih podlag odprte možnosti za njihovo boljše in bolj usklajeno reševanje
med sabo povezanih vprašanj s teh področij. Popolnoma ločena in neusklajena
regulativna obravnava telekomunikacij, informacijskih tehnik in medijev bo v
prihodnje predstavljala oviro uvajanju novih aktivnosti in novih kombiniranih
storitev. V tej fazi še ni mogoče predvideti vseh posledic zbliževanja teh treh
področij, zato se obravnavani regulativni ukrepi večinoma nanašajo le na
(klasične) telekomunikacije. 
Nekatere nakazane težave so prisotne že pri uvajanju
digitalne radiodifuzije (T-DAB in DVB-T), ki v enem multipleksu prenaša
“sočasno” več radijskih sporedov (5 stereo + 1 mono) oziroma več televizijskih
sporedov in podatke (sporočila) kot dopolnilo teh radijskih oziroma
televizijskih sporedov, ki so lahko tudi komercialne narave. Na tem področju bo
treba regulirati: 
-       
kriterije za podeljevanje dovoljenj (koncesij), 
-       
odnos med obratovalci oziroma ponudniki storitev, ki bodo skrbeli za: 
-       
pokrivanje z radijskimi signali, 
-       
za RTV sporede, 
-       
za prenos podatkov kot dopolnitev sporedov, 
-       
postopek dodelitve dovoljenj ponudnikom storitev v skladu z zakonom o
telekomunikacijah in zakonom o javnih glasilih.
5.11 Vpliv uporabnikov
V sedanji zakonodaji je marsikatera rešitev še vedno bolj
prilagojena potrebam in zahtevam obratovalcev kot pa uporabnikov. Javnost in
politični dejavniki redko obravnavajo problematiko telekomunikacij, zato se
tudi premalo zavedajo pomena te panoge za razvoj gospodarstva, javnega življenja
in družbenih odnosov. Za povečanje vpliva uporabnikov telekomunikacijskih
storitev na politiko bo treba bolje in bolj načrtno seznanjati javnost o
možnostih in razvoju telekomunikacij in informacijskih tehnik, pospeševati
organiziranost uporabnikov telekomunikacijskih storitev in omogočiti
posvetovanja pri sprejemanju odločitev, posebej še o delovanju
telekomunikacijskih storitev, v katerih je vključena tudi cena dodatne storitve
(prek številke 090, premijske storitve). 
Tudi zakonodaja EU določa, da se je treba o zadevah,
povezanih z razpoložljivostjo, kakovostjo in namenom javnih telekomunikacijskih
storitev posvetovati z zainteresiranimi predstavniki obratovalcev, uporabnikov,
porabnikov, proizvajalcev, ponudnikov in izvajalcev storitev ter upoštevati
njihove poglede. 
Zakon in podzakonski akti bodo morali dati pravno podlago za
zaščito uporabnikov v pogledu enakopravne obravnave, informiranosti, javnosti
dela, obveznih pogodb z obratovalci, možnost reševanja pritožb pred neodvisnimi
organi in podobno. Tudi neodvisni regulativni organ bo moral pri svojih
odločitvah in delovanju zasledovati predvsem koristi uporabnikov. Ti bodo kljub
temu še dolgo v podrejenem položaju, zato mora država poskrbeti še za njihovo
dodatno zaščito. Omogočiti in podpirati mora njihovo delovanje in pomagati, da
se formalno organizirajo. Interesi in načini delovanja telekomunikacijskih
uporabnikov so precej specifični, zato bi jim omogočili, če to želijo,
samostojno organizacijo, z možnostjo sodelovanja z drugimi splošnimi organizacijami
potrošnikov. Neodvisni regulativni organ bi moral biti zadolžen, da taka
organizacija uporabnikov zaživi. 
Povečati se mora vpliv uporabniške organizacije na delovanje
državnih organov. Ti bi morali v določenih primerih obvezno pridobiti njihovo
mnenje. Če bo zakon predvidel telekomunikacijski svet, bi morali biti člani
sveta tudi (predvsem) predstavniki uporabnikov.
6. RAZVOJ OMREŽIJ IN STORITEV
Liberalizacija telekomunikacij, zbliževanje telekomunikacij,
informacijskih tehnik ter tehnologij in medijev ter pojav novih storitev močno
spreminjajo sliko telekomunikacijskega trga. Ob novih domačih obratovalcih se
bodo pojavljali tudi globalni obratovalci. Nekateri bodo kombinirali ponudbo
telekomunikacijskih storitev s storitvami informacijskih tehnik oziroma
medijev. Spremenila se bo tudi sedanja enotna zgradba omrežja. Nastalo bo več
vzporednih omrežij, ki bodo na različnih ravneh povezana in omogočala
medsebojno prehajanje sporočil in s tem tudi medsebojno komuniciranje med
naročniki teh omrežij. Največ različnih omrežij in obratovalcev storitev bo na
mednarodnih zvezah, nekoliko manj na domačih medkrajevnih relacijah, še manj pa
na krajevnih ravneh. Na krajevni, dostopovni ravni bodo prevladovala tri
omrežja: 
-       
sedanje fiksno telefonsko omrežje, 
-       
omrežje CaTV, 
-       
mobilno omrežje. 
Vsako od teh omrežij, ki je (bilo) zasnovano samo za eno
vrsto storitev, se bo razvijalo in izpopolnjevalo za opravljanje katerekoli
storitve z namenom prevzeti čim več prometa drugim omrežjem. Storitve bodo
precej neodvisne od infrastrukture. Za prihodnje obdobje bosta torej značilni
raznolikost storitev, ponujenih prek različnih omrežij in različnih
obratovalcev, in konkurence med njimi. Poleg velikih, velikokrat
multinacionalnih obratovalcev, se bodo pojavljali tudi mali telekomunikacijski
obratovalci, ki bodo specializirani in bodo zapolnjevali posamezne tržne niše
in tako bogatile ponudbo. Slovenija bo morala skrbeti za ugodne pogoje za
njihovo delovanje in razvoj predvsem pri zagotavljanju enakopravnih odnosov z
velikimi obratovalci telekomunikacijskih storitev. 
Kakovost storitev bo v konkurenčnem okolju določal trg. V
prehodnem obdobju in v pogojih monopolnih ali pa prevladujočih obratovalcev
bodo to še urejali predpisi oziroma državni organi, ki bodo morali imeti možnost
intervenirati in poskrbeti za primernost in kakovost storitev. 
Najhitreje se bo razvijalo mobilno omrežje, ki pa ne bo moglo
izpodriniti fiksnega telefonskega omrežja in omrežja CaTV, čeprav bo naslednja
generacija mobilnih omrežij UMTS prometno še bolj zmogljiva. 
Internet bo igral pri nadaljnjem razvoju zelo pomembno vlogo.
Vplival bo tako na razvoj omrežij kot storitev. Druga omrežja bodo prevzela
nekatera načela interneta, pa tudi internet se bo prilagajal s povečano širino
frekvenčnega pasu ter širil svoje storitve na govor in sliko (video). 
Zgrajena širokopasovna povezava do večine naročnikov,
povezana na visoko zmogljivo globalno omrežje, bo odprla pot do storitev na
domu, večpredstavnih (multimedijskih) storitev, učenja na daljavo, zdravljenja
na daljavo (telemedicine), trgovanja na daljavo itd. Gonilo razvoja
telekomunikacij v preteklosti je bil predvsem tehnološki razvoj, gonilo
prihodnjega razvoja pa bodo aplikacije (tehnika) in storitve.
6.1 Razvoj telekomunikacijskega trga
S prihodom novih ponudnikov telekomunikacijskih storitev bo
postal trg precej bolj pester in nepregleden. Klasična delitev
telekomunikacijskih storitev na govor, teleks, faksimile, podatkovni prenos in
sliko bo vedno manj možna in tudi manj smiselna. 
Obseg telekomunikacijskega prometa in storitev bo zaradi
močnega začetnega razvoja mobilne telefonije, faksimila in interneta ter
kasneje še drugih novih multimedijskih storitev močno naraščal. 
Cene telekomunikacijskim storitvam bodo še naprej padale,
najhitreje v mednarodnem prometu. Pričakovati je, da se bo pogovornina (cena)
za medkrajevne in krajevne klice v začetku obdobja celo povečala in bo šele
kasneje zaradi konkurence padla, hitreje pri medkrajevnih klicih. Pričakovano
razmerje cen med krajevnimi, medkrajevnimi in mednarodnimi klici bo 1:1,6:3,2.
Danes je to razmerje dvakrat do štirikrat večje. 
Kljub padanju cen bodo celotni prihodki od
telekomunikacijskih storitev naraščali po realni stopnji več kot 10% letno
predvsem zaradi hitrejše rasti storitev mobilnih omrežij, interneta, storitev z
dodano vrednostjo in drugih novih vrst storitev. Delež teh prihodkov se bo v
bruto družbenem proizvodu povečeval od sedanjih 2% na 6,5% v letu 2015.
Struktura telekomunikacijskih prihodkov pa se bo precej spremenila, saj se bo
delež prihodkov fiksnega telefonskega omrežja zmanjšal, povečal pa delež
prihodkov omrežij CaTV in mobilnih omrežij, tako da bo proti koncu omenjenega
obdobja dosegel okrog 70% fiksnega. Tudi delež pogovornin iz mednarodnih klicev
se bo zmanjšal, povečal pa se bo delež pogovornin iz krajevnih klicev. Bistveno
se bo povečal tudi delež prihodkov od interneta.
6.2 Razvoj fiksnega omrežja
Prvotno je bilo to omrežje namenjeno le za telefonske
(govorne) in telegrafske storitve, z razvojem telekomunikacij in še posebej z digitizacijo
pa se to omrežje prilagaja in postaja podlaga za večino telekomunikacijskih
storitev, saj ga je mogoče z manjšimi dopolnitvami prilagoditi še drugim vrstam
telekomunikacijskih storitev in bo zato še dolgo glavna telekomunikacijska
prometnica. 
Naraščanje priključkov v fiksnem telekomunikacijskem omrežju
se običajno upočasni, ko doseže gostoto 40–60 priključkov na 100 prebivalcev.
Zaradi predvidene liberalizacije telekomunikacij, predvidenih nižjih cen,
vključevanja v evropske integracije in vpliva interneta še ne predvidevamo
izrazite stagnacije, temveč le postopni padec stopnje rasti gostote telefonskih
priključkov. Če se bo nadaljeval gospodarski razvoj Slovenije z enako dinamiko
kot v zadnjih letih in če se bo izvajala v tem programu predvidena
telekomunikacijska politika, se lahko predvidi, da bo letna rast števila
telefonskih priključkov s sedanjih 7%–8% letno postopoma padala in bo leta 2005
znašala okrog 4%. Takrat naj bi bilo priključenih okrog 1,1 milijona
telefonskih naročnikov. Za leto 2015 predvidevamo še letno rast 2% in 1,55
milijona telefonskih priključkov ali gostoto okrog 77%. Taka dinamika
naraščanja naročnikov praktično pomeni, da bo zgrajeno letno nekaj manj kot
50.000 novih naročniških priključkov. Med temi priključki bo postopoma naraščal
delež ozkopasovnega ISDN in raznih širokopasovnih priključkov, ki bodo ob koncu
obdobja znašali okrog 70% vseh priključkov. Pri predvidevanju rasti števila
priključkov so bila upoštevana gibanja v drugih državah v obdobjih, ko so imele
sedanjo našo gostoto priključkov, in nekatere napovedi nadaljnjega razvoja v
tujini. 
Zaradi vse večje uporabe terminalske opreme, ki zahteva večjo
frekvenčno širino prenosnega pasu, se bodo dostopovna (krajevna) omrežja vedno
bolj gradila z optičnimi vlakni (kabli), v prvi fazi do poslovnih uporabnikov
in večjih skupin stanovanjskih uporabnikov, v naslednji fazi pa do vsakega
uporabnika. Predvidevamo, da bo leta 2015 okoli 60% dostopov zgrajenih z
optičnimi vlakni. Nove tehnike bodo omogočile povečanje pretoka tudi po
obstoječih kablih z bakrenimi vodniki. V dostopovnih omrežjih bo naraščala
uporaba radijskih sistemov, kot je DECT in podobno. Ker bo verjetno v Evropi
prevladal koncept, da so obratovalci CaTV in fiksnega omrežja ločene pravne
osebe, bosta verjetno ti dve omrežji vsaj na krajevnem nivoju v glavnem ločeni.
Kot posledica množične uporabe internetskih in multimedijskih
storitev se bo izredno hitro povečevala količina prenesenih sporočil prek
medkrajevnega in mednarodnega omrežja. Po nekaterih ocenah se bo ta količina
podvojila v času od 18 do 24 mesecev. Medkrajevno in mednarodno omrežje, ki se
bo gradilo izključno z optičnimi kabli, bo moralo tej rasti slediti. V zadnjih
letih so bili položeni optični kabli na približno 75% medkrajevnega in mednarodnega
omrežja, katerih skupna dolžina presega 4000 kilometrov. Graditev bo treba
nadaljevati z isto dinamiko, saj bo le tako mogoče slediti potrebam in razvoju
v svetu, kjer so bila v zadnjih petih letih zgrajena močna mednarodna omrežja
(podmorskih medkontinentalnih) optičnih kablov (FLAG, AC-1, Africa ONE,
SEA-ME-WE). V pripravi pa je tudi največji projekt te vrste doslej – Oxygen, ki
bo s 158.000 km skupne dolžine povezal v informacijsko omrežje ves svet. 
Na nadaljnji razvoj fiksnega omrežja in popestritev ponudbe
na liberaliziranem trgu storitev lahko vpliva tudi država, ki bo morala
odločiti, ali bodo smele velike organizacije železniškega, cestnega in
elektrogospodarstva presežke svojih telekomunikacijskih kapacitet ponuditi na
prostem trgu.
6.3 Telekomunikacije na podeželskih območjih in zagotavljanje
univerzalnih storitev
Razvoj telefonije na manj razvitih območjih je bil v zadnjih
letih nekoliko hitrejši kot drugje, zato je po regijah gostota telefonskih
priključkov nekoliko bolj izravnana kot je bila v preteklosti. Spodnja tabela
prikazuje gostoto po poslovnih enotah Telekoma Slovenije za leti 1995 in 1997,
predvidevanja za leto 1998 in odstotek gospodinjstev s telefonskim priključkom,
v Tabeli 2 pa je podana gostota po občinah ob koncu leta 1997. Gostota
telefonskih priključkov v gospodinjstvih je precej večja, kot jo imajo
približno enako razvite države. 
Tabela 2
– Gostota telefonskih priključkov po občinah


Poslovna
  
enota
  

Gostota 
1995 

Gostota 
1997 

Ocena 
1998 

Indeks 
1998/1995 

Gostota 1997 
v gospodinjstvih 


Celje
  

25,5 

31,3 

33,1 

130 

78,95 
 

Koper
  

39,6 

44 

46,3 

117 

97,65 
 

Kranj
  

32,3 

35,9 

37,4 

116 

87,89 
 

Ljubljana
  

38 

42,4 

45,3 

119 

90,41 
 

Maribor
  

27,4 

32 

34 

124 

79,66 
 

Murska
  Sobota 

20,1 

26,1 

28,9 

143 

73,72 
 

Nova
  Gorica 

28,3 

33,8 

35,3 

125 

80,25 
 

Novo
  mesto 

27,2 

32,2 

34,5 

127 

84,84 
 

Trbovlje
  

25,9 

32 

34,9 

135 

72,58 
 

SKUPAJ
  

30,8 

35,6 

37,9 

123 

84,54 
 

Zakon predvideva, da morajo
izvajalci javnih telekomunikacijskih storitev v skladu s programom (3. člen)
zagotoviti ustrezno pokritje svojega območja s predpisano kakovostjo javnih
telekomunikacijskih storitev (7. člen) in da se z dolgoročnim programom poleg
drugega določa tudi uporaba ekonomsko upravičenih tehnologij za pokrivanje
podeželskih in manj razvitih območij. Program zato obravnava poleg postopnega
povečevanje pokritja z javnimi telekomunikacijskimi storitvami tudi prehod na
sistem zagotavljanja univerzalnih storitev in razvoj (ekonomsko upravičenih)
tehnik in tehnologij za pokrivanje podeželskih in manj razvitih območij
podobno, kot določata Evropska unija in Mednarodna trgovinska organizacija v
svojih sistemih zagotavljanja univerzalnih/bazičnih telekomunikacijskih
storitev. 
Sedanja telekomunikacijska zakonodaja določa, da morajo
obratovalci omogočiti vsem uporabnikom priključitev na svoje telekomunikacijsko
omrežje, če so na voljo proste kapacitete ne glede na oddaljenost naročnika od
razvodišča. Za pospešitev graditve telekomunikacijske infrastrukture na
podeželskih območjih bo potrebna poenostavitev upravnih postopkov (zbiranje
soglasij) pri graditvi telekomunikacijske infrastrukture ter uzakonitev
“pravice do poti” za obratovalce, zadolžene za zagotavljanje univerzalnih
storitev. 
Večji del ozemlja Slovenije je razgiban, gričevnat in deloma
gorat teren z razpršeno poselitvijo. Velik del zemljišča je težaven za gradnjo
kabelske infrastrukture, zato je precej zgrajenega omrežja z nadzemnimi vodi.
Tudi pogostnost udara strele je velika, zlasti v osrednjem in zahodnem delu
države. 
Zaradi naštetih značilnosti je treba pri izbiri opreme za
graditev telekomunikacijske infrastrukture, še posebej na podeželskih območjih,
upoštevati predvsem zanesljivost delovanja opreme, saj so vzdrževalni stroški
na takem terenu lahko zelo veliki. Za graditev infrastrukture na podeželskih
območjih je treba izbirati predvsem tele rešitve: 
-       
kjer je le mogoče in ekonomsko upravičeno, je treba uporabljati kabelske
sisteme z optičnimi vlakni namesto z bakrenimi, 
-       
za povezavo med primarno telefonsko centralo in distribucijskimi
vozlišči (točka – več točk) se uporabijo radijski sistemi, če je takšna rešitev
cenovno ugodnejša od kabelske. Za distribucijo od vozlišč do naročnika se
uporabijo podzemni kabli ali pa radijska naročniška zanka, zasnovana na tehniki
DECT ali na drugih podobnih tehnikah, 
-       
če je mogoče, se za dostop do uporabnikov uporabijo tudi obstoječa
omrežja kabelske televizije; pogoj za to je primerljiva kakovost storitev in
cena tako zgrajenih priključkov, ki mora biti nižja od graditve novega ali
razširitve obstoječega telefonskega krajevnega kabelskega omrežja, 
-       
če je mogoče zagotoviti ekonomično in tehnično popolnoma enakovredno
storitev, kot jo zagotavlja standardni analogni telefonski priključek, se lahko
uporabljajo tudi mobilna omrežja (enako zaračunavanje dohodnih in odhodnih
klicev, kakovost prenosa podatkov z analognim modemom in prenosa pisnih
sporočil), 
-       
nadzemne vode in naročniške multiplekse PCM se sme uporabiti le izjemoma
in praviloma začasno, ko drugih načinov povezave ni mogoče zagotoviti dovolj
hitro. 
Za vsak posamezen primer graditve telekomunikacijske
infrastrukture na zahtevnejšem terenu je treba izdelati tržno raziskavo potreb
po storitvah, oceno stroškov več različnih sprejemljivih in že preskušenih
načinov graditve omrežja ter na podlagi tako pridobljenih informacij izbrati
najprimernejšo od predlaganih različic. 
Državni organ mora za potrebe graditve podeželskih
telekomunikacijskih sistemov na celotnem ozemlju Slovenije zagotoviti zadostno
število frekvenc, predvsem v frekvenčnih pasovih 2520 MHz do 2670 MHz za
sisteme “točka-več točk” po priporočilu CEPT T/R 13-01E, ter vse frekvenčne
pasove, predvidene za fiksno radijsko storitev v uredbi o razporeditvi
frekvenčnih pasov v Sloveniji.
6.4 Omrežje Telekoma Slovenije
Po fiksnem telefonskem omrežju, ki ga upravlja Telekom
Slovenije, se odvija, brez upoštevanja radiodifuzije, več kot 90% javnega
telekomunikacijskega prometa. Omrežje se preureja za opravljanje novejših
storitev. Tako obsežno infrastrukturo je mogoče preurediti le postopoma. V
glavnem je dokončana prva faza, ki zajema digitizacijo medkrajevnega omrežja in
usposobitev za opravljanje integriranih storitev (ISDN). Ta tehnika omogoča
večjo kakovost govora, enostavno vpeljavo dodatnih funkcij in hitrost prenosa
podatkov 120 kbit/s pri baznem dostopu in 2 Mbit/s pri primarnem dostopu. V
večini krajev je že mogoče uporabljati storitve ISDN. 
Naslednja faza obsega preureditev omrežja iz petravninske v
dvoravninsko zasnovo, vpeljavo dodatne “inteligence” v omrežje (koncept TNM
/Telecommunications Network Management/ oziroma IN /Intelligent Network/),
zgraditev medkrajevnega omrežja z optičnimi kabli, opremljanje prenosnih poti s
sinhronsko digitalno hierarhijo (SDH) in asinhronskim načinom prenosa (ATM).
Sočasno s preurejanjem oziroma posodabljanjem omrežja se povečujejo tudi
zmogljivosti krajevnega (dostopovnega) omrežja, kabelske kanalizacije, central,
medkrajevnega in mednarodnega omrežja, prenosnih naprav in drugih gradnikov
telekomunikacijskega omrežja. Povečane zmogljivosti bodo uporabljene tako za
obstoječe ozkopasovno omrežje kot tudi za novo širokopasovno omrežje, ki bo
delovalo vzporedno z ozkopasovnim omrežjem, postopoma pa bo prevzemalo od njega
vse več prometa in ga končno povsem nadomestilo. 
Obstoječe krajevno (dostopovno) omrežje je še večinoma
grajeno z bakrenimi vodniki in ima skupno okrog 720.000 dostopov (podatki
veljajo za konec leta 1997). Okrog 300 dostopov je zgrajenih z optičnimi
vodniki, predvsem za poslovne uporabnike, okrog 2000 dostopov pa z radijskimi
zvezami. Nekaj več kot 70% krajevnega kabelskega omrežja je položenega v
zemljo, preostalo pa je, predvsem na podeželskih območjih, zgrajeno s
samonosilnimi kabli po drogovih. 
Nadaljnji razvoj dostopovnega omrežja bo Telekom Slovenije
gradil tako, da bo pokrivalo celotne potrebe priključkov v fiksnem omrežju
(točka 6.2). Tako bo imelo omrežje v letu 2005 približno 1 milijon, v letu 2015
pa okrog 1,3 milijone dostopov. V skupnem številu dostopov bo vedno več
izvedenih z optičnimi kabli, in sicer okrog 15% v letu 2005 in 40% v letu 2015.
Povečalo se bo tudi število radijskih dostopov, katerih delež bo znašal leta
2005 predvidoma okrog 10% celotnega števila dostopov. Ker so vgrajene velike
kapacitete kablov z bakrenimi vodniki, bodo z uporabo novejših tehničnih rešitev
(npr. XDSL) tudi obstoječim naročnikom, priključenim na take kable, omogočene
večje prenosne hitrosti oziroma zmogljivejši terminali. 
Kabelska kanalizacija je zgrajena v vseh večjih naseljih in
ima okrog 5.000 km cevi. Prvotno je bila kanalizacija grajena z betonskimi
cevmi oziroma bloki, po letu 1973 pa s plastičnimi cevmi. Medkrajevni optični
kabli manjših kapacitet so izven naselij položeni v plastične cevi, v mestih pa
v kabelsko kanalizacijo. Kabelsko kanalizacijo bo treba zgraditi v vseh gosteje
naseljenih območjih, v večjih krajih pa bo treba kabelske napeljave graditi, če
je le mogoče, skupaj z drugimi uporabniki podzemnih komunalnih napeljav. 
Klice v fiksnem omrežju posreduje 648 central s skupno
kapaciteto 885.000 naročniških telefonskih priključkov (dostopov), od tega je
72,8% naročniških priključkov že na digitalnih centralah. Na centralah je
vgrajenih 13.765 baznih in 602 primarnih priključkov ISDN, ki omogočajo skupaj
45.590 digitalnih priključkov. Centrale imajo vključenih 108.100 digitalnih in
33.100 analognih medkrajevnih vodov. 
Sedanje fiksno telekomunikacijsko omrežje ima še petravninsko
hierarhijo, ki se bo postopoma spreminjala v dvoravninsko (slika 6.4.1). Klice
bo posredovalo ca. 60 primarnih central, ki bodo povezane po potrebi med seboj
in na eno ali več sekundarnih central, ki bodo v Ljubljani, Kopru, Novem mestu,
Mariboru, Celju in Kranju. Sekundarne centrale bodo povezane med seboj in na
mednarodni centrali v Ljubljani in Mariboru. Na mednarodni centrali bosta
povezani tudi primarno-sekundarni centrali v Murski Soboti in Novi Gorici
(slika 6.4.2). 
Medkrajevno omrežje je grajeno s sodobnimi koaksialnimi in
optičnimi kabli. Okrog 76% medkrajevnih zvez je digitalnih. V prihodnje bo to
omrežje grajeno le z optičnimi kabli. Zmogljivosti posameznih medkrajevnih
kablov znašajo od 140 Mbit/s do 2,5 Gbit/s. Še posebej je pomembno tako
imenovano hrbtenično omrežje, ki poteka, podobno kot cestni križ, od Lendave do
Kopra oziroma Sežane in od Karavank do Obrežja (slika 6.4.3). Gradnja slovenskega
optičnega križa je bila končana v letu 1998, s svojo kapaciteto pa zadošča
prometnim potrebam do leta 2005. Zaradi večje zanesljivosti bo dopolnjen z
optičnimi obroči in bo tako hrbtenica medkrajevnega in mednarodnega prometa. Za
te obroče bo z menjavo optičnih vlaken uporabljeno tudi optično omrežje drugih
lastnikov telekomunikacijske infrastrukture. Na hrbtenično omrežje bodo vezani
vsi medkrajevni in mednarodni telekomunikacijski kabli. 
Za prenos signalov po optičnem omrežju bosta uporabljena sistem
sinhrone digitalne hierarhije (SDH) in asinhroni način prenosa (ATM). Za
povezavo večjih izvorov prometa in za zakupljene vode služi prenosno omrežje s
šestimi obroči SDH (slika 6.4.4), za mednarodne povezave pa hrbtenično omrežje
SDH (slika 6.4.5). 
Širokopasovno omrežje ATM tvorijo tri hrbtenična stikala z
lokacijami v Ljubljani, Mariboru in Kopru. Hrbtenična stikala ATM bodo povezana
z enakimi omrežji ATM v sosednjih državah ter dostopovnimi stikali (slika
6.4.6), ki bodo postavljena v regionalnih središčih, po potrebi pa tudi na
drugih lokacijah. Omrežje ATM bo z internetovim protokolom, ki bo eden glavnih
izvorov širokopasovnega podatkovnega prometa, lahko zadostilo potrebam vseh
obratovalcev in uporabnikov. Poleg širokopasovnih se bodo na to omrežje
postopoma povezovali tudi ozkopasovni izvori prometa. Povezava na hrbtenična
stikala ATM bo izvedena ločeno za sekundarne centrale in mednarodne zveze. 
Poleg podatkovnega omrežja po standardih X.25 oziroma X 400
je Telekom Slovenije uvedel tudi bistveno hitrejše in kakovostnejše fleksibilno
omrežje blokovnega posredovanja podatkov, ki bo v prihodnje uporabljeno tudi
kot dostopovno omrežje za omrežje ATM. Povezava bo izvedena prek dostopovnih in
hrbteničnih stikal. 
V naslednjih letih predvidevamo izredno hitro rast
medkrajevnega prometa. Zaradi povečevanja števila naročnikov, povečevanja
števila klicev po posameznem naročniku, povečevanja povprečnega trajanje zveze
in uporabe zmogljivejših terminalov se bo medkrajevni in mednarodni
telekomunikacijski promet povečeval po stopnji 40%–50% letno. Potrebne in
predvidene zmogljivosti hrbteničnega omrežja za leti 2000 in 2005 prikazujejo
slike 6.4.4, 6.4.5 in 6.4.6.
6.5 Mobilna omrežja
Sistemi mobilne telefonije se razvijajo izredno hitro, tako
da je danes v teh omrežjih vključenih že več kot 260 milijonov naročnikov. Po
napovedih se bo vsako leto število novih naročnikov povečevalo za vsaj 100
milijonov, tako da bo po letu 2000 že več kot 400 milijonov naročnikov v takih
omrežjih. Za leto 2005 nekateri napovedujejo že 1 milijardo mobilnih
naročnikov, v nekaterih državah pa bo penetracije celo presegla 100%.
Vseevropski digitalni sistem (GSM) s 135 milijoni naročnikov (konec leta 1998)
vodi pred vsemi drugimi celičnimi sistemi. 
V naslednjih letih bodo prevladovala sedanja digitalna
celična omrežja, ki bodo kapaciteto povečevala s sistemi na višjih frekvencah
(GSM 800). Poglavitna storitev bo sicer še vedno storitev govorne telefonije,
ki pa bo oplemenitena z novimi storitvami inteligentnega omrežja (IN), kot so
npr. “zaprta uporabniška skupina” (CUG), “družinski paketi”, “navidezno zasebno
omrežje”, itd. Za leto 2001 ocenjujejo, da bo kar 60% vseh klicev v GSM omrežju
baziralo na uporabi omrežja IN. Velik poudarek bo dan tudi prenosu podatkov.
Sistemi že danes ponujajo uporabniku prenos podatkov, oddajanje in sprejemanje
elektronske pošte, prenos kratkih sporočil. Glavna ovira za hitrejši razmah teh
storitev je prenosna hitrost, ki je danes omejena na 9600 bit/s. Že v letu 1999
so obratovalci storitev GSM ponudili hitrost do 64 kbit/s. Ta storitev bo
zlasti uporabna pri oddaljenem dostopu do notranjega omrežja v podjetju, za
videokonference, prenos datotek. S tehniko GPRS (paketna radijska storitev –
General Packet Radio Service) bo postalo omrežje GSM z vidika internetovega
protokola transparentno. Poleg tega bo GPRS omogočal prenos podatkov s
hitrostjo, ki bo presegla 100 kbit/s. GPRS je hkrati vmesni korak do uvedbe
mobilnih sistemov tretje generacije. Intenzivno potekajo trije projekti
satelitske mobilne telefonije: Iridium, Globalstar in ICO. Sistem Iridium je že
operativen, operacionalizacija Globalstar-a je bila predvidena za prvo polovico
leta 1999, ICO pa v letu 2000. Vsi trije satelitski obratovalci so se že
včlanili v združenje obratovalcev storitev GSM (GSM MoU), kar kaže na njihovo
željo sodelovati z obstoječimi obratovalci GSM. Satelitska mobilna telefonija v
tem trenutku ni konkurenca obstoječim obratovalcem storitev GSM, ampak pomeni
komplementarno storitev. Dvonamenski (dvozvrstni) in večnamenski (večzvrstni)
terminali bodo uporabnikom omogočili dostop do več omrežij. Mobilni telefon bo
avtomatično, ne da bi to uporabnik telefona vedel, vstopal v tisto omrežje (na
primer DECT, GSM900, GSM1800, Iridium, Globalstar), ki bo trenutno na voljo. 
Naslednja generacija mobilnih sistemov bo sestavljena iz
zemeljskih in satelitskih komponent. Omrežja in terminalska oprema bodo s svojo
širokopasovnostjo omogočala večpredstavnostne (multimedijske) aplikacije.
Prihodnjemu uporabniku bo omogočeno globalno prehajanje med obstoječimi
zemeljskimi, kakor tudi zemeljskimi in satelitskimi sistemi. Če je pri GSM
glavni poudarek na prenosu govora, je pri univerzalnem mobilnem
telekomunikacijskem sistemu (UMTS) glavni poudarek na prenosu podatkov. Pri
fiksnih (stacionarnih) terminalih bo prenosna hitrost 2 Mbit/s, pri hitro
premikajočih se pa “samo” 144 kbit/s. Novi sistem bo največjo pozornost namenil
večpredstavnosti (multimedijskosti), internetu, hitremu prenosu podatkov, itd.
Globalna medobratovalnost (interoperabilnost) in globalno prehajanje oziroma
sledenje sta naslednji glavni značilnosti novega standarda. 
Predvideni začetek komercialnega delovanja sistemov nove
generacije mobilnih komunikacij je leto 2002. Do takrat naj bi državne uprave
za telekomunikacije sprostile frekvenčni pas za nove tehnike in nove
tehnologije (najmanj 2x 40 MHz do največ 155 MHz ali 185 MHz). V državah
Evropske unije lahko že v letu 1999 pričakujemo prve podelitve koncesij za
UMTS. Slovenija bo mobilna omrežja UMTS uvajala usklajeno in sočasno z drugimi
evropskimi državami. 
Storitve mobilne telefonije nudi v Sloveniji podjetje
Mobitel, ki je imelo ob koncu leta 1998 vključenih okrog 40.000 naročnikov
analognega mobilnega sistema NMT410 in okrog 150.000 naročnikov digitalnega
mobilnega sistema GSM900. Ob 197 postavljenih baznih postajah zagotavlja
Mobitel ob koncu leta 1998 naslednjo pokritost prebivalstva:
-       
avtoinstalacija                                         86,2%
-       
ročni telefon                                            81%
-       
v zgradbah                                              73,2%
Mobitel je z Iridiumom kot četrti obratovalec storitev GSM v
Evropi podpisal pogodbo o sledenju in pogodbo, s katero je postal obratovalec
njegovih storitev v Sloveniji. S tem je slovenskim uporabnikom zagotovljena
dosegljivost v kateremkoli delu sveta in seveda tudi v kateremkoli delu
Slovenije. 
V oktobru 1998 je bila s podjetjem Simobil sklenjena
koncesijska pogodba za drugega obratovalca storitev mobilne telefonije GSM, ki
bo začela z nudenjem storitev v letu 1999. 
Storitve osebnega klica opravlja le podjetje Teleray v
sodelovanju z RTV Slovenije in Telekomom. Sistem deluje po standardu RDS v
frekvenčnem pasu zvokovne radiodifuzije 87,5 MHz–08 MHz in ima okrog 7.000
naročnikov. 
Vsi ti obratovalci omrežja so hkrati tudi ponudniki storitev.
Pojavljajo pa se tudi prvi ponudniki storitev (Debitel), ki nimajo svojega
omrežja, nudijo pa storitve različnih obratovalcev omrežja. 
Koncesijo je treba podeliti za uporabo dela radiofrekvenčnega
spektra za storitve osebnega klica sistema ERMES, za komercialni prizemni
snopovni (souporabni) sistem TETRA in za sistem mobilne telefonije GSM1800. 
V Sloveniji, kjer sta predvidena dva obratovalca storitev
sistema GSM900 in več obratovalcev storitev sistema GSM1800, bo število
mobilnih naročnikov hitro naraščalo. Rast mobilne telefonije je izjemno hitra,
zato je količinsko napovedovanje nezanesljivo. Ocenjuje se, da bo leta 2005
vključenih v ta omrežja okrog 600.000 naročnikov. V letu 2015 pa bi lahko bilo
v vseh mobilnih sistemih (GSM900, GSM1800, UMTS) že okrog 1,450.000 naročnikov.
Število naročnikov v analognem mobilnem sistemu NMT410 bo še
nekaj časa stagniralo, nato pa počasi padalo in sistem naj bi proti koncu
obravnavanega obdobja postopoma prenehal obratovati. Pri prenehanju delovanja
se bo upošteval zlasti interes uporabnikov. 
Slovenija ima večje število zasebnih mobilnih omrežij, ki
sorazmerno slabo izkoriščajo dodeljeni radiofrekvenčni spekter. Tudi državni
organi in ustanove (gasilci, reševalci, policija itd.) imajo večinoma svoja
lastna mobilna omrežja. Sodobna komercialna mobilna omrežja, kot sta TETRA (ki
se poleg komercialnih namenov uporablja tudi za vladne oziroma državne potrebe
in za različne zasebne namene oziroma uporabnike) za prizemne snopovne sisteme
in ERMES za klicno-sporočilne sisteme, lahko bolj ekonomično nadomestijo
zasebna mobilna omrežja. Država bo morala to preusmeritev pospeševati, nuditi
na eni strani ugodne koncesijske pogoje za komercialne sisteme, na drugi pa
uvesti pristojbine za uporabo radiofrekvenčnega spektra. Glede na zmogljivosti
novih komercialnih mobilnih omrežij bi morale tudi državne ustanove proučiti
možnost nadomestitve svojih omrežij z zakupom delov komercialnih omrežij ali pa
zgraditve skupnega nekomercialnega prizemnega snopovnega (souporabnega) sistema
TETRA.
6.6 Kabelski distribucijski in komunikacijski sistemi
Omrežje CaTV je drugo najpomembnejše telekomunikacijsko
omrežje v Sloveniji. Ob koncu leta 1997 je v Sloveniji delovalo prek 100
zasebnih obratovalcev CaTV, ki so imeli čez 220.000 priključkov, kar je več kot
30% vseh gospodinjstev. Rast omrežja CaTV, ki je bila v preteklosti izjemno
visoka, se je ustalila nekaj nad 10% letno in bo šele v naslednjih letih začela
polagoma padati. V letu 2005 pričakujemo okrog 450.000 priključkov CaTV, tako
da bo na to omrežje priključenih čez 70% gospodinjstev, v letu 2015 pa
predvidevamo že okrog 650.000 takih priključkov. 
Omrežja CaTV so zgrajena pretežno s koaksialnimi kabli s
prenosno širino frekvenčnega pasu do 450 MHz ter drevesno topologijo za prenos
signalov v eni smeri, t.j. televizijskih in radijskih programov od glavne
sprejemne postaje do uporabnikov. Večinoma so zgrajena kot samostojni otoki
brez medsebojne povezave ali povezave z javnim fiksnim telefonskim omrežjem. Na
določenem območju navadno deluje le en obratovalec, tako da konkurence kljub
velikemu številu obratovalcev praktično ni. 
Nova omrežja CaTV se že gradijo pretežno z optičnimi kabli,
prenosna širina frekvenčnega pasu se povečuje na 606 MHz z možnostjo širitve do
862 MHz. Omogočila bodo obojesmerni prenos signalov, torej tudi od naročnika k
centru ali k drugemu naročniku. Obojesmerni prenos in digitizacija omogočata
opravljanje tudi drugih telekomunikacijskih storitev kot so prenos alarmov,
interaktivna televizija, video na zahtevo, internet itd. 
Širokopasovna omrežja kabelskih obratovalcev, ki segajo do
posameznih gospodinjstev, pomenijo dopolnitev fiksnega javnega hrbteničnega
širokopasovnega omrežja, ker je le-to optimalno prirejeno le za prenašanje
ozkega frekvenčnega pasu (8 kHz), ki je potreben za prenos govora. 
V prihodnje bodo omrežja CaTV omogočala opravljanje tudi
večine drugih telekomunikacijskih storitev. Za nove storitve radiodifuzije
oziroma telekomunikacij je treba omrežja in obratovalce, ki ta omrežja
upravljajo, še usposobiti. Omrežja morajo omogočati enotno napajanje s
programi, izmenjavo programov, medsebojno komuniciranje med naročniki, uporabo
skupnih podatkovnih zbirk itd. Razdrobljena omrežja za opravljanje takih
storitev niso primerna. Večjo konkurenčnost in usposobljenost lahko dosežejo
obratovalci CaTV samo z združevanjem.
6.7 Radiodifuzija
Poleg zakona o telekomunikacijah urejata področje
radiodifuzije še zakon o javnih glasilih in zakon o RTV Slovenija. Za urejanje
tega področja so poleg telekomunikacijskih organov imenovani tudi drugi organi,
predvsem Svet za radiodifuzijo. 
Zakon o javnih glasilih deli radiodifuzne programe (RTV
programi) na nacionalne RTV programe, lokalne nekomercialne RTV programe in
komercialne RTV programe. Kot nacionalni programi, ki jih ustvarja, pripravlja
in oddaja RTV Slovenija, so določeni dva televizijska in trije radijski
programi, program za italijansko in madžarsko narodno skupnost v Sloveniji ter
programi za slovenske narodne manjšine v sosednjih državah. 
Prebivalstvo Slovenije je z nacionalnimi programi pokrito:
televizija                     1.
program                    97%
televizija                     2.
program                    95%
radio                           1.
program                    97%
radio                           2.
program                    97%
radio                           3.
program                    95%
Sedanji nabor frekvenc, dodeljenih
RTV Slovenija, zagotavlja uresničevanje z zakonom določenih obveznosti. 
Na podlagi podatkov Uprave Republike Slovenije za
telekomunikacije o v tem času izdanih in še veljavnih radijskih dovoljenjih
izhaja, da je RTV Slovenija dosegla ob koncu leta 1997 navedeno pokrivanje s
378 televizijskimi oddajniki in 135 zvokovnimi oddajniki. 
Slovenija je začela tudi z oddajanjem nacionalnih
televizijskih programov prek satelita HOT BIRD 3 in tako omogočila pokrivanje
Slovencev v inozemstvu in krajev v Sloveniji, ki doslej s prizemnimi oddajniki
niso bili pokriti. 
Ob koncu leta 1997 je 32 organizacij oddajalo zvokovne
komercialne radiodifuzijske programe in 20 organizacij lokalne zvokovne nekomercialne
radiodifuzijske programe. Največjo pokritost prebivalstva dosegata sporeda
Radia Ognjišče, ki ga lahko sprejema ca. 80% prebivalstva Slovenije, in Radia
glas Ljubljane s pokrivanjem cca 40% prebivalstva. 
Ob koncu leta 1997 je 20 organizacij oddajalo televizijske
komercialne oziroma nekomercialne radiodifuzijske programe, od katerih so
pomembnejši POP TV (MMTV, TV Robin, TV 59) z 80% pokrivanjem prebivalstva
Slovenije, Kanal A s 75–80% pokrivanjem in TV3 s 75% pokrivanjem prebivalstva
Slovenije. 
Frekvenčni prostor, predviden za sedanjo analogno
radiodifuzijsko dejavnost, je močno izkoriščen, možnosti novih oddajnikov so le
na redkih nižjih lokacijah, ki pokrivajo le manjše število prebivalstva.
Nadaljnje povečevanje pokritosti s prizemnimi programi nacionalne televizije je
zaradi hribovitosti terena težavno in drago. Razvoj te dejavnosti bo omogočala
nova tehnika digitalne radiodifuzije in oddajanje programov prek satelita ter
večje povezovanje z omrežji CaTV. 
Uvedba digitalne zvokovne in televizijske radiodifuzije
omogoča boljšo kakovost in boljše izkoriščanje radiofrekvenčnega spektra.
Signale prizemne digitalne zvokovne radiodifuzije (T-DAB) bo v Sloveniji v prvi
fazi mogoče oddajati v frekvenčnem pasu 223,0 MHz–230,0 MHz (sedanji 12. TV
kanal) in v frekvenčnem pasu 1452,0 MHz–1467,5 MHz (1,5 GHz). Frekvenčni pas za
prizemno digitalno zvokovno radiodifuzijo (T-DAB) se bo še širil v skladu z
odločitvami CEPT/ERC. 
Signali za T-DAB so razdeljeni po frekvenčnih blokih. En blok
zaseda frekvenčno širino 1,5 MHz in omogoča prenašanje hkrati petih stereo
kanalov in enega mono kanala. Poleg tega en blok prenaša še podatke kot
dopolnitev zvokovnih sporedov v prej navedenih kanalih in še dodatne signale za
krmiljenje, signalizacijo in podobno. Za T-DAB je predvideno enofrekvenčno
omrežje, kar pomeni, da je za vse zvokovne sporede, podatke in signale v enem
bloku na voljo omrežje oddajnikov, ki delajo na istem radiodifuznem kanalu (na
isti frekvenci). V Sloveniji so trenutno mednarodno koordinirani bloki geografsko
razdeljeni na vzhod in zahod. Meja poteka čez Ljubljano približno po črti
sever-jug. 
Za usklajene frekvenčne bloke bo država razpisala koncesije
za graditev enofrekvenčnih omrežij skladno z zakonom o telekomunikacijah. S
koncesijo si izbrani vložnik pridobi pravico za uporabo radiofrekvenčnega
spektra in oddajanje radiodifuzijskih sporedov po prizemnem omrežju. 
V enofrekvenčnem omrežju so povezani oddajniki, ki so lahko
povezani z določeno konfiguracijo. Konfiguracija sistema določa, kateri oddajniki
prenašajo določene programe. Programov v omrežju je lahko več, kot jih
dovoljuje posamezni oddajnik. Pri načrtovanju pokrivanja področij s posameznimi
bloki je treba upoštevati javni interes. Za nacionalno pokrivanje stremimo, da
posamezna enofrekvenčna omrežja oddajajo izbrane programe prek celotnega
področja. Če je predvideno v frekvenčnih planih, se enofrekvenčno omrežje lahko
uporabi tudi za regionalno pokrivanje. To je mogoče le, če so regije z
geografskimi ovirami dovolj ločene. V tem primeru oddajajo oddajniki v
posameznih regijah za to regijo izbrane programe. 
Za T-DAB je za enak odstotek pokrivanja vložek v omrežje na
območju 1,5 GHz tri- do petkrat višji kot na 12 kanalu TV. Sorazmerno bodo
višji tudi obratovalni stroški. Razliko v ceni gradnje in vzdrževanja na obeh
frekvenčnih območjih mora biti upoštevana pri dodeljevanju in pri določitvi
dajatev koncesionarja. 
V Evropi so postavljeni tudi temelji za uvajanje prizemne
digitalne televizije (DVB-T), ki bo delovala na istih frekvenčnih pasovih kot
analogna. En digitalni frekvenčni blok zaseda širino enega analognega kanala,
prenaša pa štiri televizijske sporede hkrati. Za DVB-T ni predpisan tip
oddajniškega omrežja, ki bo lahko enofrekvenčno, kot pri T-DAB, ali pa
“klasično” (večfrekvenčno), kot pri prizemni analogni televizijski in zvokovni
radiodifuziji. Priprave za uvajanje obsegajo načrtovanje postopne sprostitve
predvidenih frekvenčnih pasov in s tem povezan načrt prehoda iz analogne na
digitalno televizijsko radiodifuzijo. 
Omrežja sedanjega sistema analogne televizije in radia se naj
ne bi več bistveno razvijala, po uvedbi digitalne radiodifuzije pa bi se
analogni sistemi postopoma opuščali in v 15–20 letih popolnoma nadomestili z
digitalnim sistemom. Po letu 2020 bo del pasu za radiodifuzijo na voljo drugim
telekomunikacijskim storitvam.
6.8 Internet
Priljubljenost internetskih storitev narašča. Število
uporabnikov v svetu se bo povečalo od približno 60 milijonov leta 1996 na 300
milijonov leta 2001 in število gostiteljskih računalnikov, vključenih v to
omrežje, od 16 milijonov v letu 1996 na 110 milijonov leta 2001. Še
intenzivneje se povečuje promet po internetu. Predvidevamo, da bo tudi v
Sloveniji količina prenesenih podatkov na temelju internetovega protokola rasla
za več kot 100% letno. 
Internetske storitve v Sloveniji nudi poleg Telekoma
Slovenije še več drugih ponudnikov. Trenutno ima največje število naročnikov
ARNES, katerega nadaljnji razvoj se predvideva na nekomercialni osnovi v skladu
s trendi akademskih in raziskovalnih mrež v svetu. 
Tehnologija interneta je zelo dinamična, prilagodljiva in
trpežna. Uporablja vsa znana telekomunikacijska omrežja, torej telefonsko
omrežje, omrežje z blokovnim posredovanjem, satelitsko, mobilno ali CaTV
omrežje, in omogoča vrsto najrazličnejših povezav (točka – točka, točka – več
točk, več točk – več točk) in storitev. Nove telekomunikacijske tehnike, ki
bodo temeljile na kombinaciji tehnik internetovega protokola in klasičnega
fiksnega omrežja, bodo lahko zagotovile kakovost in varnost storitev ter s tem
možnosti za nove telekomunikacijske storitve. 
Te možnosti, ki še vedno niso v celoti ovrednotene, odpirajo
nove vrste uporabe pri prenosu informacij, v medijih, trgovini in drugod.
Klasične internetske storitve, kot so elektronska pošta, prenos datotek in
svetovni splet, so se utrdile in postale nepogrešljiv del sodobnih
telekomunikacijskih storitev v vseh dejavnostih javnega in zasebnega življenja.
Na pohodu so najnovejše storitve, kot npr. prenos govora, večpredstavne
(multimedijske) storitve, porazdeljene video konference z udeležbo večjega
števila partnerjev, skupinsko delo s tehniko skupinske komunikacije, delo na
daljavo, pouk/učenje na daljavo, predstavitev kulturne dediščine v digitalni
obliki (razstave, muzeji, galerije, arhivi ipd.), storitve video posnetkov na
zahtevo, medicinske storitve na daljavo, diagnostika na daljavo, nadzor
krmiljenja na daljavo ter obširen segment aplikacij, ki jih imenujemo
“elektronsko poslovanje”. Nedvomno se bodo internetske storitve
profesionalizirale. Predvideva se možnost, da bo manjši segment interneta
uporabljen za amaterske internetske storitve, podobno kot so današnje
radioamaterske storitve oziroma področje CB radijskih postaj. Večji segment pa
bo v profesionalni uporabi, podobno kot GSM v primerjavi s CB. 
Zaradi vsega navedenega je logično, da se internetske
storitve obravnava enakovredno s sedanjimi najpomembnejšimi
telekomunikacijskimi storitvami (fiksna in mobilna telefonija, podatkovne
komunikacije, radiodifuzija) z vseh bistvenih vidikov (kakovost storitev,
varnost, zasebnost itd.). 
Po svetu se le počasi zbližujejo gledanja na stopnjo pravne
regulacije (vsebine) interneta. Ker je to svetovni sistem, se pojavljajo tudi
pobude, da bi vprašanja ilegalne in škodljive vsebine obdelali v posebni mednarodni
konvenciji. Vseeno prevladuje mišljenje, da za internet ne bi vpeljevali močne
regulacije. Predvsem naj bi spodbujali samokontrolo ponudnikov dostopa,
spodbujali starše in druge za uporabo programov in opreme za filtriranje
vsebine in dostopov, informirali o morebitnih nevarnostih, povečevali pravno
zaščito, zaostrovali odgovornost za vsebino in podobno. 
Internet je prikladno in močno sredstvo za spodbujanje
vsestranskega razvoja. Država bo morala pospeševati harmonizacijo delovanja
tega omrežja, omogočati zmanjševanje stroškov in cen ter spodbujati njegovo
širjenje, posebej še na socialne skupine, kjer tržna načela ponudbe in
povpraševanja tega ne omogočajo. 
Skladno s svetovnimi trendi razvoja telekomunikacij je
smiselna vzpostavitev hrbteničnega omrežja za internetske storitve ter
povezljivost ponudnikov dostopa in vsebin na nacionalni ravni. To bo omogočilo
ekonomsko optimalen in kakovosten nacionalni ter mednarodni internetski promet.
Navedeno hrbtenično omrežje je pomemben element predlagane SII ter temelj
elektronskega poslovanja in razvoja lastnih internetskih vsebin.
6.9 Zasebna omrežja
Zasebna omrežja ne nudijo svojih telekomunikacijskih
zmogljivosti na trgu, temveč jih uporabljajo le za svoje potrebe ali za ožjo
zaprto skupino uporabnikov, s katerimi delijo stroške postavitve in obratovanja
“svojega” omrežja. Zasebna omrežja gradijo uporabniki, ko jih javna omrežja ne
zadovoljujejo glede cene, zanesljivosti delovanja, varnosti, posebnih
funkcionalnih ali drugih zahtev. V preteklosti so se ta omrežja hitro razvijala
tudi zaradi pomanjkanja kapacitet javnih omrežij. Skupne kapacitete zasebnih
omrežij so precej velike in se približujejo kapacitetam javnih omrežij.
Vrednost zasebnih omrežij skupaj s terminalsko opremo je več kot dvakrat večja
od javnih. 
V zasebnih omrežjih so se v preteklosti uporabljale posebne
tehnične rešitve, v novejšem času pa vedno bolj prevladujejo enake rešitve in
standardi kot v javnih omrežjih. Meja med javnimi in zasebnimi omrežji postaja
vse manj ostra, posebej še, ker bo z liberalizacijo takim omrežjem omogočen
lažji dostop do trga telekomunikacijskih storitev. Integracija telekomunikacij,
računalništva in informacijskih tehnik in tehnologij vnaša tudi v ta omrežja
nove rešitve in možnosti, ki jih nudijo tako klasične telekomunikacije kot tudi
računalništvo, v novejšem času pa tudi internet. Tako se ta omrežja spreminjajo
v enotno informacijsko infrastrukturo. 
Graditev zasebnih omrežij v preteklosti skoraj ni bila
omejevana, pa tudi sedanja zakonodaja za graditev in obratovanje teh omrežij
nima omejitev in bo tako tudi v prihodnje. Zanje ne bi izdajali tehničnih ali
drugih predpisov. Če se njihovi lastniki ne bi drugače sporazumeli z izvajalcem
javnih storitev, bi morala le v omrežnih priključnih točkah javnega omrežja izpolnjevati
predpisane pogoje. Splošni predpisi in omejitve kot npr. o elektromagnetni
združljivosti, uporabi frekvenc in telekomunikacijskih številk bodo seveda
veljali tudi za ta omrežja. 
Posebej velja omeniti dve skupini zasebnih omrežij in sicer
omrežja za potrebe državnih organov in “funkcionalnih sistemov”, kot so bila v
preteklosti poimenovana omrežja nekaterih velikih družbenih, danes državnih
organizacij, npr. omrežja ELES, Slovenskih železnic, DARS in podobno. 
Državni organi (obramba, policija, posebne službe, carina,
itd.) imajo večkrat posebne zahteve glede zanesljivosti delovanja, zaupnosti
sporočil, varnosti in drugih razlogov, zato se, kljub vse večji uporabi javnih
telekomunikacijskih storitev, ne bodo mogli odreči svojemu omrežju. Poseben status
imajo telekomunikacije za potrebe obrambe, katerih delovanje, predvsem v
izrednemu stanju, urejajo posebna pravila. Za te namene bo treba tudi v bodoče
z razporeditvijo frekvenčnih pasov nameniti neposredno tudi del frekvenčnega
spektra, o čemer bo tudi v prihodnje odločala vlada. V izrednemu stanju se
pomen telekomunikacij izredno poveča. Vlada mora imeti v takih primerih
pooblastilo, da izvajalcem telekomunikacijskih storitev naloži dodatne
obveznosti ali omejitve, npr. da morajo odstopiti kapacitete, ljudi ali drugo
opremo, lahko pa tudi poveča nadzor nad telekomunikacijami. Vlada lahko tudi
predpiše posebne ukrepe, ki jih morajo obratovalci opraviti že v miru. 
Lastniki “funkcionalnih omrežij” imajo zgrajene obsežne
prenosne telekomunikacijske sisteme s precej prostimi kapacitetami. Že po
sedanji zakonski ureditvi lahko na podlagi dovoljenja ti lastniki nudijo
telekomunikacijske vode v zakup na liberaliziranem delu telekomunikacijskega
trga (vodi za zasebna omrežja, za prenos alarmov, omrežja CaTV in podobno), po
letu 2000 pa bodo lahko nudili vsakršne telekomunikacijske storitve. Vstop
takih organizacij na telekomunikacijski trg bo ugodno vplival na oblikovanje
zdrave konkurence, zato jim je treba dopustiti nudenje telekomunikacijskih
storitev, preprečiti pa nenadzorovano prelivanje finančnih sredstev iz
monopolne dejavnosti ali dejavnosti, za katero imajo posebne pravice, v
telekomunikacijsko dejavnost. Ker bi tako nenadzorovano prelivanje popačilo
tržne odnose, morajo tudi te organizacije voditi ločeno finančno knjigovodstvo
za telekomunikacijsko dejavnost, imeti pa morajo enake pogoje tako za storitve
za lastne potrebe kot tudi za storitve drugim.
6.10 Druga omrežja in storitve
Razvoj drugih omrežij in storitev je težko predvidljiv, ker
je na voljo premalo podatkov, pa tudi definicije npr. pri storitvah z dodano
vrednostjo niso ustaljene in jasne. Vsekakor se bo raznovrstnost storitev
povečevala. 
Posebno omrežje za teleks bo postopoma odmrlo. Nadomestile ga
bodo različne oblike prenosa podatkov oziroma sporočil, kot npr. elektronska
pošta prek interneta, prek omrežja ISDN, posebnega omrežja za podatkovne
storitve (X.25, X.400, blokovno posredovanje). Zagotovo pa bodo prihodnje nove
tehnike in tehnologije omogočile in prinesle še kaj novega. 
Posebno skrb bo treba posvetiti storitvam javnih telefonskih
govorilnic, ki jih trenutno poleg Telekoma nudijo Pošta Slovenije, Petrol in
MTS Kompas. Če opravljanje teh storitev ne bo zadovoljivo, jih bo treba v
prihodnje vključiti med osnovne (univerzalne) storitve in tako zagotoviti
primerno pokritost ozemlja in sprejemljivo ceno. 
Posebno dejavnost oziroma storitev predstavljajo vodenje,
izdajanje, širjenje in oblikovanje javne baze telefonskega
(telekomunikacijskega) imenika v večobratovalskem okolju. Lažje bo predpisati,
da vsak obratovalec poskrbi za izdajo imenika svojih naročnikov, ki to želijo,
kot pa doseči, da bi bili ti imeniki skupni, kar bi sicer bilo ugodnejše za
uporabnike. 
Količina storitev, ki jih plača klicani in so brezplačne za
kličočega (brezplačni telefon, zeleni telefon), in storitev, ki imajo v ceni
klica že vključeno ceno storitve (storitve prek sedanjih številk 080 in 090)
kot tudi dajanje raznih shranjenih informacij, se bo normalno povečevala tudi v
prihodnje.
7. VLOGA IN RAZVOJ TELEKOMA
7.1 Vloga in usmeritev
Vlada RS je ob koncu leta 1997 preoblikovala Telekom
Slovenije v javno podjetje ter v januarju 1998 sprejela statut in akt o
njegovem lastninskem preoblikovanju. Po otvoritveni bilanci na dan 1. januarju
1995 znaša celotni kapital 86.711,935.000 tolarjev, od tega osnovni kapital
65.354,780.000 tolarjev in rezerve 21.357,155.000 tolarjev. Delež Republike
Slovenije v osnovnem kapitalu znaša 48.302,790.000 tolarjev oziroma 73,91%.
Pripravlja pa se tudi predaja največ 10% tega deleža pooblaščenim
investicijskim družbam. Lastniki so še zaposleni z 12,8%, Slovenska razvojna
družba s 5,22%, pokojninski sklad s 5,5% in odškodninski sklad RS z 2,6%. 
Po stanju na dan 30. septembra 1997 je bilo v Telekomu
Slovenije zaposlenih skupaj 3155 delavcev, od tega 189 delavcev za določen čas.
V letu 1997 so skupni prihodki znašali 55.141 milijonov tolarjev, celotni
dobiček 5.622 milijona tolarjev, obseg planiranih investicijskih vlaganj za
leto 1997 pa 19.675 milijonov tolarjev. Bilančna vsota na dan 31. decembra 1997
je znašala 136.631 milijonov tolarjev. Povprečna donosnost kapitala za leto
1997 je bila 4,86%. 
Pavšalno bi lahko ocenili, da sodi Telekom Slovenije med
večja podjetja v Sloveniji in med manjša tovrstna podjetja v svetu. Rezultati
poslovanja so za slovenske razmere dobri, za mednarodne zadovoljivi. Pozitivno
izstopa pokazatelj števila priključkov na zaposlenega, ki je za Telekom
Slovenije 215 (vse za leto 1996), za skupino enako razvitih držav 246, za bolj
razvite države pa 239. Prihodki na zaposlenega so 105.906 USD, v primerjavi s
107.797 USD v enako razvitih in s 126.294 USD v bolj razvitih državah. Telekom
ima, preračunano na priključek, manjše investicije in sicer 214 USD v
primerjavi z 294 USD v enako razvitih državah in z 254 USD v bolj razvitih
državah. Stopnja digitizacije krajevnih telefonskih central je 62%, v skupini
enako razvitih je ta podatek 69,9%, v skupini najbolj razvitih pa 85,5 %. 
Najpomembnejše storitve Telekoma Slovenije so storitve
govorne telefonije. Govorna telefonija in teleks sta obvezni gospodarski javni
službi in ju do konca leta 2000 opravlja Telekom kot izključni izvajalec. V
strukturi prihodkov zavzema govorna telefonija 75,3%, teleks pa le 0,1%.
Stopnja donosnosti na segmentu javne gospodarske službe je 2 do 3%. 
Tržne storitve prinašajo Telekomu Slovenije 24,6% prihodkov,
vendar v tem odstotku niso zajeti prihodki mobilne telefonije. Prihodki od
tržnih storitev naraščajo hitreje kot od govornih storitev, indeksna stopnja
donosnosti tržnih storitev znaša 25%. 
Med tržnimi storitvami daje 4,3% skupnih prihodkov skupina
storitev z dodano vrednostjo. V to skupino se uvrščajo storitve dajanja
informacij, obvestil, nasvetov, nudenja pomoči pri vzpostavljanju zvez in
podobno, kot tudi storitve prek klicnih številk 080 in 090. 
Prihodki od storitev ISDN pomenijo 4,2%, od dajanja vodov v
zakup 3,9%, od medomrežnega povezovanja in dajanja opreme v zakup 3,7%, od
javnih govorilnic pa 1,4% vseh prihodkov. 
Prihodki od interneta (SIOL) pomenijo trenutno le 0,4%, od
prenosa podatkov pa 0,3% prihodkov. Internetovo omrežje, ki ima hiter trend
naraščanja, omogoča Telekomu Slovenije neposredno nudenje storitev prek
vstopnih točk za klice iz navadnih telefonov ali telefonov ISDN. Vstopne točke
so povezane na centralno vozlišče, kar omogoča tudi povezavo s svetovnim
omrežjem Interneta in priključitev drugih slovenskih ponudnikov Interneta. 
Z liberalizacijo bo po letu 2001 tržni delež Telekoma
Slovenije na segmentu storitev fiksnega telefonskega omrežja padel. Najhitreje
se bo zmanjševal njegov delež v mednarodnem prometu (za leto 2015 se njegov
delež ocenjuje na 60%), nekoliko počasneje bo padal njegov delež v medkrajevnem
prometu (75% delež), pri krajevnem prometu pa bo njegov delež ostal visok
(85–90%). Zelo se bo povečal delež prihodkov od storitev, povezanih z
internetom. Povečal se bo tudi delež prihodkov od medomrežnih povezav. 
Odnos države do Telekoma Slovenije se bo z liberalizacijo
spremenil. S spremembo novega zakona o telekomunikacijah se bo preoblikoval iz
javnega podjetja v navadno delniško družbo, ki deluje na reguliranem
telekomunikacijskem trgu kot druga taka podjetja. Zagotavljanje storitev in
dostopa do omrežja bo urejeno z zakonodajo (regulativo), ki bo prevladujočemu
(dominantnemu) obratovalcu nalagala posebne obveznosti. Temeljna naloga bo še
naprej učinkovito zagotavljanje telekomunikacijskih storitev. Zadolžen bo tudi
za zagotavljanje univerzalnih storitev, dajanje vodov v zakup in zagotavljanje
drugih infrastrukturnih telekomunikacijskih naprav. Dolgoročno se bo interes
države omejil na lastniški interes, t.j. predvsem na dobiček, če bo država svoj
delež kapitala obdržala. 
Podjetje se bo moralo tudi usposobiti za mednarodno
konkurenco in doseči nivo učinkovitosti, enak kot ga dosegajo podobne, dobro
oziroma uspešno vodene družbe. 
Zaradi predvidenega zmanjšanja deleža na dosedanjem delu
telekomunikacijskega trga se bo moralo podjetje v času do liberalizacije
primerno organizirati, ekonomizirati poslovanje, izboljšati stike z uporabniki
in modernizirati omrežje ter poslovanje. Pri tem prestrukturiranju bo moralo
upoštevati svoje prednosti, ki so predvsem tradicija, zgrajena omrežja, posebej
še krajevna, močna baza uporabnikov (naročnikov), izšolan operativni kader na
eni strani ter pomanjkljivosti, kot so slaba usposobljenost za (mednarodno)
konkurenco, majhno podjetje v primerjavi s svetovno konkurenco, nekoliko slabše
stanje omrežja in kapitala na drugi strani. Do konca leta 2000 bo moralo
modernizirati omrežje, ga 100% digitizirati in uvesti novejše načine upravljanja
omrežja (TNM). Izgubo dela trga v mednarodnem in medkrajevnem prometu bo moral
nadomestiti s povečanjem prihodkov iz storitev v krajevnem prometu in z
razširitvijo njihovega nabora na nove multimedijske telekomunikacijske
storitve, s pripravo vsebine in distribucijo vsebine (elektronska trgovina,
informacije v elektronski obliki itd.) ter tudi s povečanjem aktivnosti v
zagotavljanju informacijske tehnike in tehnologije. Prihodek naj bi letno še
vedno dosegal 10% realno letno rast. 
Priprava podjetja na liberalizacijo zahteva tudi spremembo
odnosa podjetja do okolja, posebej do odnosa do drugih obratovalcev. Odnos bo
moral biti kooperativen, saj bodo novi obratovalci z medomrežnimi povezavami
vzpodbujali dodaten promet obstoječih naročnikov Telekoma Slovenije,
obratovalci pa bodo te povezave tudi plačevali. 
Povezati se bo moralo s svetovnimi ponudniki
telekomunikacijskih storitev v obliki zavezništev (alians), skupnih podjetij,
sovlaganj, distribucije oziroma strateškega partnerstva, in se usmeriti tudi v
izvoz, za kar je treba izkoristiti tudi predvideno privatizacijo.
7.2 Privatizacija
V svetu je prevladalo prepričanje, da je liberalizacija
telekomunikacij uspešna le, če se izvede skupaj s privatizacijo državnih
podjetij, ki delujejo na področju telekomunikacij. Navadno poteka privatizacija
postopno, v več fazah, in se sproti ocenjujejo učinki predhodnih faz. Pred
privatizacijo poteka drugod v svetu prehod telekomunikacijskih državnih
organizacij, ki so v preteklosti poslovale po posebnih pravilih, na poslovanje
po podjetniških principih (corporatization). Javno podjetje je po zakonu o
javnih gospodarskih službah lahko tudi zasebno, zato sedanja zakonska ureditev
ne preprečuje začetka privatizacije. 
Države različno obravnavajo vprašanje večinskega deleža v
telekomunikacijskih podjetjih. Po razpoložljivih podatkih ima trenutno večina
evropskih držav v teh podjetjih še 51% ali večji delež, Francija, Nemčija,
Belgija, Švica, Portugalska in Grčija ga bodo še nekaj časa obdržale, Italija,
Nizozemska in Madžarska imajo manj kot 51%, Velika Britanija in Španija pa sta
ta podjetja v celoti privatizirali. Nekatere države omejujejo delež posameznih
partnerjev v teh organizacijah ali pa jim poiščejo strateškega partnerja in
tako do neke mere obdržijo pod nadzorom delež tujega kapitala. 
V pogojih liberaliziranega telekomunikacijskega trga tudi pri
nas ni razlogov, da bi Telekom Slovenije ostal v državni lasti. V nadaljevanju
so navedena izhodišča za izvedbo njegove privatizacije, podrobnosti pa bo moral
opredeliti izdelan program privatizacije. Tudi pri nas bi privatizacijo izvedli
postopoma, najmanj v treh fazah. 
Prvo fazo privatizacije bi izvedli v letih 1999 in 2000 tako,
da bi država prodala svoj delež med 74% in 51%, eventualno pa bi bila izvedena
dokapitalizacija, vendar tako, da bi država še obdržala večinski delež. Prodajo
bi izvedli v svežnju na podlagi razpisa z namenom pridobitve solastnika z
izkušnjami v telekomunikacijah in strateškega partnerja, ki bi v podjetje
prinesel tehnološko in tržno znanje in tudi dodatni kapital ter tako okrepil
konkurenčne sposobnosti podjetja. Za izbiro torej ne bo odločilna samo cena,
temveč tudi druge ugodnosti, ki jih bodo ponudniki nudili kot pomoč pri
nadaljnjem razvoju Telekoma Slovenije. V okviru študije o privatizaciji se
preuči tudi možnost odprodaje dela delnic Mobitela, d.d. Za uspešno izvedbo
privatizacije bo treba predhodno postaviti jasen telekomunikacijski regulativni
okvir, ki bo omogočal neodvisni razvoj podjetja. Postopek privatizacije in
potek transakcije bo določen na osnovi študije in ob sodelovanju svetovalne
organizacije. 
Sredstva iz prve faze privatizacije se namenijo tudi za
vrnitev stroškov sovlaganja lokalnih skupnosti in posameznih investitorjev v
javno telekomunikacijsko omrežje. Način in postopek bo določen s posebnim
zakonom. 
Na podlagi ocen in izkušenj prve faze privatizacije bi
izvedli drugo fazo po letu 2003. Ob tem je potrebno proučiti ali bo država
Slovenija ostala delničar in v kakšni višini. O prodaji preostalega državnega
deleža v Telekomu, se bo odločilo, ko bodo ovrednoteni rezultati do tedaj
izvršene privatizacije doma in po svetu.
8. VLAGANJA
Telekomunikacije so privlačna in rentabilna panoga, ki je v
liberaliziranih in stabilnih okoljih sposobna sama skrbeti tudi za potrebna
vlaganja. Tudi financiranje univerzalnih storitev, vključno z zagotavljanjem
univerzalnih storitev na podeželju, je mogoče izvesti znotraj panoge. Pogoji za
samofinanciranje telekomunikacij še niso izpolnjeni. Izpolnjeni bodo z
realizacijo ukrepov in sprememb regulative, kot so podani v 5. poglavju.
Program ne predvideva alternativnih rešitev. Možni alternativni rešitvi, kot
sta financiranje iz državnega proračuna ali pa večje povečevanje sedanjih
tarif, nista realni. 
Ne glede na izpolnitev ali neizpolnitev teh pogojev bo treba
podpirati razvoj določenih programov, npr. pospeševanje tehnično tehnološkega
razvoja in raziskav, spodbujanje nekaterih pilotskih projektov s področja
telekomunikacij in informacijske tehnike ter graditve hrbtenične
infrastrukture, pospeševanje razvoja na določenih geografskih območjih itd.
Poleg sredstev proračuna bo treba v ta namen proučiti možnost uporabe sredstev
iz strukturnih fondov EU, kot sta npr. programa STAR in TELEMATIQUE. 
Vlaganja po nekaterih vrstah omrežij: 
Potrebna vlaganja v fiksno telefonsko
omrežje za zgraditev dodatnih 800.000 telefonskih priključkov do leta 2015 z
vso potrebno infrastrukturo pri ocenjeni vrednosti 224.000 tolarjev (1.400 USD)
po priključku so 179,2 milijardi tolarjev (1,12 milijarde USD). Od tega je del vlaganj
podrobneje naveden v nadaljevanju (Tabela 3). 
Tabela 3 – Vlaganja v hrbtenično omrežno
infrastrukturo do leta 2000


Zap. š.t.

Vlaganja do leta 2000
  v mio tolarjih


Omrežna infrastruktura

1998

1999

2000


1

Medkrajevno optično
  omrežje

63

250

250


2

Medkrajevno in
  mednarodno omrežje SDH

190

200

200


3

Povezave SX.SX, SX.IX,
  PSX.IX

80

25

25


4

Hrbtenična stikala ATM

290

200

200


5

Mednarodna centrala

300

-

-


6

Usmerjalniki Telekoma
  za potrebe ponudnikov internetskih storitev

50

50

50


7

Uvajanje IN omrežij

180

150

70


Vlaganja v mobilna omrežja, kjer bi
v obdobju do leta 2015 priključili okrog 1,300.000 novih naročnikov, bodo
znašala okrog 332,8 milijarde tolarjev (2,08 milijarde USD), če se računa, da
je treba vložiti po naročniku okrog 256.000 tolarjev (1.600 USD). 
Omrežja CaTV bodo zahtevala manjša vlaganja; za zgraditev
okrog 500.000 priključkov tega omrežja bo potrebnih kakšnih 88 milijard
tolarjev (550 milijonov USD) pri potrebnih vlaganjih 176.000 tolarjev po
priključku. 
V Sloveniji skoraj ni tujih vlagateljev v telekomunikacije,
kar ima tudi negativne posledice. Večji delež tujega kapitala bi pozitivno
deloval na razvoj ponudbe telekomunikacijskih storitev. Tudi pogoji za pristop
k Evropski uniji in Svetovni trgovinski organizaciji (WTO) zahtevajo odpravo
omejitev za tuji kapital. Kljub temu ni treba, da se Slovenija takoj na začetku
liberalizacije popolnoma odpre tujemu kapitalu. Vlada bi morala biti
pooblaščena (vsaj za določeno obdobje), da dá ali pa odreče soglasje za tuja
vlaganja v fiksna in mobilna omrežja, pri čemer bo seveda upoštevala obveznosti
iz sprejetih mednarodnih sporazumov, recipročnost in drugo.
9. SKLEPNE UGOTOVITVE
Dobro razvite telekomunikacije so predpogoj za učinkovito
delovanje gospodarstva, javnega sektorja in uprave, povečanje konkurenčnosti
gospodarstva, njegov nadaljnji razvoj ter vključevanje v mednarodne procese.
Slovenija nima tradicije v telekomunikacijski politiki. Tudi zato je zavest o
potrebnosti in pomembnosti telekomunikacij in informacijskih tehnik in tehnologij
slabše razvita. Treba bo doseči premik v miselnosti in postaviti celotno
panogo, skupaj z informacijskimi tehnikami in tehnologijami, na višjo
prioritetno raven. Telekomunikacije so infrastruktura informacijskih tehnik in
za prehod v informacijsko družbo je treba pospešiti njihov razvoj. 
S sistemskimi ukrepi, ki zajemajo predvsem liberalizacijo,
privatizacijo in izobraževanje za izbrane, razvojno naravnane projekte, je
treba spodbujati hitrejši razvoj telekomunikacij, da bi se dosegla razvitost
sektorja, ki bo blizu povprečni razvitosti članic EU (računane tudi sedanje
kandidatke). Taka stopnja razvoja pomeni, da bi imeli leta 2015 okrog 1,55
milijona naročnikov v fiksnem telekomunikacijskemu omrežju ali nekaj več kot 75
telefonskih priključkov na 100 prebivalcev. V mobilnih omrežjih bi imeli istega
leta 1,450.000 priključkov. 
Za realizacijo takih ciljev bo treba modernizirati fiksno
omrežje in postaviti nova mobilna omrežja. Do konca leta 2000 je predvidena
popolna digitizacija medkrajevnega fiksnega omrežja (vodi in centrale).
Predvidena uporaba zmogljivejše terminalske opreme zahteva večjo širino
prenosnega frekvenčnega pasu, kar pomeni v fiksnem omrežju polaganje optičnih
kablov do naročnikov, pri mobilnih omrežjih pa vpeljavo nove generacije UMTS. 
Dinamičnemu razvoju telekomunikacij je treba prilagoditi
zakon o telekomunikacijah, spremeniti pristojnosti ministrstev, organizirati
samostojni (neodvisni) regulativni organ za telekomunikacije. Liberalizacija in
tudi zahteve mednarodnih sporazumov zahtevajo pregledno, stabilno in sodobno
regulativo. Ustanovitev neodvisnega regulativnega organa je nujnost za
nadaljnji razvoj telekomunikacij v liberaliziranem okolju, ker bodo potencialni
investitorji le tako videli zadostno garancijo za stabilne odnose na telekomunikacijskem
trgu. Pristojnosti za telekomunikacije naj bi bile združene v enem resorju (ali
na kakšen drugačen način močneje povezane) skupaj s pristojnostmi za
informacijsko tehniko in tehnologijo. Sprememba zakona o telekomunikacijah mora
državnim organom dati dovolj pravnih podlag in vzvodov, da bodo lahko
učinkovito urejali odnose pri uvajanju liberalizacije. 
Pospešena liberalizacija bo imela večji pozitivni učinek kot
morebitne finančne spodbude, kasnitev pri liberalizaciji pa pomeni zaostajanje
v razvoju telekomunikacij in zmanjševanje konkurenčnosti Slovenije kot
informacijske družbe. Liberalizacija je nujen in zahteven projekt, ki ga je
treba izvajati postopno, državni organi pa morajo nadzorovati njegov potek in
po potrebi posredovati. 
Potrebna so velika vlaganja v telekomunikacije. Za 800.000
priključkov v fiksnem omrežju z ustrezno infrastrukturo so do leta 2015
potrebna sredstva ocenjena na 179,2 milijardi tolarjev (1,12 milijarde USD), za
1,300.000 priključkov v mobilnem omrežju pa na 332,8 milijarde tolarjev (2,08
milijarde USD). Telekomunikacije se v liberaliziranih (in privatiziranih)
pogojih financirajo same in lahko ob primerni zakonski ureditvi same zagotovijo
osnovne telekomunikacijske storitve vsem državljanom pod enakimi pogoji. 
Program obravnava tudi socialni vidik telekomunikacij in s
konceptom zagotavljanja univerzalnih storitev predvideva zadovoljevanje potreb
na podeželskih in manj razvitih področjih ter oseb s posebnimi potrebami ali
drugačnimi zmožnostmi. Po letu 2000 bo mogoče zagotoviti vsakemu, ki bo to
želel, telefonski priključek po dostopni ceni, ne glede na lokacijo. 
Slovenija ima precej kadrov, usposobljenih za operativne
naloge, nima pa kadrov s kompleksnim znanjem, potrebnim za kreiranje politike,
za sodelovanje z mednarodnimi organizacijami, za mednarodno trženje storitev in
agresivnejši nastop v izvozu. Slovenija nima strokovne ustanove (instituta,
zavoda) za telekomunikacije, pa tudi obratovalci nimajo raziskovalno-razvojnih
oddelkov. Organizirati bo treba dodatno izobraževanje tako v obliki
podiplomskega študija kot v drugih oblikah in bolj vzpodbujati raziskovalno in
razvojno delovanje. Za uspeh SII in tega programa je nujno dodatno
izobraževanje ob uvajanju novih aplikacij in storitev. V tem smislu bo treba organizirati
tudi izobraževanje za uvajanje celovitih rešitev informacijske infrastrukture,
posebej še v mala in srednja podjetja ter kadrovsko okrepiti telekomunikacijski
del državne uprave. 
Dolgoročno gledano se državni kapital lahko umakne iz
telekomunikacij. Privatizacijo je treba izvesti postopoma vsaj v treh fazah in
to izkoristiti tudi za strateške povezave. Tujega kapitala je v slovenskih
telekomunikacijah premalo, vendar je treba ta kapital vsaj v prvih fazah
liberalizacije uvajati nadzorovano. 
Telekomunikacijsko politiko in regulativne ukrepe je treba v
večji meri naravnavati po meri uporabnikov. Proučiti bi morali možnost
ustanovitve telekomunikacijskega sveta, da bi se prek njega kot posrednega
člena povečal vpliv uporabnikov na kreiranje te politike. 
SII je v tem programu obdelana le delno v povezavi s
telekomunikacijskimi zadevami. Za to področje bo treba izdelati poseben program
oziroma projekt v sodelovanju vseh pristojnih resornih organov.
Št. 326-08/94-3/24
Ljubljana, dne 29. februarja 2000.
Predsednik 
Državnega zbora 
Republike Slovenije 
Janez Podobnik, dr. med. l. r.

Priloga
1: Diagram – gostota priključkov na 100 prebivalcev po letih v Sloveniji in
nekaterih evropskih državah
Priloga
2: Diagram – gostota priključkov in BDP na prebivalca
Priloga
3: Gostota telefonskih priključkov na 100 prebivalcev po občinah
Priloga
4: Slike