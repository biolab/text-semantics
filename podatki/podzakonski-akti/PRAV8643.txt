I. SPLOŠNE DOLOČBE
1. člen
(vsebina)
Ta pravilnik določa zahteve v zvezi z
zdravstvenim varstvom živali pri dajanju na trg, uvozu ter tranzitu živali in
proizvodov iz akvakulture, preventivne ukrepe za preprečevanje bolezni pri
živalih iz akvakulture ter ukrepe v primeru suma ali pojava določenih bolezni
vodnih živali v skladu z Direktivo Sveta 2006/88/ES z dne 24. oktobra 2006
o zahtevah za zdravstveno varstvo živali in proizvodov iz ribogojstva ter o
preprečevanju in nadzoru nekaterih bolezni pri vodnih živalih (UL L št. 328 z
dne 24. 11. 2006, str. 14) zadnjič spremenjeno z Izvedbeno direktivo
Komisije 2012/31/EU z dne 25. oktobra 2012 o spremembi Priloge IV k Direktivi
Sveta 2006/88/ES glede seznama vrst rib, dovzetnih za virusno hemoragično
septikemijo, in črtanja vnosa za epizootski ulcerativni sindrom (UL L št. 297 z
dne 26. 10. 2012, str. 26), (v nadaljnjem besedilu: Direktiva 2006/88/ES).
2. člen
(izjeme)
Določbe tega pravilnika ne veljajo za:
-      
okrasne vodne živali, gojene v nekomercialnih akvarijih;
-      
prostoživeče vodne živali, nabrane ali ulovljene za neposreden vstop v
prehransko verigo;
-      
vodne živali, ulovljene za proizvodnjo ribje moke, hrane za ribe,
ribjega olja in podobnih proizvodov.
3. člen
(pomen izrazov)
(1) Za potrebe tega pravilnika imajo
uporabljeni izrazi naslednji pomen:
1.    
akvakultura je reja ali gojenje vodnih organizmov z uporabo metod za
povečanje njihove proizvodnje prek naravnih zmogljivosti;
2.    
bolezen je klinična ali ne-klinična infekcija z enim ali več etiološkimi
povzročitelji bolezni vodnih živali;
3.    
cona je točno določeno geografsko območje s homogenim hidrološkim
sistemom, ki vključuje: del povodja od izvira(-ov) do naravne ali umetne
pregrade, ki preprečuje selitev vodnih živali iz spodnjih delov povodja
navzgor, celotno povodje od izvira(-ov) do izliva, ali več povodij, vključno z
vsemi njihovimi izlivi;
4.    
cone ali kompartmenti prosti bolezni so cone ali kompartmenti, proglašeni
za proste bolezni v skladu s 44. členom tega pravilnika;
5.    
dajanje na trg je prodaja, vključno s ponujanjem za prodajo ali
kakršnokoli drugo obliko prenosa, brezplačnega ali ne, in premika živali iz
akvakulture;
6.    
dovzetne vrste so katerekoli vrste vodnih živali, pri katerih se je
infekcija s povzročiteljem določene bolezni izrazila v naravnih pogojih ali s
pomočjo eksperimentalne infekcije, ki posnema naravne poti;
7.    
epizootiološka enota je skupina vodnih živali s približno enakim
tveganjem za izpostavljenost povzročitelju bolezni znotraj določenega območja.
Razlog za tveganje je lahko delitev skupnega vodnega okolja ali upravljanje, ki
omogoča hitro širjenje povzročitelja bolezni iz ene skupine živali iz
akvakulture v drugo;
8.    
gojenje je reja živali iz akvakulture v ribogojnici ali na območju
gojenja mehkužcev;
9.    
infekcija je prisotnost povzročitelja določene bolezni v ali na
gostitelju, ki se razmnožuje, ali kako drugače razvija ali pa je prisoten v
prikriti obliki;
10.  karantena
je ukrep zadrževanja skupine vodnih živali brez neposrednega ali posrednega
stika z drugimi vodnimi živalmi, ki so določeno obdobje na opazovanju; v kateri
so, če je potrebno živali iz akvakulture v karanteni podvržene tudi testiranju
in drugim postopkom in v kateri so zagotovljeni pogoji za ustrezno ravnanje z
odpadnimi vodami;
11.  kompartment
je eden ali več objektov za gojenje vodnih živali s skupnim sistemom biološke
varnosti, s populacijo vodnih živali, pri katerih je zdravstveni status glede
določene bolezni drugačen od zdravstvenega statusa ostale populacije vodnih
živali;
12.  nadaljnja
predelava je predelava živali iz akvakulture s kakršnimi koli načini in
tehnikami, ki posegajo v anatomsko celovitost živali, kot so: izkrvavitev,
odstranitev drobovine, odstranitev glave, rezanje in filetiranje, pri čemer se
proizvajajo odpadki ali stranski proizvodi, ki lahko pomenijo tveganje za
širjenje bolezni;
13.  nosilec
dejavnosti je fizična ali pravna oseba, ki se ukvarja s proizvodnjo akvakulture
in je odgovoren za izpolnjevanje zahtev iz tega pravilnika;
14.  nosilec
odobrenega obrata za predelavo je fizična ali pravna oseba, ki je
odgovorna za to, da se znotraj odobrenega predelovalnega obrata, ki ga
nadzoruje, zagotavlja izpolnjevanje zahtev tega pravilnika;
15.  območje
gojenja mehkužcev je proizvodno območje ali območje za ponovno nasaditev, kjer
nosilci dejavnosti akvakulture delujejo na podlagi skupnega sistema biološke
varnosti;
16.  območje
za ponovno nasaditev je katerakoli sladka voda ali morje, z vidno označenimi
mejami, omejena z bojami, stebri ali drugimi pritrjenimi sredstvi, ki se
uporablja izključno za naravno prečiščevanje živih mehkužcev;
17.  odobren
obrat za predelavo je obrat za živilsko dejavnost, odobren za predelavo živali
iz akvakulture, namenjenih za prehrano, v skladu s 4. členom Uredbe (ES) št.
853/2004 Evropskega parlamenta in Sveta z dne 29. aprila 2004 o posebnih
higienskih pravilih za živila živalskega izvora (UL L št. 139 z dne 30. 4.
2004, str 55) zadnjič spremenjene z Uredbo Komisije (ES) št. 1243/2007 z dne
24. oktobra 2007 o spremembi Priloge III k Uredbi (ES) št. 853/2004
Evropskega parlamenta in Sveta o posebnih higienskih pravilih za živila
živalskega izvora (UL L št. 281, z dne 25. 10. 2007, str. 8) (v nadaljnjem
besedilu: Uredba 853/2004/ES) in je odobren v skladu s 6. in 7. členom tega pravilnika;
18.  okrasna
vodna žival je vodna žival, ki je ulovljena, gojena ali dana na trg le v
okrasne namene;
19.  okužena
cona ali kompartment pomeni cono ali kompartment, kjer se je pojavila
infekcija;
20.  opustitev
proizvodnje akvakulture je postopek, s katerim se iz ribogojnice ali območja
gojenja mehkužcev, ali kateregakoli drugega območja ali objekta odstranijo
dovzetne živali iz akvakulture ali možne vektorske vrste in kjer je to mogoče,
tudi voda, v kateri se nahajajo;
21.  porajajoča
bolezen je na novo opredeljena resna bolezen, za katero je vzrok lahko že
ugotovljen ali se še ugotavlja, ki bi se lahko razširila znotraj populacij in
med njimi, na primer preko trgovine z vodnimi živalmi oziroma proizvodov iz
njih. To je lahko tudi bolezen s seznama iz dela II Priloge 3, ki je kot
priloga sestavni del tega pravilnika, ki je bila ugotovljena pri gostitelju,
katerega ni na seznamu dovzetnih vrst iz dela II priloge 3 tega pravilnika;
22.  povečan
pogin je vsak nepojasnjen pogin, ki je občutno večji od običajne stopnje, značilne
za posamezno ribogojnico ali območje gojenja mehkužcev v obstoječih razmerah;
odločitev o tem, kaj velja za povečan pogin, se sprejme v sodelovanju med
nosilcem dejavnosti, Veterinarsko upravo Republike Slovenije (v nadaljnjem
besedilu: VURS) in Univerzo v Ljubljani, Veterinarsko fakulteto, Nacionalnim
veterinarskim inštitutom (v nadaljnjem besedilu: NVI);
23.  proizvodnja
akvakulture je vsaka dejavnost, pridobitna ali nepridobitna, javna ali zasebna,
pri kateri se opravlja kakršnakoli dejavnost v zvezi z rejo, posedovanjem in
gojenjem vodnih živali ali vlaganjem v odprte vode in je registrirana pri VURS;
24.  proizvodno
območje je katerakoli sladka voda ali morje z naravnimi gojišči ali kraji za
gojenje mehkužcev, kjer se le-ti nabirajo;
25.  prostoživeča
vodna žival je vodna žival, ki ni gojena;
26.  ribogojnica
je vsaka površina, zaprto območje ali prostor, ki ga upravlja nosilec
dejavnosti, v katerem se gojijo ribe ali raki z namenom dajanja na trg, razen
tistih površin, zaprtih območij ali prostorov, kjer zajete ali ulovljene
prostoživeče vodne živali, namenjene prehrani ljudi, brez hranjenja čakajo na
zakol;
27.  skupni
sistem biološke varnosti pomeni uporabo istega sistema nadzora zdravja živali
iz akvakulture, preprečevanja bolezni in ukrepov za obvladovanje bolezni;
28.  športno-komercialni
ribniki so ribniki oziroma drugi objekti, kjer se za namene rekreacijskega
ribolova populacija rib ohranja s ponovnim naseljevanjem živali iz akvakulture;
29.  vektor
je vrsta vodne živali, ki ni dovzetna za določeno bolezen, vendar lahko širi
infekcijo s prenašanjem povzročiteljev z enega gostitelja na drugega;
30.  vnos
je premik dovzetnih ali vektorskih vrst vodnih živali na območja prosta bolezni
iz dela II Priloge 3 tega pravilnika na ozemlju Evropske unije;
31.  vodne
živali so:
-  
ribe iz nadrazreda Agnatha (brezčeljustnice) ter razredov Chondrichytes
(hrustančnice) in Osteichtyes (kostnice);
-  
raki iz poddebla Crustacea;
-  
mehkužci iz debla Mollusca;
32.  zaprto
območje je območje okrog okužene ribogojnice ali območja gojenja mehkužcev,
kjer veljajo ukrepi za obvladovanje bolezni, katerih cilj je preprečitev
nadaljnjega širjenja bolezni;
33.  žival
iz akvakulture je katerakoli vodna žival v katerikoli življenjski fazi,
vključno z ikrami, semensko in ovarialno tekočino, v ribogojnici ali na območju
gojenja mehkužcev, vključno s katerokoli prostoživečo vodno živaljo, namenjeno
nadaljnjemu gojenju.
(2) Za potrebe tega pravilnika se
uporabljajo tudi izrazi v skladu s točko (b) drugega odstavka 3. člena
direktive 2006/88/ES.
II. PROIZVODNJA AKVAKULTURE IN ODOBRENI PREDELOVALNI OBRATI
4. člen
(registracija proizvodnje akvakulture)
(1) Nosilec dejavnosti mora
proizvodnjo akvakulture prijaviti na Območni urad VURS, na območju katerega
namerava izvajati proizvodnjo akvakulture (v nadaljnjem besedilu: OU VURS), na
obrazcu, ki je kot Priloga 4 sestavni del tega pravilnika. Obrazec je dostopen
tudi na spletni strani VURS http://vurs.gov.si (v nadaljnjem besedilu: spletna
stran VURS).
(2) Na podlagi obrazca iz prejšnjega
odstavka, OU VURS proizvodnjo akvakulture vpiše v register proizvodnje
akvakulture, ki je dostopen na spletni strani VURS, in nosilcu dejavnosti
pošlje izpis, ki velja kot potrdilo o registraciji.
(3) Nosilec dejavnosti mora o vsaki
spremembi podatkov iz obrazca iz drugega odstavka tega člena v roku osmih dni
od spremembe obvestiti OU VURS, pri katerem se je registriral.
5. člen
(register)
VURS zagotovi vzpostavitev, vodenje in
posodabljanje registra proizvodnje akvakulture, ki je dostopen na spletni
strani VURS.
6. člen
(odobritev proizvodnje akvakulture in
obratov za predelavo)
(1) Vsako proizvodnjo akvakulture
odobri OU VURS v skladu s 7. in 8. členom tega pravilnika.
(2) Centri za odpremo, obrati za
prečiščevanje školjk in druge podobne dejavnosti se odobrijo v skladu s
pravilnikom, ki ureja obrate na področju živil živalskega izvora (v nadaljnjem
besedilu: pravilnik o obratih).
(3) Obratom za predelavo, ki
nameravajo izvajati klanje živali iz prvega odstavka 31. člena tega pravilnika,
in so odobreni v skladu s pravilnikom o obratih, izda OU VURS dopolnilno
odločbo za to dejavnost.
(4) Za vsako proizvodnjo akvakulture
iz prvega, drugega in tretjega odstavka tega člena podeli VURS neponovljivo
številko odobritve.
(5) Ne glede na prvi odstavek tega člena
odobritev ni potrebna za:
a)  reje
vodnih živali, kjer živali niso namenjene dajanju na trg;
b)  športno-komercialne
ribnike;
c)  proizvodnjo akvakulture, ki daje ribe na trg izključno za prehrano
ljudi, pri čemer gre za neposredno dobavo manjše količine primarnih proizvodov
končnemu potrošniku v skladu s pravilnikom o obratih. Za te primere se smiselno
uporabljajo določbe tega pravilnika, pri čemer se upošteva vrsta, značilnosti
in okoliščine glede ribogojnice, območja gojenja mehkužcev,
športno-komercialnih ribnikov ali določene dejavnosti ter tveganje za širjenje
bolezni vodnih živali na druge populacije vodnih živali.
7. člen
(pogoji odobritve)
(1) OU VURS izda nosilcu dejavnosti
odločbo o odobritvi proizvodnje akvakulture oziroma nosilcu odobrenega obrata
za predelavo dopolnilno odločbo, če izpolnjuje zahteve iz 9., 10. in 11. člena tega pravilnika.
(2) Proizvodnja akvakulture se ne
odobri, če bi povzročila nesprejemljivo tveganje za širjenje bolezni v
ribogojnice ali na območja gojenja mehkužcev ali v populacijo prostoživečih
vodnih živali v bližini teh ribogojnic ali območij gojenja mehkužcev. OU VURS
mora pri obravnavanju vloge upoštevati ukrepe, ki so predvideni za zmanjšanje
tveganja, vključno s strani nosilca dejavnosti predlagano možno izbiro nadomestne
lokacije.
8. člen
(postopek odobritve)
(1) Za pridobitev odločbe o odobritvi
nosilec dejavnosti najmanj 15 dni pred začetkom opravljanja dejavnosti vloži
vlogo na pristojnem OU VURS, na območju katerega namerava izvajati proizvodnjo
akvakulture. Vloga se vloži na obrazcu, ki je kot Priloga 5 sestavni del tega
pravilnika. Obrazec je dostopen tudi na spletni strani VURS.
(2) Pred odločitvijo se opravi
pregled, ki obsega preveritev podatkov iz vloge iz prejšnjega odstavka in
izpolnjevanje predpisanih pogojev iz prejšnjega člena. Pregled opravi komisija,
ki jo imenuje direktor OU VURS. O pregledu komisija sestavi zapisnik.
(3) Komisija iz prejšnjega odstavka je
sestavljena iz:
-      
uradnega veterinarja OU VURS in
-      
strokovnega delavca s področja zdravstvenega varstva rib NVI (v
nadaljnjem besedilu: strokovni delavec NVI).
(4) Na podlagi zapisnika o opravljenem
pregledu iz prejšnjega odstavka, izda direktor OU VURS nosilcu dejavnosti
odločbo o odobritvi. V primeru, da nosilec dejavnosti ne izpolnjuje pogojev iz
prvega odstavka prejšnjega člena, izda direktor OU VURS nosilcu dejavnosti
odločbo o začasni odobritvi za obdobje treh mesecev. Pred potekom tega roka,
uradni veterinar opravi ponovni pregled proizvodnje akvakulture glede
izpolnjevanja pogojev iz prvega odstavka prejšnjega člena. Če nosilec
dejavnosti izpolnjuje predpisane pogoje iz prvega odstavka prejšnjega člena,
izda direktor OU VURS odločbo o odobritvi.
(5) Iz odločbe iz prejšnjega odstavka
morajo biti razvidni naslednji podatki:
-      
osebno ime oziroma firma in naslov nosilca dejavnosti,
-      
proizvodnja akvakulture, za katero je bila izdana odobritev,
-      
lokacija opravljanja proizvodnje akvakulture, za katero je bila izdana
odobritev,
-      
številka odobritve.
(6) Številko odobritve iz četrte
alineje prejšnjega odstavka določi glavni urad VURS (v nadaljnjem besedilu: GU
VURS) na zahtevo OU VURS.
(7) Nosilec dejavnosti mora v roku
osmih dni o vsaki spremembi podatkov iz vloge iz prvega odstavka tega člena
obvestiti pristojni OU VURS.
(8) V primeru obratov za predelavo iz
tretjega odstavka 6. člena tega pravilnika, nosilec dejavnosti odobrenega obrata
za predelavo vloži na pristojnem OU VURS vlogo za dopolnitev osnovne dejavnosti
za dejavnost klanja rib z namenom nadzora bolezni. Pred odločitvijo se opravi
pregled, ki obsega preveritev izpolnjevanje predpisanih pogojev iz drugega
odstavka 9. člena in drugega odstavka 10. člena tega pravilnika. Pregled opravi
komisija iz drugega odstavka tega člena in o tem sestavi zapisnik.
V primeru izpolnjevanja predpisanih pogojev
iz drugega odstavka 9. člena in drugega odstavka 10. člena tega pravilnika
direktor pristojnega OU VURS izda nosilcu dejavnosti odobrenega obrata za
predelavo dopolnilno odločbo, s katero odobri dejavnost klanja živali iz prvega
odstavka 31. člena tega pravilnika v tem obratu. OU VURS tak obrat vpiše v
register, ki se vodi v skladu s pravilnikom o obratih in je dostopen na spletni
strani VURS.
9. člen
(sledljivost)
(1) Nosilec dejavnosti mora voditi
evidence o:
a)  vseh premikih živali iz akvakulture in proizvodov iz njih v ribogojnico,
odprte vode ali na območje gojenja mehkužcev in iz njih (vrsta živali, število
in skupna teža, velikost in starost, kategorija, izvor pošiljke in namembni
kraj),
b)  vseh poginih znotraj posamezne epizootiološke enote, in
c)  rezultatih sheme pregledov glede zdravja živali iz akvakulture,
opravljenega na podlagi ocene tveganja iz 11. člena tega pravilnika.
(2) Nosilec odobrenega obrata za
predelavo mora voditi evidenco vseh premikov živali iz akvakulture in proizvodov
iz njih v tak obrat in iz njega.
(3) Prevozniki morajo pri prevozu
živali iz akvakulture voditi evidence o:
a)  poginih med prevozom, če je to mogoče glede na vrsto prevoza in
vrsto živali iz akvakulture, ki se prevažajo;
b)  ribogojnicah, območjih gojenja mehkužcev in obratih za predelavo,
obiskanih s prevoznim sredstvom in
c)  vsaki menjavi vode med prevozom, zlasti izvoru sveže vode in
mestih, kjer se voda spusti iz prevoznega sredstva.
(4) Vsi premiki živali iz akvakulture,
ki jih evidentirajo nosilci dejavnosti v skladu s točko a) prvega odstavka tega
člena, morajo biti registrirani tako, da je zagotovljena sledljivost od mesta
izvora do namembnega kraja.
10. člen
(dobra higienska praksa)
(1) Nosilec dejavnosti mora upoštevati
načela dobre higienske prakse, ki zajemajo:
-      
glede na vrsto vzreje primerno tehnološko oskrbo živali iz akvakulture,
-      
zagotavljanje veterinarske oskrbe bolnih živali iz akvakulture,
-      
skrb za dobrobit živali iz akvakulture,
-      
skrb za higieno in redno izvajanje razkuževanja, dezinsekcije in
deratizacije ter
-      
upoštevanje HACCP sistema pri obdelavi in predelavi živali iz
akvakulture.
(2) Nosilec odobrenega obrata za
predelavo mora upoštevati načela dobre higienske prakse, ki zajemajo:
-      
skrb za dobrobit živali iz akvakulture,
-      
skrb za higieno in redno izvajanje razkuževanja, dezinsekcije in deratizacije
ter
-      
upoštevanje HACCP sistema pri obdelavi in predelavi živali iz
akvakulture.
11. člen
(shema pregledov glede zdravja živali iz
akvakulture)
(1) Plan sheme pregledov glede zdravja
živali iz akvakulture pripravi NVI na podlagi ocene tveganja za vsako
ribogojnico ali območje gojenja mehkužcev. Plan sheme pregledov potrdi VURS.
(2) Preglede na podlagi sheme
pregledov opravljajo strokovni delavci NVI in obsegajo ugotavljanje:
a)  vsakega povečanega pogina v ribogojnicah in na območjih gojenja
mehkužcev glede na tip proizvodnje, in
b)  bolezni iz dela II Priloge 3 tega pravilnika, v ribogojnicah in na
območjih gojenja mehkužcev, kjer obstajajo dovzetne vrste živali iz
akvakulture.
(3) Priporočila za opravljanje
pregledov iz prvega odstavka tega člena so določena v delu B Priloge 2 tega
pravilnika.
III. DAJANJE ŽIVALI IZ AKVAKULTURE IN PROIZVODOV IZ NJIH NA
TRG
1. Splošne določbe
12. člen
(področje uporabe)
(1) Če ni s tem pravilnikom drugače
določeno, velja to poglavje le za tiste bolezni in zanje dovzetne vrste živali
iz akvakulture, ki so naštete v delu II Priloge 3 tega pravilnika.
(2) VURS dovoli dajanje na trg živali
iz akvakulture in proizvodov iz njih, ki niso v skladu s tem poglavjem, le pod
nadzorom uradnega veterinarja in le v znanstvene namene. OU VURS mora vsak
takšen premik v drugo državo članico Evropske unije (v nadaljnjem besedilu:
država članica) vnaprej najaviti pristojnemu organu države članice, kamor je
pošiljka namenjena.
13. člen
(splošne zahteve za dajanje na trg)
Dajanje na trg ne sme ogrožati
zdravstvenega stanja vodnih živali v namembnem kraju.
14. člen
(zahteve za preprečevanje bolezni v zvezi
s prevozom)
(1) Živali iz akvakulture se morajo
prevažati na način, ki ne vpliva na zdravstveno stanje teh živali med prevozom
in je tveganje za širjenje bolezni zmanjšano. Prevozna sredstva morajo biti
očiščena in razkužena, med prevozom pa je treba zagotoviti pogoje za dobro
počutje živali.
(2) Živali iz akvakulture se prevažajo
pod pogoji, ki ne ogrožajo zdravstvenega stanja v namembnem kraju in kjer je to
primerno, na izhodni točki v tranzitu. Če se pri kopenskem prevozu uporablja
voda, morajo biti vozila oblikovana tako, da voda med prevozom ne izteka iz
vozila.
(3) Določbe prvega in drugega odstavka
tega člena veljajo tudi za tiste bolezni in dovzetne vrste živali iz
akvakulture, ki niso naštete v delu II Priloge 3 tega pravilnika.
(4) Vsaka menjava vode med prevozom se
mora opraviti na takšnih mestih in pod takšnimi pogoji, da ni ogroženo
zdravstveno stanje:
a)  živali
iz akvakulture, ki se prevažajo,
b)  katerihkoli
vodnih živali na samem kraju menjave vode, in
c)  vodnih
živali v namembnem kraju.
15. člen
(veterinarski certifikat)
(1) Živali iz akvakulture mora ob
vnosu v Republiko Slovenijo (v nadaljnjem besedilu: RS), cono ali kompartment,
ki so proglašeni za proste bolezni v skladu z 49. členom Direktive 2006/88/ES
ali 44. členom tega pravilnika, oziroma kadar se v RS, coni ali kompartmentu
izvaja program nadzora ali izkoreninjenja v skladu s prvim odstavkom 41. člena
spremljati veterinarski certifikat, kadar so le-te namenjene za:
a)  gojenje
in repopulacijo, ali
b)  nadaljnjo
predelavo pred vstopom v prehransko verigo, razen če:
- se
ribe pred odpremo zakolje in se jim odstrani drobovje;
- so
mehkužci in raki odpremljeni kot nepredelani ali predelani proizvodi.
(2) Veterinarski certifikat mora
spremljati tudi živali iz akvakulture, ki zapustijo območje, za katero veljajo
določbe o nadzoru iz 30. do 39. člena tega pravilnika, kadar takšen premik
dovoli uradni veterinar. Ta odstavek se uporablja tudi za tiste bolezni in
zanje dovzetne vrste živali iz akvakulture, ki niso naštete v delu II Priloge 3
tega pravilnika.
(3) V okviru računalniškega sistema
TRACES na podlagi Odločbe Komisije z dne 30. marca 2004 o uvedbi sistema
Traces in spremembah Odločbe 92/486/EGS (UL L št. 94 z dne 31. 3. 2004,
str. 367), zadnjič spremenjene z Odločbo Komisije z dne 14. julija 2005 o
spremembi Odločbe 2004/292/ES o uvedbi sistema TRACES in spremembi Odločbe
92/486/EGS (UL L št. 187 z dne 19. 7. 2005, str. 29), mora uradni
veterinar pristojnega OU VURS obvezno vpisati podatke o naslednjih premikih:
a)  premiki živali iz akvakulture med državami članicami, kjer se
zahteva veterinarski certifikat v skladu s prvim in drugim odstavkom tega člena
in
b)  vseh drugih premikih živih živali iz akvakulture med državami
članicami, namenjenih gojenju ali repopulaciji, kjer se veterinarski certifikat
ne zahteva.
2. Živali iz akvakulture, namenjene za
gojenje in repopulacijo
16. člen
(splošne določbe za dajanje živali iz
akvakulture na trg z namenom gojenja in repopulacije)
(1) Živali iz akvakulture, dane na trg
z namenom gojenja, morajo biti:
-      
klinično zdrave, in
-      
ne smejo izvirati iz ribogojnice ali območja gojenja mehkužcev s
kakršnimkoli nepojasnjenim povečanim poginom.
(2) Prejšnji odstavek se uporablja
tudi za tiste bolezni in zanje dovzetne vrste živali iz akvakulture, ki niso
naštete v delu II Priloge 3 tega pravilnika.
(3) VURS lahko dovoli odstopanje od
druge alinee prvega odstavka tega člena, če se dajanje na trg dovoli na podlagi
ocene tveganja, ki jo pripravi NVI in če živali izvirajo iz dela ribogojnice
ali območja gojenja mehkužcev, ki je neodvisen od epizootiološke enote s
povečanim poginom.
(4) Živali iz akvakulture, namenjene
neškodljivemu uničenju ali zakolu v skladu z ukrepi za obvladovanje bolezni iz
25. do 40. člena tega pravilnika, je za namen gojenja in repopulacije
prepovedano dajati na trg.
(5) Za namene poribljavanja se lahko
ribe izpustijo v odprte vode ali športno-komercialne ribnike le, če:
a)  izpolnjujejo
zahteve iz prvega odstavka tega člena, in
b)  izvirajo
iz ribogojnic, ki imajo status prost bolezni, ali
c)  izvirajo iz ribogojnic, kjer je zdravstveni status vsaj enak
zdravstvenemu statusu odprtih voda, kamor se jih izpusti in v katerih je bil
opravljen program nadzora določenih bolezni, ki ga pripravi VURS v sodelovanju
z NVI.
(6) Ribe, ki izvirajo iz okužene
ribogojnice, se ne smejo izpustiti v odprte vode.
17. člen
(vnos dovzetnih vrst živali iz akvakulture
na območja prosta bolezni)
(1) Za vnos z namenom gojenja ali
repopulacije v RS, cono ali kompartment, ki so proglašeni za proste določene
bolezni v skladu z 49. členom Direktive 2006/88/ES ali 44. členom tega
pravilnika, morajo dovzetne vrste živali iz akvakulture izvirati iz države
članice, cone ali kompartmenta, ki so prav tako proglašeni za proste te
bolezni.
(2) Prejšnji odstavek se ne uporablja
za razvojne faze, za katere se lahko znanstveno opraviči, da dovzetne vrste
živali iz akvakulture v določenih razvojnih fazah ne prenašajo bolezni.
18. člen
(vnos vektorskih vrst na območja prosta
bolezni)
Za vnos z namenom gojenja ali repopulacije
v RS, cono ali kompartment, ki so proglašeni za proste določene bolezni v
skladu z 49. členom Direktive 2006/88/ES ali 44. členom tega pravilnika, morajo
vrste, ki niso naštete v delu II Priloge 3 tega pravilnika, in spadajo med
vektorske vrste, izpolnjevati naslednje pogoje:
a)  da izvirajo iz države članice, cone ali kompartmenta, ki so
proglašeni za proste te bolezni, ali
b)  da ostanejo v karantenskih objektih v vodi brez določenega patogena
dovolj dolgo časa, da se lahko glede na znanstvene podatke ali praktične
izkušnje dokaže, da se stopnja tveganja za prenos določene bolezni zmanjša na
raven, ki je sprejemljiva za preprečitev prenosa zadevne bolezni.
3. Živali iz akvakulture in proizvodi
iz njih namenjeni za prehrano ljudi
19. člen
(živali iz akvakulture in proizvodi iz
njih, dani na trg za nadaljnjo predelavo za prehrano ljudi)
(1) Živali iz akvakulture, dovzetne za
eno ali več ne-eksotičnih bolezni iz dela II Priloge 3 tega pravilnika in
proizvodi iz njih, se lahko dajo na trg za nadaljnjo predelavo v RS, coni ali
kompartmentu, ki so proglašeni za proste omenjenih bolezni v skladu s 49.
členom Direktive 2006/88/ES ali 44. členom tega pravilnika, če
izpolnjujejo enega od naslednjih pogojev:
a)  da izvirajo iz države članice, cone ali kompartmenta, ki so
proglašeni za proste omenjenih bolezni, ali
b)  da njihova predelava poteka v odobrenem predelovalnem obratu in pod
pogoji, ki preprečujejo širjenje bolezni, ali
c)  da se ribe zakoljejo in se jim pred odpremo odstrani drobovje, ali
č)  da se mehkužci in raki odpremijo kot nepredelani ali predelani
proizvodi.
(2) Žive živali iz akvakulture,
dovzetne za eno ali več ne-eksotičnih bolezni iz dela II Priloge 3 tega
pravilnika, ki se dajo na trg za nadaljnjo predelavo v RS, coni ali kompartmentu,
ki so proglašeni za proste omenjenih bolezni v skladu s 49. členom Direktive
2006/88/ES ali 44. členom tega pravilnika, se lahko na kraju predelave začasno
skladiščijo le v primeru, če:
a)  izvirajo iz države članice, cone ali kompartmenta, ki so proglašeni
za proste določene bolezni ali;
b)  so začasno nastanjene v centrih za odpremo, obratih za
prečiščevanje ali podobnih obratih, ki so opremljeni s sistemi za čiščenje
odpadnih voda, ki onesposobijo določene patogene, ali kjer so odpadne vode predmet
drugih vrst ravnanja, ki zmanjšujejo tveganje za prenos bolezni v odprte vode
na sprejemljivo raven.
20. člen
(živali iz akvakulture in proizvodi iz
njih, dani na trg za prehrano ljudi brez nadaljnje predelave)
(1) Za živali iz akvakulture, dovzetne
za eno ali več bolezni iz dela II Priloge 3 tega pravilnika, ali proizvode iz
njih, ki niso pakirani v embalažo za prodajo na drobno v skladu z določbami za
embaliranje in označevanje iz Uredbe 853/2004/ES, se v primeru dajanja na trg
za prehrano ljudi brez nadaljnje predelave, uporabljajo določila od 12. do 19.
člena tega pravilnika.
(2) Živi mehkužci in raki, dovzetni za
eno ali več bolezni iz dela II Priloge 3 tega pravilnika, ki se začasno vložijo
v vode Evropske Unije ali vnesejo v centre za odpremo, obrate za prečiščevanje
ali podobne obrate, morajo izpolnjevati pogoje iz drugega odstavka prejšnjega
člena.
4. Prostoživeče vodne živali
21. člen
(izpustitev prostoživečih vodnih živali v
coni ali kompartmentu, ki sta proglašena za proste bolezni)
(1) Prostoživeče vodne živali,
dovzetne za eno ali več bolezni iz dela II Priloge 3 tega pravilnika, ki so
bile ujete na ozemlju Evropske Unije, v coni ali kompartmentu, ki nista
proglašena za prosta bolezni v skladu z 49. členom Direktive 2006/88/ES ali 44.
členom tega pravilnika, morajo biti pod nadzorom uradnega veterinarja nameščene
v ustrezne karantenske objekte.
(2) V ribogojnico ali na območje
gojenja mehkužcev v coni ali kompartmentu, ki sta proglašena kot prosta določene
bolezni v skladu s 44. členom tega pravilnika, se živali iz prejšnjega odstavka
lahko izpustijo, ko uradni veterinar na podlagi strokovnega mnenja NVI oceni,
da je stopnja tveganja za prenos bolezni sprejemljiva.
5. Okrasne vodne živali
22. člen
(dajanje okrasnih vodnih živali na trg)
Okrasne vodne živali se lahko dajo na trg
samo v primeru, ko ni ogroženo zdravstveno stanje vodnih živali v zvezi z
boleznimi vodnih živali.
IV. VNOS ŽIVALI IZ AKVAKULTURE IN PROIZVODOV IZ NJIH IZ
TRETJIH DRŽAV V SKUPNOST
23. člen
(splošne zahteve za vnos živali in
proizvodov iz tretjih držav)
Vnos živali in proizvodov iz njih iz
tretjih držav ali delov tretjih držav v Evropsko skupnost (v nadaljnjem
besedilu: Skupnost) je mogoč v skladu z 22. in 23. členom Direktive 2006/88/ES.
24. člen
(dokumentacija)
(1) Vsako pošiljko živali in
proizvodov mora ob vstopu v Skupnost spremljati veterinarski certifikat, s
katerim se potrjuje, da pošiljka izpolnjuje zahteve, določene s tem
pravilnikom.
(2) Natančnejši pogoji za uvoz so
določeni v skladu s 25. členom Direktive 2006/88/ES.
V. PRIJAVLJANJE BOLEZNI IN MINIMALNI UKREPI ZA OBVLADOVANJE
BOLEZNI VODNIH ŽIVALI
1. Prijavljanje in obveščanje
25. člen
(prijavljanje)
(1) Postopek v primeru suma ali
potrditve bolezni iz dela II Priloge 3 tega pravilnika poteka v skladu z
določbami pravilnika, ki ureja bolezni živali.
(2) Vsak povečan pogin živali mora
nosilec dejavnosti oziroma odgovorna oseba nemudoma po telefonu ali faksu
prijaviti OU VURS ali NVI, da se opravijo nadaljnje preiskave, s katerimi se
ugotovi vzrok pogina.
26. člen
(obveščanje)
GU VURS v roku 24 ur od potrditve bolezni
obvesti pristojne organe drugih držav članic, Evropsko Komisijo (v nadaljnjem
besedilu: Komisija) in države članice EFTA o potrditvi:
a)  eksotične
bolezni iz dela II Priloge 3 tega pravilnika;
b)  ne-eksotične bolezni iz dela II Priloge 3 tega pravilnika, če so
RS, cona ali kompartment proglašeni za proste določene bolezni.
2. Sum bolezni
27. člen
(začetni ukrepi)
(1) V primeru suma bolezni iz dela II
Priloge 3 tega pravilnika v RS, coni ali kompartmentu z zdravstvenim statusom
kategorije I ali III iz dela A Priloge 2 tega pravilnika, uradni veterinar v
ribogojnici ali na območju gojenja mehkužcev:
-      
odredi odvzem vzorcev za diagnostične preiskave, ki se opravijo v
laboratorijih, imenovanih v skladu z 49. členom tega pravilnika;
-      
do rezultatov preiskav iz prejšnje alineje prepove premike živali iz ali
v ribogojnico in z ali na območje gojenja mehkužcev, kjer obstaja sum bolezni;
-      
odredi ukrepe za preprečitev širjenja bolezni na druge vodne živali;
-      
izvede epizootiološko poizvedbo v skladu z 28. členom tega pravilnika.
(2) Do rezultatov preiskav iz prve
alineje prejšnjega odstavka je ribogojnica ali območje gojenja mehkužcev, kjer
obstaja sum bolezni, pod uradnim nadzorom.
(3) Ne glede na prepoved iz druge
alineje prvega odstavka tega člena lahko uradni veterinar odobri te premike, če
so izpolnjeni vsi pogoji, potrebni za preprečitev širjenja bolezni iz dela II
Priloge 3 tega pravilnika.
28. člen
(epizootiološka poizvedba)
(1) Uradni veterinar opravi
epizootiološko poizvedbo, če preiskave iz prve alineje prvega odstavka
prejšnjega člena pokažejo prisotnost:
-      
eksotične bolezni iz dela II Priloge 3 tega pravilnika, ali
-      
ne-eksotične bolezni iz dela II Priloge 3 tega pravilnika v RS, coni ali
kompartmentu z zdravstvenim statusom kategorije I ali III iz dela A Priloge 2
tega pravilnika.
(2) Z epizootiološko poizvedbo uradni
veterinar:
-      
določi možne vire in načine kontaminacije;
-      
preveri premike živali pred prijavo suma iz prvega odstavka 25. člena
tega pravilnika;
-      
preveri prisotnost infekcije v drugih ribogojnicah in na območjih
gojenja mehkužcev, ki bi epizootiološko lahko bile povezane s primarnim
izbruhom.
(3) V primeru, da se na podlagi
epizootiološke poizvedbe ugotovi, da se je bolezen lahko pojavila v eni ali več
ribogojnicah, na območjih gojenja mehkužcev ali v odprtih vodah, uradni
veterinar v teh ribogojnicah, na območjih gojenja mehkužcev ali v odprtih vodah
odredi ukrepe iz prejšnjega člena. V primeru obsežnih povodij ali obalnih območij
lahko uradni veterinar omeji uporabo ukrepov iz prejšnjega člena na manjša
območja v bližini ribogojnice ali območja gojenja mehkužcev, za katera sumi, da
so okužena, pri čemer mora biti zagotovljeno, da je takšno manjše območje
dovolj veliko, da se bolezen ne bo širila.
(4) Če je potrebno, GU VURS o sumu
bolezni obvesti pristojni organ v sosednji državi članici ali tretji državi.
29. člen
(ukinitev ukrepov)
Uradni veterinar ukine ukrepe iz 27. člena
tega pravilnika, ko je laboratorijskimi preiskavami iz prve alineje prvega
odstavka 27. člena tega pravilnika izključena prisotnost bolezni.
3. Minimalni ukrepi po potrditvi
eksotične bolezni
30. člen
(splošni ukrepi)
(1) Uradni veterinar z odločbo
proglasi ribogojnico ali območje gojenja mehkužcev za okuženo.
(2) Uradni veterinar z odločbo iz
prejšnjega odstavka:
-      
odredi, da se okrog ribogojnice ali območja gojenja mehkužcev, ki je
bilo proglašeno za okuženo, vzpostavi zaprto območje, vključno z določitvijo
meja okuženega in ogroženega območja,
-      
prepove repopulacijo in premike živali v, iz ali znotraj zaprtega
območja in
-      
odredi potrebne dodatne ukrepe, ki so potrebni za preprečevanje
nadaljnjega širjenja bolezni.
31. člen
(izlov in nadaljnja predelava)
(1) Živali v okuženi ribogojnici ali
na okuženem območju gojenja mehkužcev, ki so dosegle komercialno velikost in ne
kažejo kliničnih znakov bolezni, se lahko pod nadzorom uradnega veterinarja
ulovijo za prehrano ljudi ali za nadaljnjo predelavo.
(2) Izlov, vnos v centre za odpremo,
ali obrate za prečiščevanje, nadaljnja predelava in katera koli druga
dejavnost, ki je vključena v pripravo živali za vstop v prehransko verigo, se
izvaja pod pogoji, ki preprečujejo širjenje patogena, ki je odgovoren za pojav
bolezni.
(3) Centri za odpremo, obrati za
prečiščevanje ali podobne dejavnosti, morajo biti opremljeni s sistemom za
čiščenje odpadnih voda, ki inaktivira povzročitelja bolezni.
(4) Nadaljnja predelava se lahko
izvaja le v odobrenih predelovalnih obratih.
32. člen
(odstranjevanje)
(1) Poginule ribe in raki ter žive
ribe in raki, ki kažejo klinične znake bolezni, morajo biti pod nadzorom
uradnega veterinarja čim prej neškodljivo odstranjeni v skladu z Uredbo (ES)
št. 1774/2002 Evropskega parlamenta in Sveta z dne 3. oktobra 2002 o
določitvi zdravstvenih pravil za živalske stranske proizvode, ki niso namenjeni
prehrani ljudi (UL L št. 273, 10. 10. 2002, str. 1, zadnjič spremenjeno z
Uredbo Komisije (ES) št. 829/2007 z dne 28. junija 2007 o spremembi prilog
I, II, VII, VIII, X in XI k Uredbi (ES) št. 1774/2002 Evropskega parlamenta in
Sveta glede dajanja na trg določenih živalskih stranskih proizvodov (UL L št.
191, 21. 7. 2007, str. 1), (v nadaljnjem besedilu: Uredba 1774/2002/ES) in
v skladu z načrtom ukrepov iz 42. člena tega pravilnika.
(2) Živali, ki niso dosegle
komercialne velikosti in ne kažejo kliničnih znakov bolezni, morajo biti v
primernem časovnem obdobju pod nadzorom uradnega veterinarja odstranjene v
skladu z Uredbo 1774/2002/ES in načrtom ukrepov iz 42. člena tega pravilnika.
Uradni veterinar določi primerno časovno obdobje glede na vrsto proizvodnje in
tveganje, ki ga takšne živali predstavljajo za nadaljnje širjenje bolezni.
33. člen
(začasna opustitev proizvodnje
akvakulture)
(1) V okuženi ribogojnici ali na
območju gojenja mehkužcev se po izpraznitvi in opravljenem čiščenju ter razkuževanju
proizvodnja akvakulture opusti za ustrezno časovno obdobje o čemer glede na
okoliščine konkretnega primera odloči uradni veterinar v sodelovanju z NVI.
(2) V primeru, ko gre za ribogojnico
ali območje gojenja mehkužcev, ki gojijo živali, ki niso dovzetne za določeno
bolezen, se o začasni opustitvi dejavnosti odloči na podlagi ocene tveganja, ki
jo pripravi NVI.
34. člen
(odprava ukrepov)
Uradni veterinar z odločbo odpravi ukrepe,
ko:
a)  so izvedeni ukrepi za izkoreninjenje bolezni, določeni v tem
poglavju, in
b)  je vzpostavljen sistem nadzora v zaprtem območju in so rezultati
predpisanega vzorčenja negativni.
4. Minimalni ukrepi v primeru potrditve
ne-eksotične bolezni pri živalih
35. člen
(splošne določbe)
(1) V primeru potrditve ne-eksotične
bolezni iz dela II Priloge 3 tega pravilnika v RS, coni ali kompartmentu, ki so
proglašeni za proste bolezni:
a)  uradni veterinar v ribogojnici ali na območju gojenja mehkužcev z
odločbo odredi ukrepe za ponovno pridobitev statusa brez bolezni iz III.
poglavja tega pravilnika, ali
b)  GU VURS pripravi program izkoreninjenja bolezni v skladu s prvim
odstavkom 41. člena tega pravilnika.
(2) Če živali ne kažejo kliničnih
znakov bolezni iz prvega odstavka tega člena, lahko uradni veterinar dovoli
gojenje živali do komercialne velikosti ali premestitev v drugo okuženo cono
ali kompartment. V takšnih primerih uradni veterinar sprejme ukrepe, s pomočjo
katerih se zmanjša in čim bolj prepreči nadaljnje širjenje bolezni.
(3) V primeru, da cona ali kompartment
ne želita ponovno pridobiti statusa brez bolezni, se uporabijo določila 36.
člena tega pravilnika.
36. člen
(zadrževalni ukrepi)
(1) V primeru potrditve ne-eksotične
bolezni iz dela II Priloge 3 tega pravilnika v coni ali kompartmentu, ki niso
proglašeni za proste bolezni, izda uradni veterinar odločbo, ki vsebuje vsaj:
a)  proglasitev,
da je določena ribogojnica ali območje gojenja mehkužcev okuženo;
b)  vzpostavitev zaprtega sistema okrog ribogojnice ali območja gojenja
mehkužcev, ki je bilo proglašeno za okuženo; območje se določi glede na vrsto
bolezni in vključuje okuženo in ogroženo območje;
c)  določbo o omejitvi premikov živali iz zaprtega sistema; takšne
živali se lahko vnesejo le v ribogojnice ali območja gojenja mehkužcev z enako
epizootiološko situacijo, ali pa se izlovijo in uporabijo za prehrano ljudi v
skladu s prvim odstavkom 31. člena tega pravilnika;
č)  določbo o odstranitvi poginulih rib in rakov pod nadzorom
uradnega veterinarja v skladu z Uredbo 1774/2002/ES; uradni veterinar določi
primerno časovno obdobje glede na vrsto proizvodnje in tveganje, ki ga takšne
živali predstavljajo za nadaljnje širjenje bolezni.
37. člen
(sanacija ribogojnice)
(1) V primeru, da želi nosilec
dejavnosti izkoreniniti ne-eksotično bolezen, navedeno v delu II Priloge 3 tega
pravilnika, vendar pa ne želi pridobiti statusa prost bolezni v skladu s 44.
členom tega pravilnika, lahko zaprosi za program sanacije. Program pripravi
NVI, odobri pa ga OU VURS.
(2) Šteje se, da je sanacija uspešno
zaključena, ko nosilec dejavnosti akvakulture izvede program sanacije in na
podlagi uradno odvzetih vzorcev dokaže:
-      
da ves čas vzreje do spolne zrelosti rib ni bilo kliničnih in
patoanatomskih znakov bolezni, in
-      
da pri najmanj trikratnih laboratorijskih pregledih, med katerimi ni
preteklo manj kot šest mesecev, zajeta pa je bila tudi ovarialna in semenska
tekočina na novo vzrejenih rib, ni bil ugotovljen povzročitelj bolezni iz dela
II Priloge 3 tega pravilnika.
(3) Uradne vzorce vzamejo uradni
veterinarji ali druge osebe, ki imajo za to pooblastilo s strani generalnega
direktorja VURS.
5. Minimalni ukrepi po potrditvi
bolezni iz dela II Priloge 3 pri prostoživečih vodnih živalih
38. člen
(nadzor bolezni iz dela II Priloge 3 tega
pravilnika pri prostoživečih vodnih živalih)
(1) Če so prostoživeče vodne živali
okužene ali obstaja sum, da so okužene z eksotičnimi boleznimi iz dela II
Priloge 3 tega pravilnika, VURS spremlja razmere in sprejme ukrepe za
zmanjšanje, in kolikor je to mogoče, preprečitev nadaljnjega širjenja bolezni.
(2) Če so prostoživeče vodne živali
okužene ali obstaja sum, da so okužene z ne-eksotičnimi boleznimi iz dela II
Priloge 3 tega pravilnika v coni ali kompartmentu, ki sta proglašena kot prosta
bolezni, VURS spremlja razmere in sprejme ukrepe za zmanjšanje, in kolikor je
to mogoče, preprečitev nadaljnjega širjenja bolezni.
(3) O sprejetih ukrepih iz prvega in
drugega odstavka, mora VURS v okviru Stalnega odbora za prehransko verigo in
zdravje živali (v nadaljevanju: SCFCAH) obvestiti Komisijo in druge države
članice.
6. Ukrepi ob porajajočih boleznih
39. člen
(porajajoče bolezni)
(1) Ob pojavu porajajoče bolezni
sprejme VURS ustrezne ukrepe za nadzor stanja in preprečitev širjenja te
bolezni, če obstaja možnost, da bi bolezen lahko ogrozila zdravstveno stanje
vodnih živali.
(2) O pojavu porajajoče bolezni mora
VURS nemudoma obvestiti druge države članice, Komisijo in države članice EFTA,
v kolikor imajo rezultati preiskave zanje epizootiološki pomen.
7. Alternativni ukrepi
40. člen
(določbe za omejevanje vpliva bolezni, ki
niso navedene v delu II Priloge 3 tega pravilnika)
(1) Ob pojavu bolezni, ki niso
navedene v delu II Priloge 3 tega pravilnika in ki predstavljajo občutno
tveganje za zdravstveno stanje gojenih ali prostoživečih vodnih živali, lahko
GU VURS sprejme ukrepe za preprečevanje vnosa ali za nadzor bolezni.
(2) O ukrepih iz prejšnjega odstavka,
ki lahko vplivajo na trgovanje med državami članicami, mora VURS obvestiti
Komisijo.
VI. PROGRAMI NADZORA IN CEPLJENJE
1. Programi nadzora in izkoreninjenja
41. člen
(priprava in odobritev programov nadzora
in izkoreninjenja)
(1) GU VURS pripravi program nadzora
za doseganje statusa RS proste ene ali več ne-eksotičnih bolezni iz dela II
Priloge 3 tega pravilnika, oziroma program izkoreninjenja za eno ali več teh
bolezni v skladu s 44., 45. in 46. členom Direktive 2006/88/ES. Programe pošlje
GU VURS v skladu z drugim odstavkom 62. člena Direktive 2006/88/ES Komisiji v
odobritev.
(2) V primeru, da program nadzora
pokriva posamezne kompartmente ali cone, ki predstavljajo manj kot 75% ozemlja
RS in cono oziroma kompartment sestavlja povodje, ki ni del povodja druge
države članice ali tretje države, pošlje GU VURS izjavo o odobritvi, spremembi
ali zaključku omenjenega programa Komisiji v skladu z drugim odstavkom 50.
člena Direktive 2006/88/ES.
2. Načrt ukrepov ob pojavu porajajočih
in eksotičnih bolezni
42. člen
(načrt ukrepov ob pojavu porajajočih in
eksotičnih bolezni)
(1) GU VURS pripravi načrt ukrepov ob
pojavu porajajočih in eksotičnih bolezni, naštetih v delu II Priloge 3 tega
pravilnika (v nadaljevanju: načrt ukrepov), ki določa nacionalne ukrepe,
potrebne za ohranitev visoke ravni poznavanja bolezni in pripravljenosti ter
zagotovitev varstva okolja ter ga pošlje Komisiji v odobritev. Načrti ukrepov
morajo biti pripravljeni v skladu s Prilogo VII Direktive 2006/88/ES.
(2) Načrt ukrepov opredeljuje sredstva
za dostop do vseh objektov, opreme, osebja in drugega ustreznega materiala,
potrebnega za hitro in učinkovito izkoreninjenje bolezni, zagotavlja uskladitev
in združljivost s sosednjimi državami članicami ter spodbuja sodelovanje s
sosednjimi tretjimi državami in po potrebi vsebuje natančno navedbo zahtev za
cepivo in pogojev cepljenja, potrebnih v primeru nujnega cepljenja.
(3) VURS mora načrt ukrepov vsakih pet
let posodobiti in ga predložiti Komisiji v odobritev v skladu z drugim odstavkom
62. člena Direktive 2006/88/ES.
3. Cepljenje
43. člen
(cepljenje)
(1) Cepljenje proti eksotičnim
boleznim, navedenim v delu II Priloge 3 tega pravilnika je prepovedano. Ne
glede na določbo prejšnjega stavka je dovoljeno cepljenje v skladu z 39. ali
42. členom tega pravilnika.
(2) Cepljenje proti ne-eksotičnim
boleznim, naštetim v delu II Priloge 3 tega pravilnika je prepovedano na kateremkoli
delu ozemlja RS, proglašenem za prosto bolezni v skladu s 44. členom tega
pravilnika ali na kateremkoli delu ozemlja RS, kjer se izvaja program nadzora,
odobren v skladu z 41. členom tega pravilnika. Ne glede na določbo prejšnjega
stavka VURS lahko dovoli takšno cepljenje na območjih, ki niso prosta bolezni,
ali kjer cepljenje predstavlja del programa izkoreninjenja, odobrenega v skladu
s prvim odstavkom 41. člena tega pravilnika.
(3) Uporabljajo se le cepiva, ki imajo
dovoljenje za promet, vnos ali uvoz v RS v skladu z predpisi s področja
zdravil.
(4) Določbe prvega in drugega odstavka
tega člena ne veljajo v primeru znanstvenih študij za razvoj in testiranje
cepiv pod nadzorovanimi pogoji. Dovoljenje za znanstvene študije podeli VURS.
Med takšnimi študijami morajo biti zagotovljeni ustrezni ukrepi za zaščito
drugih vodnih živali pred kakršnimi koli škodljivimi učinki cepljenja,
izvedenega v okviru omenjenih študij.
VII. BOLEZNI PROST ZDRAVSTVENI STATUS
44. člen
(cona ali kompartment, proglašena za
prosta bolezni)
(1) GU VURS proglasi cono ali kompartment
za prosta ene ali več ne-eksotičnih bolezni iz dela II Priloge 3 tega
pravilnika, kjer:
a)  ni
v coni ali kompartmentu prisotna nobena od dovzetnih vrst ali
b)  patogen
ne more preživeti v coni ali kompartemntu ali
c)  sta cona ali kompartment v skladu s pogoji iz dela II Priloge 6, ki
je kot priloga sestavni del tega pravilnika.
(2) V skladu z drugim odstavkom 50.
člena Direktive 2006/88/ES pošlje GU VURS Komisiji izjavo o proglasitvi cone
ali kompartmenta prosta ene ali več ne-eksotičnih bolezni iz dela II Priloge 3
tega pravilnika.
45. člen
(seznam prostih con ali kompartmentov)
GU VURS pripravi in vodi posodobljen seznam
prostih con in kompartmentov. Seznam je javno dostopen na spletni strani VURS.
46. člen
(ohranjanje statusa brez bolezni)
(1) V primeru, da je ozemlje RS
proglašeno za prosto ene ali več ne-eksotičnih bolezni iz dela II Priloge 3
tega pravilnika v skladu s 44. členom tega pravilnika, lahko VURS preneha izvajati
ciljani nadzor in vzdržuje status prost, pri čemer morajo obstajati pogoji za
klinični pojav določene bolezni in se izvajajo določbe tega pravilnika.
(2) Ciljani nadzor se nadaljuje v
conah ali kompartmentih, ki so proglašeni za proste bolezni, če RS nima statusa
bolezni proste ter v vseh primerih, ko pogoji za klinični pojav določene bolezni
ne obstajajo.
47. člen
(prekinitev in ponovna vzpostavitev
statusa brez bolezni)
(1) V primeru, da se domneva kršitev
kateregakoli od pogojev za ohranjanje statusa brez bolezni, OU VURS:
-      
do razjasnitve domnevne kršitve začasno prepove trgovanje z dovzetnimi
in vektorskimi vrstami med RS in drugimi državami članicami, njihovimi conami
ali kompartmenti, ki imajo višji zdravstveni status glede določene bolezni, kot
je določeno v delu A Priloge 2 tega pravilnika in
-      
uporabi ukrepe iz 27. do 29. člena, 35. in 36. člena tega pravilnika.
(2) Na podlagi opravljene
epizootiološke poizvedbe iz 28. člena tega pravilnika, s katero je izključena
domnevna kršitev pogojev za ohranjanje statusa, GU VURS ponovno vzpostavi
status prost v coni ali kompartmentu.
(3) Status se odvzame, kadar niso več
izpolnjeni pogoji iz 44. člena tega pravilnika in obstaja velika verjetnost, da
se je pojavila infekcija.
(4) Za ponovno vzpostavitev statusa
morajo biti izpolnjene zahteve iz Priloge 6 tega pravilnika.
VIII. LABORATORIJI
48. člen
(referenčni laboratoriji)
(1) Referenčni laboratoriji Skupnosti
za bolezni vodnih živali in njegove naloge so določeni v delu I Priloge VI
Direktive 2006/88/ES.
(2) Nacionalni referenčni laboratorij
(v nadaljnjem besedilu: NRL) za bolezni vodnih živali je Laboratorij Univerze v
Ljubljani, Veterinarska fakulteta, Nacionalni veterinarski inštitut, Gerbičeva
60, 1000 Ljubljana, Slovenija.
(3) NRL opravlja laboratorijske
preiskave za namene tega pravilnika ter izvaja funkcije in naloge, določene v
delu II Priloge VI Direktive 2006/88/ES.
49. člen
(imenovani laboratorij in diagnostične
preiskave)
(1) Imenovani laboratorij za bolezni
vodnih živali je Laboratorij Univerze v Ljubljani, Veterinarska fakulteta,
Nacionalni veterinarski inštitut, Gerbičeva 60, 1000 Ljubljana, Slovenija.
(2) Ob sumu ali za potrditev bolezni,
naštetih v delu II Priloge 3 tega pravilnika, izvaja imenovani laboratorij
diagnostične preiskave, določene v skladu z drugim odstavkom 62. člena
Direktive 2006/88/ES.
(3) Za diagnostične preiskave v skladu
s tem členom mora imenovani laboratorij izpolnjevati funkcije in naloge iz dela
III Priloge VI Direktive 2006/88/ES.
IX. NADZOR
50. člen
(uradni nadzor)
(1) VURS izvaja uradni nadzor
proizvodnje akvakulture in odobrenih obratov za predelavo v skladu s 3. členom
Uredbe 882/2004/ES Evropskega parlamenta in Sveta z dne 29. aprila 2004 o
izvajanju uradnega nadzora, da se zagotovi preverjanje skladnosti z zakonodajo
o krmi in živilih ter s pravili o zdravstvenem varstvu živali in zaščiti živali
(UL L št. 165 z dne 30. 4. 2004, stran 1, zadnjič spremenjene z Uredbo
Komisije (ES) št. 180/2008 z dne 28. februarja 2008 o referenčnem
laboratoriju Skupnosti za bolezni kopitarjev razen konjske kuge in spremembi
Priloge VII k Uredbi (ES) št. 882/2004 Evropskega parlamenta in Sveta
(UL L št. 56 z dne 29. 2. 2008, str. 4) (v nadaljnjem besedilu:
Uredba 882/2004/ES).
(2) Uradni nadzor mora zajemati vsaj
redne preglede, revizije in po potrebi ustrezno vzorčenje za vsako proizvodnjo
akvakulture, pri čemer je treba upoštevati tveganje, ki ga takšna proizvodnja
akvakulture ali odobreni obrat za predelavo povzročata v zvezi s prenosom in
širjenjem bolezni. Priporočila za izvajanje nadzora, ki je odvisen od
zdravstvenega statusa določene cone ali kompartmenta, so določena v delu B
Priloge 2, ki je kot priloga sestavni del tega pravilnika.
(3) GU VURS pripravi plan izvajanja
nadzora iz tega člena do 31. decembra tekočega leta za naslednje leto.
(4) V primeru neizpolnjevanja določil
tega pravilnika deluje VURS v skladu s 54. členom Uredbe 882/2004/ES.
51. člen
(sodelovanje VURS)
VURS sodeluje s strokovnjaki Komisije,
kadar opravljajo preglede na kraju samem, ter jim zagotavlja vso potrebno pomoč
pri opravljanju teh pregledov.

Priloga
1: Podatki, potrebni za register
Priloga
2: Zdravstveni status con ali kompartmentov, ki ga je potrebno upoštevati ob
uporabi 12. člena tega pravilnika in Priporočila za nadzor in preglede v
ribogojnicah in na območjih gojenja mehkužcev
Priloga
3: Seznam bolezni
Priloga
4: Obrazec za registracijo proizvodnje akvakulture - ribogojnica in Obrazec za
registracijo proizvodnje akvakulture - gojenje školjk
Priloga
5: Vloga za odobritev proizvodnje akvakulture - ribogojnica
Priloga
6: Zahteve za proglasitev cone ali kompartmenta za proste bolezni

Pravilnik o zahtevah za zdravstveno varstvo
živali in proizvodov iz akvakulture ter o preprečevanju in nadzoru določenih
bolezni vodnih živali (Uradni list RS, št. 54/08)
vsebuje naslednjo prehodno in končne določbe:
»X. PREHODNA IN KONČNE DOLOČBE
52. člen
(prehodna
določba)
Proizvodnja akvakulture, vpisana pred
uveljavitvijo tega pravilnika v registre ali evidence VURS ali Ministrstva za
kmetijstvo, gozdarstvo in prehrano se šteje za registrirano po tem pravilniku.
53. člen
(prenehanje
veljavnosti)
Z uveljavitvijo tega pravilnika prenehajo
veljati:
-      
Pravilnik o pogojih, ki jih morajo izpolnjevati akvakulture in njihovi
proizvodi za trgovanje na teritoriju EU (Uradni list RS, št. 18/04 in 36/04),
-      
Pravilnik o ukrepih za nadzor nad določenimi boleznimi rib (Uradni list
RS, št. 18/04 in 36/04) in
-      
Navodilo o nadzoru nad boleznimi školjk (Uradni list RS, št. 12/01).
54. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
1. avgusta 2008.«.

Pravilnik o dopolnitvi Pravilnika o zahtevah
za zdravstveno varstvo živali in proizvodov iz akvakulture ter o preprečevanju
in nadzoru določenih bolezni vodnih živali (Uradni list RS, št. 61/08) spreminja 53. člen pravilnika tako,
da se glasi:
»53. člen
(prenehanje
veljavnosti)
(1) Z uveljavitvijo tega pravilnika
prenehajo veljati:
-      
Pravilnik o pogojih, ki jih morajo izpolnjevati akvakulture in njihovi
proizvodi za trgovanje na teritoriju EU (Uradni list RS, št. 18/04 in 36/04),
-      
Pravilnik o ukrepih za nadzor nad določenimi boleznimi rib (Uradni list
RS, št. 18/04 in 36/04) in
-      
Navodilo o nadzoru nad boleznimi školjk (Uradni list RS, št. 12/01).
(2) Ne glede na določbe prejšnjega odstavka
se predpisi iz prejšnjega odstavka uporabljajo še do 1. avgusta 2008.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o zahtevah
za zdravstveno varstvo živali in proizvodov iz akvakulture ter o preprečevanju
in nadzoru določenih bolezni vodnih živali (Uradni list RS, št. 4/13) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.