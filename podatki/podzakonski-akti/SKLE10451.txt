1. člen
(vsebina sklepa)
(1) Ta sklep določa podrobnejšo vsebino poročil in
obvestil iz prvega in drugega odstavka 252. člena Zakona o zavarovalništvu
(Uradni list RS, št. 93/15; v nadaljnjem besedilu: ZZavar-1) ter obseg,
način in roke poročanja oziroma obveščanja.
(2) Zavezanci za poročanje po tem sklepu so:
-       
zavarovalnica in pozavarovalnica (v nadaljnjem besedilu: zavarovalnica),
-       
uprava in izvršni direktorji oziroma izvršne direktorice zavarovalnice
in pozavarovalnice (v nadaljnjem besedilu: uprava zavarovalnice) ter
-       
zavarovalni in pozavarovalni pool.
(3) Vse obveznosti poročanja iz tega sklepa, ki veljajo za
zavarovalnice, veljajo tudi za pokojninske družbe, razen 10. točke prvega
odstavka 2. člena in 13. člena Sklepa.
2. člen
(vsebina poročanja)
(1) Zavarovalnica poroča Agenciji za zavarovalni nadzor
o naslednjih dejstvih in okoliščinah:
1.     
spremembah podatkov, ki se vpisujejo v sodni register,
2.     
sklicu skupščine in vseh sklepih, sprejetih na skupščini,
3.     
imetnikih oziroma imetnicah kvalificiranih deležev zavarovalnice (v
nadaljnjem besedilu: imetnik kvalificiranega deleža) in pridobitvi oziroma
spremembah kvalificiranih deležev,
4.     
imenovanju, razrešitvi ali sporazumnem predčasnem prenehanju mandata
članov oziroma članic uprave, izvršnih direktorjev oziroma izvršnih direktoric
(v nadaljnjem besedilu: član uprave) zavarovalnice,
5.     
imenovanju nosilca oziroma nosilke ključne funkcije (v nadaljnjem
besedilu: nosilec ključne funkcije) in razrešitvi oziroma prenehanju
opravljanja nalog nosilca ključne funkcije,
6.     
sprejemu in spremembi poslovne strategije zavarovalnice iz 1. točke
68. člena ZZavar-1,
7.     
sprejemu in spremembi finančnega načrta zavarovalnice iz 2. točke
68. člena ZZavar-1,
8.     
sprejemu in spremembi pisnih pravil sistema upravljanja, upravljanja
tveganj, spremljanja skladnosti, notranjih kontrol, notranje revizije in
izločenih poslov zavarovalnice iz 3. točke 68. člena ZZavar-1,
9.     
nameravanem odprtju, preselitvi, zaprtju ali začasnem prenehanju
podružnice oziroma spremembah vrste poslov, ki jih opravlja podružnica,
10.  
začetku in prenehanju opravljanja zavarovalnih poslov v posameznih
zavarovalnih vrstah,
11.  
vseh dejstvih in okoliščinah, ki so pomembne za presojo, ali je
zavarovalnica vključena v zavarovalno skupino, ter o osebah in načinu povezav v
zavarovalni skupini, v katero je zavarovalnica vključena,
12.  
vseh drugih dejstvih in okoliščinah, ki so pomembne za presojo, ali zavarovalnica
posluje v skladu s pravili o upravljanju tveganj in
13.  
vseh zadevah, pomembnih za opravljanje nadzora Agencije za zavarovalni
nadzor oziroma za izvrševanje drugih pristojnosti in nalog Agencije za
zavarovalni nadzor.
(2) Uprava zavarovalnice obvešča Agencijo za zavarovalni
nadzor o naslednjih dogodkih in okoliščinah:
1.     
če je ogrožena likvidnost ali izpolnjevanje kapitalskih zahtev
zavarovalnice ter razlogih, zaradi katerih je ogrožena likvidnost ali
izpolnjevanje kapitalskih zahtev,
2.     
če nastopijo razlogi za prenehanje ali odvzem dovoljenja za opravljanje
zavarovalnih poslov,
3.     
če se finančni položaj zavarovalnice spremeni tako, da zavarovalnica ne
dosega zahtevanega solventnostnega kapitala, zahtevanega minimalnega kapitala,
zahtev glede zavarovalno-tehničnih rezervacij ali premoženja, ki krije
zavarovalno-tehnične rezervacije,
4.     
če je zavarovalnica začela z obširnejšo prenovo informacijskih sistemov
ali če je zavarovalnica začela razvijati novo ponudbo storitev, kot na primer
uvedbo novih zavarovalnih produktov, novih pozavarovalnih produktov ali drugih
storitev, ki so pretežno podprte z informacijsko tehnologijo, če prenova ali
razvoj predstavlja pomemben del poslovanja zavarovalnice in
5.     
drugih dogodkih, ki lahko pomembno vplivajo na poslovanje zavarovalnice in
za katere meni, da so pomembni za presojo, ali zavarovalnica posluje v skladu s
pravili o upravljanju tveganj.
(3) Zavarovalni in pozavarovalni pool poročata Agenciji
za zavarovalni nadzor z enako vsebino poročil in obvestil, v enakem obsegu in v
enakih rokih ter na enak način kot zavarovalnica, o dejstvih in okoliščinah iz
1. do 5., 8. točke, pri kateri poroča zgolj o dejstvih in okoliščinah glede
notranje revizije in izločenih poslov, 11. točke prvega odstavka tega člena ter
iz 2. točke drugega odstavka tega člena.
3. člen
(poročanje o spremembah podatkov, ki se vpisujejo v sodni
register)
Zavarovalnica poroča Agenciji za zavarovalni nadzor o
spremembi podatkov, vpisanih v sodnem registru, na način, da ji posreduje
kopijo listine o spremembi kateregakoli podatka, ki je vpisan v sodnem
registru. Rok za poročanje Agenciji za zavarovalni nadzor je osem dni od dneva
prejema listine o spremembi podatkov, ki so vpisani v sodni register.
4. člen
(poročanje o sklicih skupščine in sprejetih sklepih)
(1) Zavarovalnica poroča Agenciji za zavarovalni nadzor
o sklicu skupščine na način, da ji posreduje kopijo sklica skupščine ali
njegove objave. Rok za poročanje je osem dni od dneva objave ali sklica
skupščine.
(2) Zavarovalnica poroča Agenciji za zavarovalni nadzor
o vseh sklepih, sprejetih na skupščini, na način, da ji posreduje kopijo
notarskega zapisnika skupščine z vsemi prilogami. Če je skupščina odločala o
spremembi statuta, pa tudi prečiščeno besedilo statuta. Rok za poročanje
Agenciji za zavarovalni nadzor je osem dni od dneva zasedanja skupščine.
(3) Če gre za primer združitve oziroma delitve,
zavarovalnica kopiji notarskega zapisnika skupščine iz predhodnega odstavka
priloži tudi dokumentacijo iz drugega odstavka 586. člena Zakona o
gospodarskih družbah (Uradni list RS, št. 42/06, 60/06 – popr., 26/07 –
ZSDU-B, 33/07 – ZSReg-B, 67/07 – ZTFI, 10/08, 68/08, 42/09, 33/11, 91/11,
100/11 – Skl. US, 32/12, 57/12, 44/13 – Odl. US, 82/13 in 55/15; v nadaljnjem
besedilu: ZGD-1).
(4) Ne glede na določilo prejšnjega odstavka posreduje
zavarovalnica dokumentacijo iz 2. točke drugega odstavka 586. člena ZGD-1
samo za družbo, ki ni zavarovalnica ali pokojninska družba.
5. člen
(poročanje o imetnikih kvalificiranih deležev)
(1) Zavarovalnica, razen družba za vzajemno zavarovanje,
poroča Agenciji za zavarovalni nadzor, če je obveščena ali če na kakršen koli
drug način izve o imetnikih kvalificiranih deležev, in sicer o pridobitvi
oziroma spremembi kvalificiranih deležev. Zavarovalnica poroča Agenciji za
zavarovalni nadzor v roku osem dni od dneva, ko izvedela za pridobitev oziroma
spremembo.
(2) Zavarovalnica iz prejšnjega odstavka poroča na
elektronski način, in sicer tako, da v celoti izpolni obrazec ZAV-DK, ki je Priloga
1 in sestavni del tega sklepa.
6. člen
(poročanje o spremembah kvalificiranih deležev)
(1) Zavarovalnica, razen družba za vzajemno zavarovanje,
poroča Agenciji za zavarovalni nadzor, če je obveščena ali če na kakršenkoli
drug način izve, da je imetnik kvalificiranega deleža svoj kvalificirani delež
spremenil tako, da je presegel ali padel pod eno od spodaj določenih mej:
-       
10 % delež glasovalnih pravic ali 10 % delež v kapitalu,
-       
20 % delež glasovalnih pravic ali 20 % delež v kapitalu,
-       
eno tretjino glasovalnih pravic ali eno tretjino deleža v kapitalu,
-       
50 % delež glasovalnih pravic ali 50 % delež v kapitalu,
-       
delež, na podlagi katerega postane imetnik kvalificiranega deleža
nadrejena družba zavarovalnice.
(2) Zavarovalnica o dejstvih iz prejšnjega odstavka
poroča Agenciji za zavarovalni nadzor v roku osmih dni od dneva, ko je izvedela
za spremembo, na način, da ji posreduje dopis, ki mu priloži:
-       
seznam imetnikov kvalificiranih deležev, ki vsebuje ime, priimek ter
naslov fizične osebe, firmo, sedež in naslov pravne osebe in
-       
podatke o številu in nominalnem oziroma pripadajočem znesku delnic,
deležu glasovalnih pravic ali deležu v kapitalu po pridobitvi oziroma spremembi
kvalificiranih deležev.
7. člen
(poročanje o imenovanjih in razrešitvah članov uprave)
Zavarovalnica poroča Agenciji za zavarovalni nadzor imenovanju,
razrešitvi ali sporazumnem predčasnem prenehanju mandata članov uprave na
način, da ji posreduje dopis, ki mu priloži kopijo sklepa in izjavo pristojnega
organa zavarovalnice o kvalifikacijah, znanju in izkušnjah za profesionalno upravljanje
zavarovalnice, ki jih imajo posamezni člani uprave in kandidati oziroma
kandidatke za člana uprave, in o tem, ali imajo vsi skupaj potrebne
kvalifikacije, znanje in izkušnje za učinkovito in profesionalno upravljanje
zavarovalnice. V primeru razrešitve zavarovalnica v dopisu navede tudi razloge
za razrešitev, če razlogi niso razvidni iz sklepa pristojnega organa
zavarovalnice. V primeru sklenitve sporazuma o predčasnem prenehanju mandata
zavarovalnica navede razloge za sklenitev sporazuma, če niso razvidni iz sklepa
pristojnega organa zavarovalnice. Rok za poročanje Agenciji za zavarovalni nadzor
je osem dni od dneva sprejetja sklepa pristojnega organa zavarovalnice.
8. člen
(poročanje o nosilcih ključnih funkcij)
(1) Zavarovalnica poroča Agenciji za zavarovalni nadzor o
imenovanju, razrešitvi oziroma prenehanju opravljanja nalog nosilca ključne
funkcije na način, da ji posreduje dopis, ki mu priloži kopijo sklepa
pristojnega organa zavarovalnice, ter, v primeru razrešitve oziroma prenehanja,
v dopisu jasno in nedvoumno navede razloge za razrešitev oziroma prenehanje, če
razlogi niso razvidni iz sklepa pristojnega organa zavarovalnice. Rok za
poročanje Agenciji za zavarovalni nadzor je osem dni od dneva sprejetja sklepa pristojnega
organa zavarovalnice.
(2) Zavarovalnica v obvestilu Agenciji za zavarovalni nadzor
o podelitvi pooblastila nosilcu ključne funkcije iz četrtega odstavka 52. člena
ZZavar-1 poda tudi natančen opis opravljene presoje sposobnosti in primernosti
novega pooblaščenega nosilca ključne funkcije, ustrezna dokazila in v celoti
izpolnjen obrazec AZN-SP/KF, ki je Priloga 2 in sestavni del tega sklepa.
9. člen
(poročanje o poslovni strategiji)
Zavarovalnica poroča Agenciji za zavarovalni nadzor o
sprejemu oziroma spremembi poslovne strategije iz 1. točke 68. člena
ZZavar-1 na način, da ji posreduje dopis, ki mu priloži kopijo sprejete oziroma
spremenjene poslovne strategije, ter v dopisu navede razloge za sprejem oziroma
spremembo poslovne strategije, če razlogi niso razvidni iz sprejete oziroma
spremenjene poslovne strategije. Rok za poročanje Agenciji za zavarovalni
nadzor je osem dni od dneva, ko nadzorni svet da soglasje k sprejeti oziroma
spremenjeni poslovni strategiji oziroma, ko jo upravni odbor sprejme.
10. člen
(poročanje o finančnem načrtu)
Zavarovalnica poroča Agenciji za zavarovalni nadzor o
sprejemu oziroma spremembi finančnega načrta iz 2. točke 68. člena
ZZavar-1 na način, da ji posreduje dopis, ki mu priloži kopijo sprejetega
oziroma spremenjenega finančnega načrta ter v dopisu navede razloge za sprejem
oziroma spremembo finančnega načrta, če razlogi niso razvidni iz sprejetega
oziroma spremenjenega finančnega načrta. Rok za poročanje Agenciji za
zavarovalni nadzor je osem dni od dneva, ko nadzorni svet da soglasje k
sprejemu oziroma spremembi finančnega načrta oziroma, ko ga upravni odbor
sprejme.
11. člen
(poročanje o sistemu upravljanja, upravljanju tveganj,
spremljanju skladnosti, notranjih kontrolah, notranji reviziji
in izločenih poslih)
Zavarovalnica poroča Agenciji za zavarovalni nadzor o
sprejemu oziroma spremembi pisnih pravil sistema upravljanja, upravljanja
tveganj, spremljanja skladnosti, notranjih kontrol, notranje revizije in
izločenih poslov zavarovalnice iz 3. točke 68. člena ZZavar-1 na način, da ji
posreduje sprejeta ali spremenjena pravila in dopis, v katerem navede razloge
za sprejem oziroma spremembo. Kadar zavarovalnica poroča o spremenjenih
pravilih, označi spremembe na način, da se jasno razlikujejo od ostalega
besedila pravil. Rok za poročanje Agenciji za zavarovalni nadzor je osem dni od
dneva sprejema oziroma spremembe.
11.a člen
(poročanje o sklenitvi in prenehanju izločenih poslov)
Zavarovalnica posreduje Agenciji za zavarovalni nadzor kopijo
pogodbe o izločenem poslu ali aneksa, s katerim se pogodba o izločenem poslu
spreminja ali razveljavlja. Rok za poročanje Agenciji za zavarovalni nadzor je
osem dni od dneva sklenitve, prekinitve ali spremembe pogodbe oziroma sklenitve
aneksa, s katerim se pogodba o izločenem poslu spreminja ali razveljavlja.
12. člen
(poročanje o podružnicah)
Zavarovalnica poroča Agenciji za zavarovalni nadzor o
nameravanem odprtju, preselitvi, zaprtju ali začasnem prenehanju podružnice v
državi članici ali tretji državi oziroma o spremembah vrste poslov, ki jih
opravlja podružnica v državi članici ali tretji državi na način, da ji
posreduje dopis, ki mu priloži sklep pristojnega organa zavarovalnice, in v
katerem navede razloge za nameravano odprtje, preselitev, zaprtje ali začasno
prenehanje podružnice oziroma spremembo vrst poslov, ki jih opravlja
podružnica, razen če so razlogi že razvidni iz sprejetega sklepa pristojnega
organa zavarovalnice. Rok za poročanje Agenciji za zavarovalni nadzor je osem
dni od dneva sprejema sklepa pristojnega organa zavarovalnice.
13. člen
(poročanje o začetku in prenehanju opravljanja
zavarovalnih poslov)
Zavarovalnica poroča Agenciji za zavarovalni nadzor o začetku
in prenehanju opravljanja pozavarovalnih ali zavarovalnih poslov v posameznih
zavarovalnih vrstah na način, da ji posreduje dopis, v katerem navede datum
začetka oziroma prenehanja opravljanja pozavarovalnih ali zavarovalnih poslov v
posamezni zavarovalni vrsti, za katero je pridobila dovoljenje. V primeru
prenehanja opravljanja pozavarovalnih ali zavarovalnih poslov v posamezni
zavarovalni vrsti zavarovalnica v dopisu navede razloge za prenehanje
opravljanja pozavarovalnih ali zavarovalnih poslov. Rok za poročanje Agenciji
za zavarovalni nadzor je osem dni od datuma začetka oziroma prenehanja
opravljanja pozavarovalnih ali zavarovalnih poslov v posamezni zavarovalni
vrsti.
14. člen
(poročanje o zavarovalni skupini)
Zavarovalnica poroča Agenciji za zavarovalni nadzor o vseh
dejstvih in okoliščinah, ki so pomembne za presojo, ali je zavarovalnica
vključena v zavarovalno skupino na način, da ji posreduje dopis, v katerem
navede dejstva in okoliščine, na podlagi katerih je ugotovila, da je vključena
v zavarovalno skupino, vse osebe, ki sestavljajo zavarovalno skupino in način povezanosti
oseb v zavarovalni skupini, v katero je zavarovalnica vključena. Rok za
poročanje Agenciji za zavarovalni nadzor je osem dni od dneva, ko zavarovalnica
ugotovi ali je seznanjena z novimi dejstvi ali spremenjenimi okoliščinami, ki
bi vplivale na presojo, ali je zavarovalnica vključena v zavarovalno skupino.
15. člen
(poročanje o upravljanju tveganj)
Zavarovalnica poroča Agenciji za zavarovalni nadzor o vseh
dejstvih in okoliščinah, za katere meni, da so pomembne za presojo, ali
zavarovalnica posluje v skladu s pravili o upravljanju tveganj, kot so na
primer informacije, zajete v 3. točki 308. člena Delegirane uredbe
Komisije (EU) 2015/35 z dne 10. oktobra 2014 o dopolnitvi Direktive
2009/138/ES Evropskega parlamenta in Sveta o začetku opravljanja in opravljanju
dejavnosti zavarovanja in pozavarovanja (Solventnost II) (UL L št. 12 z
dne 17. januarja 2015, str. 1), na način, da ji posreduje dopis s
pomembnimi informacijami. Rok za poročanje Agenciji za zavarovalni nadzor je
osem dni od dneva poročanja upravi.
16. člen
(poročanje o drugih zadevah)
Poleg poročil, ki so določena s tem in drugimi predpisi,
sprejetimi na podlagi ZZavar-1, poroča zavarovalnica Agenciji za zavarovalni
nadzor še o drugih zadevah, za katere meni, da so pomembne za opravljanje
nadzora Agencije za zavarovalni nadzor oziroma za izvrševanje drugih
pristojnosti in nalog Agencije za zavarovalni nadzor, na način, da ji posreduje
dopis z opisom zadeve, ki mu priloži listine, s katerimi navedeno izkazuje. Rok
za poročanje Agenciji za zavarovalni nadzor je osem dni od dneva, ko se je
zavarovalnica seznanila z zadevo iz prejšnjega stavka.
17. člen
(dolžnost obveščanja uprav zavarovalnic)
(1) Uprava zavarovalnice obvešča Agencijo za zavarovalni
nadzor o dogodkih in okoliščinah iz drugega odstavka 2. člena tega sklepa.
(2) O dogodkih in okoliščinah iz drugega odstavka
2. člena tega sklepa posreduje uprava zavarovalnice Agenciji za
zavarovalni nadzor dopis, v katerem pojasni, kateri dogodek in okoliščina iz
drugega odstavka 2. člena tega sklepa je nastopil, razloge, zaradi katerih
je nastopil posamezni dogodek in okoliščina in oceno vpliva tega dogodka na
poslovanje zavarovalnice ali na zavarovance. Če gre za obvestilo iz 1. do 3.
točke drugega odstavka 2. člena tega sklepa, mora zavarovalnica navesti
tudi ukrepe, sprejete v zvezi s posameznim dogodkom oziroma ukrepe, ki še bodo
sprejeti.
(3) Uprava zavarovalnice mora dopis iz drugega odstavka
tega člena poslati Agenciji za zavarovalni nadzor nemudoma oziroma najpozneje v
treh delovnih dneh od dneva nastopa dogodka in okoliščine iz drugega odstavka
2. člena tega sklepa.

Priloga
1: Obrazec: ZAV-DK
Priloga
2: Obrazec AZN-SP/KF

Sklep o poročilih in obvestilih zavarovalnic
(Uradni list RS, št. 9/16) vsebuje naslednjo prehodno in
končno določbo:
»18. člen
(prehodna in končna
določba)
(1) Zavarovalnica v roku enega meseca od uveljavitve
tega sklepa Agenciji za zavarovalni nadzor na način, določen v 8. členu
tega sklepa, poroča o nosilcih ključnih funkcij, ki so bili imenovani pred
uveljavitvijo tega sklepa.
(2) Ta sklep začne veljati petnajsti dan po objavi v
Uradnem listu Republike Slovenije.«.

Sklep o spremembah in dopolnitvah Sklepa o
poročilih in obvestilih zavarovalnic (Uradni list RS, št. 59/18) vsebuje naslednjo končno določbo:
»2. člen
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
poročilih in obvestilih zavarovalnic (Uradni list RS, št. 23/23) vsebuje naslednjo končno določbo:
»9. člen
Ta sklep začne veljati petnajsti dan po objavi v Uradnem
listu Republike Slovenije.«.