1. člen
(1) S tem odlokom se zaradi zajezitve in obvladovanja
nalezljive bolezni COVID-19 (v nadaljnjem besedilu: COVID-19) določijo pogoji
vstopa v Republiko Slovenijo na zunanji meji in na kontrolnih točkah na
notranjih mejah Republike Slovenije.
(2) Na letalskih povezavah za mednarodni zračni promet in na
pomorskih povezavah za mednarodni pomorski promet je prestop državne meje
Republike Slovenije dovoljen samo na kontrolnih točkah, določenih v tem odloku.
(3) Ne glede na prejšnji odstavek je izven kontrolnih točk na
letalskih povezavah za mednarodni zračni promet prestop meje dovoljen za
letalski promet znotraj Evropske unije in schengenskega območja.
2. člen
(1) Kontrolne točke na letalskih povezavah za mednarodni
zračni promet so:
-       
Ljubljana (Brnik) (Letališče Jožeta Pučnika Ljubljana),
-       
Maribor (Slivnica) (Letališče Edvarda Rusjana Maribor) in
-       
Portorož (Sečovlje/Sicciole) (Letališče Portorož).
(2) Obratovalec javnega letališča za mednarodni zračni promet
zagotovi pogoje za vzpostavitev kontrolne točke in izvajanje higienskih ukrepov
za preprečevanje širjenja bolezni COVID-19 v skladu z zahtevami Nacionalnega
inštituta za javno zdravje (v nadaljnjem besedilu: NIJZ), objavljenimi na
spletni strani NIJZ.
3. člen
(1) Kontrolni točki na pomorskih povezavah za mednarodni
pomorski promet sta:
-       
Koper (Capodistria) (Mejni prehod za mednarodni pomorski promet) in
-       
Piran (Pirano) (Mejni prehod za mednarodni pomorski promet).
(2) Upravljavec javnega pristanišča za mednarodni pomorski
promet zagotovi pogoje za vzpostavitev kontrolne točke in izvajanje higienskih
ukrepov za preprečevanje širjenja bolezni COVID-19 v skladu z zahtevami NIJZ,
objavljenimi na spletni strani NIJZ.
4. člen
Mednarodni potniški železniški promet z Italijansko
republiko, Republiko Avstrijo in Madžarsko se kontrolira na vstopnih in
izstopnih železniških postajah ob prihodu oziroma odhodu vlaka.
5. člen
Policija za kontrolne točke in železniške postaje iz 2., 3.
in 4. člena tega odloka vzpostavi nadzor prehajanja v dogovoru z obratovalcem
letališča, železniških postaj oziroma upravljavcem pristanišča.
6. člen
(1) Vlada Republike Slovenije na podlagi ocene o
epidemiološki situaciji določi območja, za katera obstaja visoko tveganje za
okužbe z virusom SARS-CoV-2:
1.     
Oranžni seznam, kjer:
- 
je stopnja skupno prijavljenih primerov okužbe s SARS-CoV-2 v 14-dnevnem
obdobju nižja od 50 in stopnja pozitivnih testov na prisotnost SARS-CoV-2 4 %
ali višja,
- 
je stopnja skupno prijavljenih primerov okužbe s SARS-CoV-2 v 14-dnevnem
obdobju 50 ali več, vendar nižja od 75, in stopnja pozitivnih testov na
prisotnost SARS-CoV-2 1 % ali višja ali
- 
je stopnja skupno prijavljenih primerov okužbe s SARS-COV-2 v 14-dnevnem
obdobju med 75 in 200, stopnja pozitivnih testov na prisotnost SARS-CoV-2 pa
nižja od 4 %.
Oranžni seznam je določen v Prilogi 1, ki je
sestavni del tega odloka. Objavi se na spletnih straneh NIJZ, Ministrstva za
zdravje in Ministrstva za zunanje zadeve. Šteje se, da so na oranžni seznam
uvrščene tudi vse države, ki niso navedene v Prilogi 2, Prilogi 3 ali Prilogi
4.
2.     
Rdeči seznam, kjer:
- 
je stopnja skupno prijavljenih primerov okužbe s SARS-CoV-2 v 14-dnevnem
obdobju med 75 in 200 in stopnja pozitivnih testov na prisotnost SARS-CoV-2 4 %
ali višja ali
- 
je stopnja skupno prijavljenih primerov okužbe s SARS-CoV-2 v 14-dnevnem
obdobju višja od 200, vendar nižja od 500.
Rdeči seznam je določen v Prilogi 2, ki je
sestavni del tega odloka. Objavi se na spletnih straneh NIJZ, Ministrstva za
zdravje in Ministrstva za zunanje zadeve.
3.     
Temno rdeči seznam, kjer:
- 
je stopnja skupno prijavljenih primerov okužbe s SARS-CoV-2 v 14-dnevnem
obdobju 500 ali več na 100.000 prebivalcev,
- 
obstaja povečana pojavnost bolj nevarnih različic virusa SARS-CoV-2,
- 
za območja ni na voljo dovolj informacij za oceno epidemiološke
situacije ali
- 
je število opravljenih testov na prisotnost SARS-CoV-2 v zadnjem tednu
enako ali nižje od 300 na 100.000 prebivalcev.
Temno rdeči seznam je določen v Prilogi 3, ki
je sestavni del tega odloka. Objavi se na spletnih straneh NIJZ, Ministrstva za
zdravje in Ministrstva za zunanje zadeve.
(2) Na območjih, ki niso uvrščena na oranžni, rdeči ali temno
rdeči seznam, ni visokega tveganja za okužbo z virusom SARS-CoV-2 (v nadaljnjem
besedilu: zeleni seznam). Zeleni seznam je določen v Prilogi 4, ki je sestavni
del tega odloka. Objavi se na spletnih straneh NIJZ, Ministrstva za zdravje in
Ministrstva za zunanje zadeve.
(3) Območje je država ali administrativna enota države. Kadar
med administrativnimi enotami posamezne države obstajajo razlike v
epidemiološki situaciji, lahko Vlada Republike Slovenije določi, da so na
zelenem, oranžnem, rdečem ali temno rdečem seznamu le posamezne administrativne
enote te države.
(4) Enako kot države članice schengenskega območja se po tem
odloku obravnavajo tudi Kneževina Andora, Kneževina Monako, Republika San
Marino in Sveti sedež (Vatikanska mestna država).
7. člen
(1) Oseba, ki prihaja z območja, ki je na zelenem seznamu,
lahko vstopi v Republiko Slovenijo brez napotitve v karanteno na domu, če ob
vstopu predloži dokazilo, da je pred vstopom najmanj pet dni neprekinjeno
prebivala na območju, ki je na zelenem seznamu. Ne glede na prejšnji stavek
mora oseba dokazilo predložiti le za obdobje od odhoda iz Republike Slovenije
do vrnitve v Republiko Slovenijo, če je to obdobje krajše od pet dni. Če oseba
ne predloži ustreznih dokazil, se šteje, da prihaja z območja na temno rdečem
seznamu.
(2) Dokazila, ki se upoštevajo ob vstopu v Republiko
Slovenijo, so:
1.     
rezultat testa na virus SARS-CoV-2 z metodo verižne reakcije s
polimerazo, ki ni starejši od 72 ur od odvzema brisa (v nadaljnjem besedilu:
test PCR);
2.     
rezultat hitrega antigenskega testa, ki ni starejši od 48 ur od odvzema
brisa (v nadaljnjem besedilu: test HAG);
3.     
dokazilo o pozitivnem rezultatu testa PCR, ki je starejši od deset dni,
razen, če zdravnik presodi drugače, vendar ni starejši od šest mesecev, ali
potrdilo zdravnika, da je oseba prebolela COVID-19 in od začetka simptomov ni
minilo več kot šest mesecev (v nadaljnjem besedilu: potrdilo o prebolelosti);
4.     
dokazilo o cepljenju zoper COVID-19 (v nadaljnjem besedilu: potrdilo o
cepljenju), s katerim dokazuje, da je preteklo od prejema:
- 
drugega odmerka cepiva Comirnaty proizvajalca Biontech/Pfizer najmanj
sedem dni,
- 
drugega odmerka cepiva COVID-19 Vaccine proizvajalca Moderna najmanj 14
dni,
- 
prvega odmerka cepiva Vaxzevria (COVID-19 Vaccine) proizvajalca
AstraZeneca najmanj 21 dni,
- 
odmerka cepiva COVID-19 Vaccine Janssen proizvajalca Johnson in
Johnson/Janssen-Cilag najmanj 14 dni,
- 
prvega odmerka cepiva Covishield proizvajalca Serum Institute of
India/AstraZeneca najmanj 21 dni,
- 
drugega odmerka cepiva Sputnik V proizvajalca Russia’s Gamaleya National
Centre of Epidemiology and Microbiology preteklo najmanj 14 dni,
- 
drugega odmerka cepiva CoronaVac proizvajalca Sinovac Biotech najmanj 14
dni ali
- 
drugega odmerka cepiva COVID-19 Vaccine proizvajalca Sinopharm najmanj
14 dni ali
5.     
potrdilo o prebolelosti in dokazilo, da je bila v obdobju do največ osem
mesecev od pozitivnega rezultata testa PCR oziroma začetka simptomov cepljena z
enim odmerkom cepiva iz prejšnje točke, pri čemer se zaščita vzpostavi z dnem
cepljenja (v nadaljnjem besedilu: potrdilo o cepljenju za prebolevnike).
(3) Če je oseba cepljena s kombinacijo dveh različnih cepiv
iz 4. točke prejšnjega odstavka, se zaščita vzpostavi po preteku časa od
prejema drugega odmerka posamezne vrste cepiva, določenega v 4. točki prejšnjega
odstavka. Če je oseba iz prejšnjega stavka prvič cepljena s cepivom iz tretje
ali pete alineje 4. točke prejšnjega odstavka (cepivo proizvajalca
AstraZeneca), se zaščita vzpostavi takoj po drugem cepljenju, če se drugič cepi
s cepivom iz prve alineje 4. točke prejšnjega odstavka (cepivo proizvajalca
Biontech/Pfizer) ali druge alineje 4. točke prejšnjega odstavka (cepivo
proizvajalca Moderna) in drugi odmerek prejme v roku od 28 do 84 dni (štiri do
12 tednov) po prejemu prvega odmerka.
(4) Oseba, ki prihaja z območja, ki je na oranžnem seznamu,
lahko vstopi v Republiko Slovenijo brez napotitve v karanteno na domu, če
predloži negativni rezultat testa PCR ali testa HAG, potrdilo o prebolelosti,
potrdilo o cepljenju ali potrdilo o cepljenju za prebolevnike.
(5) Oseba, ki prihaja z območja na rdečem seznamu, mora ob
vstopu v Republiko Slovenijo predložiti negativni test PCR, razen če ima
prebivališče v Republiki Sloveniji, nato pa se napoti v karanteno na domu za
deset dni. Ne glede na prejšnji stavek osebi ni treba predložiti negativnega
testa PCR in se ne napoti v karanteno na domu, če predloži potrdilo o
cepljenju, potrdilo o prebolelosti ali potrdilo o cepljenju za prebolevnike.
(6) Osebo, ki ima prebivališče v Republiki Sloveniji in ki
prihaja z območja na temno rdečem seznamu, se napoti v karanteno na domu za
deset dni. Tujcu, ki nima prebivališča v Republiki Sloveniji in ki prihaja z
območja na temno rdečem seznamu, se vstop v Republiko Slovenijo ne dovoli.
(7) Če se oseba v času trajanja karantene testira s testom na
virus SARS-CoV-2 s testom PCR in je izvid testa negativen, se šteje, da je
karantena prekinjena. Testiranje se sme opraviti najprej peti dan po napotitvi
v karanteno na domu.
(8) Če je v karanteno na domu napotena oseba, ki v Republiki
Sloveniji nima prebivališča, se v karanteno na domu napoti na dejanski naslov,
kjer bo nastanjena. Stroške, ki nastanejo v zvezi s prestajanjem karantene,
oseba krije sama. Če tuj državljan, ki v Republiki Sloveniji nima prebivališča,
ne more izkazati naslova bivanja, kjer bo prestajal karanteno, se mu vstop v
Republiko Slovenijo dovoli le, če so zagotovljene ustrezne nastanitvene
kapacitete za izvajanje karantene.
(9) Po navodilu epidemiološke službe NIJZ na mejnih prehodih
na zunanji meji in na kontrolnih točkah na notranjih mejah Republike Slovenije
lahko zdravstvena služba preverja zdravstveno stanje oseb, ki prehajajo mejo.
(10) Tujcu, ki nima prebivališča v Republiki Sloveniji in ki
prihaja z območja na oranžnem, rdečem ali temno rdečem seznamu, se vstop v
Republiko Slovenijo ne dovoli, če se predvideva, da zaradi ukrepov sosednjih
držav ne bo mogel zapustiti ozemlja Republike Slovenije.
(11) Vstop v Republiko Slovenijo se ne dovoli osebi, ki nima
prebivališča v Republiki Sloveniji ter ob prehodu meje pove, da je pozitivna na
SARS-CoV-2 ali izkazuje očitne bolezenske znake, značilne za okužbo z virusom
SARS-CoV-2, dovoli pa se ji tranzit čez Republiko Slovenijo ob upoštevanju
priporočil NIJZ.
(12) Osebi, ki ji je bila v tujini odrejena karantena zaradi
stika z okuženo osebo s SARS-CoV-2 in želi prestajati karanteno v drugi državi,
za vstop v katero izpolnjuje pogoje, policija na podlagi najave pristojnega
organa v Republiki Sloveniji dovoli vstop in tranzit čez Republiko Slovenijo z
lastnim vozilom po najkrajši poti v šestih urah po vstopu.
(13) Državljanu Republike Slovenije ali tujcu s prebivališčem
v Republiki Sloveniji, ki jima je bila v tujini odrejena karantena zaradi stika
z okuženo osebo s SARS-CoV-2 ali kažeta očitne znake okužbe z virusom
SARS-CoV-2, vendar ne potrebujeta sanitetnega prevoza, ter želita prestajati
karanteno oziroma izolacijo v Republiki Sloveniji, policija na podlagi najave
pristojnega organa v Republiki Sloveniji dovoli vstop in potovanje z lastnim
vozilom po najkrajši poti do naslova, kjer bosta prestajala karanteno oziroma
izolacijo.
8. člen
(1) Vstop v Republiko Slovenijo se brez napotitve v karanteno
na domu dovoli tudi naslednjim kategorijam oseb, ki prihajajo z območja na
oranžnem, rdečem ali temno rdečem seznamu:
1.     
osebi, ki je napotena na ali z opravljanja nalog v sektorju mednarodnega
prevoza in to ob prehodu meje izkazuje s »Spričevalom za delavce v sektorju
mednarodnega prevoza« iz Priloge 3 Sporočila Komisije o izvajanju zelenih
voznih pasov iz Smernic glede ukrepov za upravljanje meja za zaščito zdravja in
zagotovitev razpoložljivosti blaga in bistvenih storitev (UL C št. 96 z dne 24.
3. 2020, str. 1) ali z drugo ustrezno listino, iz katere je mogoče razbrati, da
jo je napotil delodajalec;
2.     
osebi, ki izvaja prevoz blaga ali oseb v Republiko Slovenijo v gospodarskem
prometu ali za tovorni ali potniški promet v tranzitu, če zapusti Republiko
Slovenijo v osmih urah po vstopu v Republiko Slovenijo, in osebi, ki izvaja
prevoz blaga ali oseb iz Republike Slovenije v gospodarskem prometu in se v
Republiko Slovenijo vrača v osmih urah po izstopu iz Republike Slovenije;
3.     
osebi, ki potuje v tranzitu čez Republiko Slovenijo in zapusti Republiko
Slovenijo v najkrajšem času oziroma najpozneje v 12 urah po vstopu;
4.     
osebi z diplomatskim potnim listom;
5.     
predstavniku tujega varnostnega organa (policije ali pravosodja), ki
izvršuje uradno nalogo in zapusti Republiko Slovenijo takoj, ko je po izvršitvi
naloge to mogoče, in predstavniku slovenskega varnostnega organa (policije ali
pravosodja), ki izvršuje uradno nalogo in se iz druge države vrača takoj, ko je
po izvršitvi naloge to mogoče;
6.     
osebi, ki je bila prepeljana v Republiko Slovenijo z reševalnim ali
sanitetnim vozilom, in spremljevalnemu zdravstvenemu osebju v tem vozilu;
7.     
otroku, ki še ni dopolnil 15 let in prehaja mejo skupaj z ožjim
družinskim članom, ki ni napoten v karanteno na domu oziroma mu ni zavrnjen
vstop v Republiko Slovenijo, ali v organizirani skupini v spremstvu
vzgojitelja, učitelja ali skrbnika, ki ni napoten v karanteno na domu oziroma
mu ni zavrnjen vstop v Republiko Slovenijo;
8.     
pripadniku služb zaščite in reševanja, zdravstva, policije, gasilcev ali
drugi osebi, ki izvaja humanitarne prevoze ali nudi pomoč pri reševanju in
odpravi posledic elementarnih nesreč, in se čez mejo vrača v 24 urah po prehodu
meje;
9.     
pripadniku Slovenske vojske, ki se vrača z mednarodne operacije ali
misije;
10.  
pripadniku policije ali uslužbencu državnega organa, ki se vrača z
napotitve na delo v tujini, ter uslužbencem državnih organov in akreditiranim
novinarjem na službeni poti v tujini;
11.  
osebi, ki dnevno ali občasno prehaja mejo zaradi vključenosti v vzgojo,
izobraževanje ali znanstveno raziskovanje v Republiki Sloveniji ali državi
članici Evropske unije ali schengenskega območja in to izkazuje z ustreznimi
dokazili;
12.  
dvolastniku ali najemniku zemljišča v obmejnem območju ali na obeh
straneh državne meje, ki prehaja državno mejo s sosednjo državo zaradi
opravljanja kmetijsko-poljedelsko-gozdarskih del in se vrača čez mejo
najpozneje v desetih urah po prehodu meje. Izjema velja tudi za ožje družinske
člane posameznika in druge osebe, ki imajo s posameznikom na istem naslovu
prijavljeno prebivališče, kadar potujejo skupaj;
13.  
osebi, ki mejo prehaja iz nujnih razlogov, vezanih na odpravo neposredne
nevarnosti za zdravje, življenje, premoženje, nastanek materialne škode, ali iz
poslovnih razlogov in se vrača čez mejo v 12 urah po prehodu meje;
14.  
osebi, ki prevaža osebo iz 11. točke tega odstavka in se čez mejo vrne
takoj po opravljenem prevozu.
(2) Oseba, ki uveljavlja izjemo iz tega člena, mora policiji
predložiti dokaze za obstoj teh izjem, sicer se napoti v karanteno na domu.
9. člen
(1) Vstop v Republiko Slovenijo se brez napotitve v karanteno
na domu dovoli tudi naslednjim kategorijam oseb, ki prihajajo z območja na
oranžnem, rdečem ali temno rdečem seznamu, če predložijo negativni rezultat
testa PCR ali testa HAG na virus SARS-CoV-2, ki ni starejši od sedem dni od
dneva odvzema brisa:
1.     
čezmejnemu delovnemu migrantu, ki ima delovno razmerje v eni od držav
članic Evropske unije ali drugi državi schengenskega območja, za kar ima
dokazilo oziroma s podpisano izjavo utemelji razlog za prehajanje meje kot
delovni migrant, in se vrača v petih dneh po prehodu meje;
2.     
osebi, ki je napotena na ali z čezmejnega opravljanja storitev v eni od
držav članic Evropske unije ali drugi državi schengenskega območja, za kar ima
dokazilo oziroma s podpisano izjavo utemelji razlog za prehajanje meje in se
vrača najkasneje v petih dneh po prehodu meje;
3.     
osebi, ki je naročena na zdravstveno storitev v Republiki Sloveniji in
se čez mejo vrne takoj po opravljeni storitvi. Če je na zdravstveno storitev
naročena mladoletna oseba, lahko pod enakimi pogoji vstopi njen skrbnik, če
potujeta skupaj;
4.     
osebi, ki mejo prehaja iz družinskih razlogov zaradi izvajanja
starševske skrbi in stikov z otrokom ali zaradi vzdrževanja stikov z zakoncem,
zunajzakonskim partnerjem, partnerjem iz sklenjene in nesklenjene partnerske
zveze, in se čez mejo vrača v 72 urah po prehodu meje.
(2) Vstop v Republiko Slovenijo se brez napotitve v karanteno
na domu dovoli tudi državljanu države članice Evropske unije ali schengenskega
območja, ki prihaja iz druge članice Evropske unije ali schengenskega območja,
kjer je opravljal varstvo in pomoč osebam, ki so potrebne podpore, oskrbo ali
nego družinskih članov, vzdrževalna dela na zasebnem objektu ali zemljišču, ki
ga ima v lasti, najemu ali uporabi, in se čez mejo vrača v 72 urah po prehodu
meje, če predloži negativni rezultat PCR ali HAG test na virus SARS-CoV-2, ki
ni starejši od 72 ur od dneva odvzema brisa.
(3) Izjeme iz 4. točke prvega odstavka tega člena in iz
prejšnjega odstavka v delu, ki se nanaša na opravljanje vzdrževalnih del na
zasebnem objektu ali zemljišču, ki ga ima v oseba lasti, najemu ali uporabi,
veljajo tudi za ožje družinske člane posameznika in ostale osebe, ki imajo s
posameznikom na istem naslovu prijavljeno prebivališče, kadar potujejo skupaj.
(4) Oseba, ki uveljavlja izjemo iz tega člena, mora policiji
predložiti dokaze za obstoj teh izjem, sicer se napoti v karanteno na domu.
9.a člen
(1) Test PCR iz tega odloka je ustrezen, če je opravljen v
državah članicah Evropske unije, državah članicah schengenskega območja,
Avstraliji, Izraelu, Kanadi, Novi Zelandiji, Ruski federaciji, Republiki
Srbiji, Združenem kraljestvu Velike Britanije in Severne Irske ali Združenih
državah Amerike, na kontrolnih točkah na letalskih povezavah za mednarodni
zračni promet pa tudi, če je opravljen v Turčiji.
(2) Test HAG iz tega odloka je ustrezen, če je opravljen v
državah članicah Evropske unije, državah članicah schengenskega območja,
Avstraliji, Izraelu, Kanadi, Novi Zelandiji, Ruski federaciji, Republiki
Srbiji, Združenem kraljestvu Velike Britanije in Severne Irske ali Združenih
državah Amerike, na kontrolnih točkah na letalskih povezavah za mednarodni
zračni promet pa tudi, če je opravljen v Turčiji, in je naveden na skupnem
seznamu hitrih antigenskih testov, ki je objavljen na povezavi https://ec.europa.eu/health/sites/default/files/preparedness_response/docs/covid-19_rat_common-list_en.pdf.
Seznam se objavi tudi na spletni strani NIJZ, Ministrstva za zdravje in
Ministrstva za notranje zadeve.
(3) Potrdilo o prebolelosti se upošteva, če je bilo izdano v
državah članicah Evropske unije, državah članicah schengenskega območja,
Avstraliji, Izraelu, Kanadi, Novi Zelandiji, Ruski federaciji, Republiki
Srbiji, Združenem kraljestvu Velike Britanije in Severne Irske ali Združenih
državah Amerike, na kontrolnih točkah na letalskih povezavah za mednarodni
zračni promet pa tudi, če je izdano v Turčiji.
10. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Priloga
1: Oranžni seznam (šteje se, da so na oranžni seznam uvrščene tudi vse države
in entitete, ki niso navedene v Prilogi 2, Prilogi 3 ali Prilogi 4)
Priloga
2: Rdeči seznam
Priloga
3: Temno rdeči seznam
Priloga
4: Zeleni seznam

Odlok o določitvi pogojev vstopa v Republiko
Slovenijo zaradi zajezitve in obvladovanja nalezljive bolezni COVID-19 (Uradni
list RS, št. 85/21) vsebuje naslednjo končno določbo:
»KONČNA DOLOČBA
11. člen
Z dnem uveljavitve tega odloka se preneha uporabljati Odlok o
določitvi pogojev vstopa v Republiko Slovenijo zaradi zajezitve in obvladovanja
nalezljive bolezni COVID-19 (Uradni list RS, št. 79/21 in 82/21 – ZNB).
12. člen
Ta odlok začne veljati 30. maja 2021 in velja do vključno 6.
junija 2021.«.

Odlok
o spremembah in dopolnitvah Odloka o določitvi pogojev vstopa v Republiko
Slovenijo zaradi zajezitve in obvladovanja nalezljive bolezni COVID-19 (Uradni
list RS, št. 89/21)
spreminja 12. člen odloka tako, da se glasi:
»12. člen
Ta odlok začne veljati 30. maja 2021 in velja do vključno 13. junija
2021.«;
ter vsebuje naslednjo končno določbo:
»KONČNA DOLOČBA
7. člen
Ta odlok začne veljati 5. junija
2021.«.

Odlok o spremembah in dopolnitvi Odloka o
določitvi pogojev vstopa v Republiko Slovenijo zaradi zajezitve in obvladovanja
nalezljive bolezni COVID-19 (Uradni list RS, št. 93/21) spreminja 12. člen odloka tako, da
se glasi:
»12. člen
Ta odlok začne veljati 30. maja 2021 in velja do vključno 20. junija
2021.«;
ter vsebuje naslednjo končno določbo:
»KONČNA DOLOČBA
4. člen
Ta odlok začne veljati 12. junija
2021.«.

Odlok o spremembah Odloka o določitvi pogojev
vstopa v Republiko Slovenijo zaradi zajezitve in obvladovanja nalezljive
bolezni COVID-19 (Uradni list RS, št. 98/21) spreminja 12. člen odloka tako, da
se glasi:
»12. člen
Ta odlok začne veljati 30. maja 2021 in velja do vključno 27. junija
2021.«;
ter vsebuje naslednjo končno določbo:
»KONČNA DOLOČBA
8. člen
Ta odlok začne veljati 19. junija
2021.«.

Odlok
o spremembah in dopolnitvi Odloka o določitvi pogojev vstopa v Republiko
Slovenijo zaradi zajezitve in obvladovanja nalezljive bolezni COVID-19 (Uradni
list RS, št. 101/21)
spreminja 12. člen odloka tako, da se glasi:
»12. člen
Ta odlok začne veljati 30. maja 2021 in velja do vključno 4. julija
2021.«;
ter vsebuje naslednjo končno določbo:
»KONČNA DOLOČBA
5. člen
Ta odlok začne veljati 26. junija
2021.«.

Odlok
o spremembah in dopolnitvi Odloka o določitvi pogojev vstopa v Republiko
Slovenijo zaradi zajezitve in obvladovanja nalezljive bolezni COVID-19 (Uradni
list RS, št. 104/21)
spreminja 12. člen odloka tako, da se glasi:
»12. člen
Ta odlok začne veljati 30. maja 2021 in velja do vključno 11. julija
2021.«;
ter vsebuje naslednjo končno določbo:
»KONČNA DOLOČBA
4. člen
Ta odlok začne veljati 3. julija
2021.«.