I. SPLOŠNA DOLOČBA
1. člen
(vsebina)
Ta pravilnik določa način izvajanja nalog Ministrstva za
notranje zadeve (v nadaljnjem besedilu: ministrstvo) v razmerju do policije v
zvezi z usmerjanjem, poročanjem in nadzorom nad izvajanjem nalog policije.
II. USMERJANJE POLICIJE
2. člen
(vrste usmeritev)
(1) Minister za notranje zadeve (v nadaljnjem besedilu:
minister) na podlagi predloga notranje organizacijske enote ministrstva,
pristojne za usmerjanje in nadzor policije (v nadaljnjem besedilu: enota za
usmerjanje in nadzor), daje policiji temeljne, letne ter posamične pisne
usmeritve in obvezna navodila za delo policije.
(2) Generalna policijska uprava objavi pisne usmeritve
in obvezna navodila za delo policije (v nadaljnjem besedilu: usmeritve) v
informacijskem sistemu policije (v nadaljnjem besedilu: intranet).
3. člen
(temeljne usmeritve)
(1) Minister pošlje generalnemu direktorju policije
temeljne usmeritve za pripravo srednjeročnega načrta razvoja in dela policije
za obdobje petih let, najpozneje šest mesecev pred začetkom prvega leta, na
katerega se nanaša srednjeročni načrt.
(2) Policija pripravi srednjeročni načrt razvoja in dela
policije najpozneje v treh mesecih po prejemu temeljnih usmeritev.
(3) Srednjeročni načrt razvoja in dela mora vsebovati
zlasti naslednja področja dela policije: kriminaliteta, javni red in mir,
cestni promet, državna meja in nezakonite migracije, policijsko delo v
skupnosti, vodenje in upravljanje policije, ter ukrepe na področju
zaposlovanja, opreme in investicij v policiji. Vsako področje dela mora
vsebovati programe in kazalnike uresničevanja srednjeročnega načrta.
4. člen
(letne usmeritve)
(1) Enota za usmerjanje in nadzor na podlagi
srednjeročnega načrta dela policije, poročila o delu policije, opravljenih
analiz, ugotovitev iz nadzorov in opravljenih delovnih pogovorov v policijskih
enotah, pripravi predlog, na podlagi katerega minister policiji določi
usmeritve za pripravo letnega načrta dela policije za naslednje koledarsko
leto.
(2) Minister pošlje generalnemu direktorju policije
usmeritve za pripravo letnega načrta dela najpozneje do konca septembra
tekočega leta. Policija pripravi letni načrt dela in ga pošlje v potrditev
ministru najpozneje v 60 dneh po prejemu usmeritev.
(3) Letni načrt dela policije vsebuje cilje, naloge in
kazalnike uresničevanja nalog na posameznih področjih dela policije. Poleg tega
se v sodelovanju z notranjimi organizacijskimi enotami ministrstva, pristojnimi
za kadrovske zadeve, finančne zadeve, logistiko in nabavo, v letnem načrtu
določi tudi načrt zaposlovanja, nabave opreme in investicij v policiji.
5. člen
(posamične usmeritve)
Kadar je potrebno takojšnje ukrepanje za odpravo
pomanjkljivosti na posameznih delovnih področjih policije ali sprejetje
dodatnih ukrepov, minister generalnemu direktorju policije naloži, da policija
izvede vse potrebno za uspešno realizacijo usmeritev.
III. OBVEŠČANJE IN POROČANJE
6. člen
(obveščanje ministra)
(1) Generalni direktor policije ali oseba, ki jo za to
pooblasti, takoj obvesti ministra o dogodkih, ki so navedeni v 12. členu
Zakona o organiziranosti in delu v policiji (Uradni list RS, št. 15/13, 11/14,
86/15, 77/16, 77/17, 36/19, 66/19 – ZDZ, 200/20 in 172/21; v nadaljnjem
besedilu: Zakon o organiziranosti in delu v policiji). Za varnostno pomembne
dogodke, o katerih se obvešča ministra, se upoštevajo zlasti:
-       
kazniva dejanja zoper suverenost Republike Slovenije in njeno
demokratično ustavno ureditev, zoper obrambno moč države, zoper človečnost ter
kazniva dejanja zoper mednarodno pravo;
-       
dogodki, ki lahko ogrozijo ali že ogrožajo varnost države ter varovanih
oseb in objektov (vključno z objekti sodišč in državnih tožilstev ter najvišjih
predstavnikov medvladnih organizacij in njihovih objektov);
-       
mejni incidenti;
-       
dogodki z znaki kaznivih dejanj, v katere je vpleteno diplomatsko ali
konzularno osebje tujih držav ali osebje mednarodnih organizacij;
-       
hujša kazniva dejanja (kvalificirani umori, ugrabitve, ropi ipd.);
-       
kazniva dejanja proti policistom, državnim tožilcem ali sodnikom,
katerih posledica je huda telesna poškodba ali smrt;
-       
kazniva dejanja policistov, državnih tožilcev, sodnikov, funkcionarjev
najvišjih državnih organov ali poskusi teh kaznivih dejanj;
-       
varnostno pomembnejši dogodki, povezani s policisti, ki delajo v
mednarodnih misijah v tujini;
-       
hujše nesreče v cestnem, letalskem, železniškem, pomorskem, rečnem in
jezerskem prometu, v katerih je bilo huje poškodovanih ali je umrlo dvoje ali
več oseb ali je nastala velika premoženjska škoda;
-       
jedrske nesreče ali dogodki, povezani z izlivom ali izpustom nevarnih
bioloških ali kemičnih snovi v okolje;
-       
naravne nesreče večjega obsega;
-       
dogodki, povezani z opravljanjem nalog policije, katerih posledica je
huda telesna poškodba ali smrt policista;
-       
dogodki, katerih posledica je nastanek večje premoženjske škode na
opremi in sredstvih policije;
-       
uporaba prisilnih sredstev policije, katerih posledica je huda telesna
poškodba ali smrt ene ali več oseb ali velika premoženjska škoda;
-       
dogodki, povezani z množičnimi javnimi zbiranji, kjer je ali bi lahko
prišlo do množičnih kršitev javnega reda;
-       
uporaba prisilnih sredstev policije proti množici;
-       
primeri preganjanj posameznikov ali organizacij zaradi zavzemanja za
enakopravnost ljudi.
(2) Vsebina obveščanja iz prejšnjega odstavka mora biti
osredotočena na dogodek in stanje zadeve, ne vključuje pa operativnih podatkov
o policijski preiskavi. Osebni podatki osumljencev kaznivih dejanj se ne
posredujejo, razen, če je to potrebno iz razlogov usmerjanja in nadzora nad
izvajanjem nalog in pooblastil policije.
(3) Obveščanje iz prvega odstavka tega člena se opravlja
brez nepotrebnega odlašanja in z uporabo razpoložljivih komunikacijskih
sredstev (osebno, ustno po telefonu, z elektronsko pošto, kratkimi mobilnimi
sporočili ipd.). Kadar se obvestilo pošlje z elektronsko pošto ali kratkim
mobilnim sporočilom, mora generalni direktor policije ali oseba, ki jo za to
pooblasti, na primeren način, če meni, da je to potrebno, preveriti, ali je
minister dejansko prejel obvestilo.
7. člen
(pošiljanje predlogov internih aktov)
(1) Policija pošlje predloge navodil, pravil in drugih
internih aktov iz svoje pristojnosti (usmeritve, strategije, katalogi,
priročniki ipd.) enoti za usmerjanje in nadzor, da ta poda svoje pripombe o
njih.
(2) Policija uskladi besedilo internega akta s prejetimi
pripombami. Če se s prejetimi pripombami ne strinja, enoti za usmerjanje in
nadzor sporoči razloge za neupoštevanje pripomb.
(3) Generalna policijska uprava vse interne akte, ki jih
v skladu s svojimi pristojnostmi izdaja organizacijskim enotam policije,
posreduje v vednost tudi enoti za usmerjanje in nadzor. Generalna policijska
uprava objavi interne akte na intranetu.
(4) Policija mora seznaniti enoto za usmerjanje in
nadzor o vseh svojih aktivnostih v zvezi s pobudami in pisanji, ki jih nanjo
naslavljajo varuh človekovih pravic, mednarodna nadzorna telesa in nevladne
organizacije, če se vsebina nanaša na spoštovanje človekovih pravic in
temeljnih svoboščin.
8. člen
(poročanje ministru)
(1) Policija pošlje ministru:
-       
letna poročila o delu policije;
-       
letna poročila s področja nadzora in notranje varnosti;
-       
štirimesečna poročila o izvajanju prikritih preiskovalnih ukrepov iz
zakona, ki ureja kazenski postopek;
-       
zapisnike delovnih sestankov ožjega in širšega kolegija generalnega
direktorja policije;
-       
druga poročila, podatke ali analize, ki jih minister zahteva v skladu z
določbami zakona, ki ureja organiziranost in delo v policiji.
(2) Letno poročilo o delu policije mora vsebovati tudi
oceno izvajanja srednjeročnega in letnega načrta dela policije.
(3) Policija pošlje letno poročilo ministru najpozneje
do 15. aprila za preteklo leto, druga poročila iz prvega odstavka tega
člena pa najpozneje 30 dni po zaključku obravnavanega obdobja ali izvedeni
aktivnosti.
IV. NADZOR NAD IZVAJANJEM NALOG IN POOBLASTIL POLICIJE
9. člen
(vrste in odrejanje nadzorov)
(1) Ministrstvo izvaja redni, izredni in ponovni nadzor
nad izvajanjem nalog in pooblastil policije.
(2) Nadzor odredi minister s pisno odredbo, v kateri so
določeni izvajalci nadzora (v nadaljnjem besedilu: nadzorna skupina),
nadzorovana enota policije oziroma področje dela (ali posamična zadeva) ter čas
izvedbe.
10. člen
(redni, izredni in ponovni nadzor)
(1) Redni nadzor se izvaja na podlagi letnega načrta
nadzorov, ki ga na predlog enote za usmerjanje in nadzor sprejme minister. Z
letnim načrtom nadzorov se pisno seznani generalnega direktorja policije.
(2) Izredni nadzor odredi minister na podlagi lastne
ocene ali na pobudo enote za usmerjanje in nadzor.
(3) Ponovni nadzor se lahko opravi po preteku roka,
določenega za izvedbo naloženih ukrepov in nalog, ali po preteku roka,
določenega za odpravo nepravilnosti, ugotovljenih v rednem ali izrednem
nadzoru.
11. člen
(postopek)
(1) Pri rednem, izrednem in ponovnem nadzoru vodja
nadzora najmanj 15 dni pred izvedbo pošlje odredbo o nadzoru generalnemu
direktorju policije in vodji policijske enote, v kateri bo opravljen nadzor.
(2) Izredni ali ponovni nadzor se lahko opravita
nenapovedano. O nadzoru se neposredno pred nadzorom obvesti generalnega
direktorja policije in se mu pošlje odredbo o nadzoru. Odredba o nadzoru se
izroči tudi vodji policijske enote, v kateri bo opravljen nadzor.
12. člen
(poročilo o nadzoru)
(1) Nadzorna skupina v 30 delovnih dneh po opravljenem
nadzoru pripravi osnutek poročila o nadzoru. Enota za usmerjanje in nadzor
policije osnutek poročila o nadzoru pošlje generalnemu direktorju policije in
vodji policijske enote, ki je bila nadzirana, z rokom za podajo pripomb, ki ne
sme biti krajši od 15 delovnih dni od prejema. Generalni direktor policije pošlje
skupne pripombe, ki morajo biti pravočasne in obrazložene.
(2) Pred izdajo končnega poročila o nadzoru se
ugotovitve nadzora in pripombe na osnutek poročila obravnavajo na usklajevalnem
sestanku nadzorne skupine z generalnim direktorjem policije ali osebo, ki jo za
to pooblasti. Na sestanku so lahko navzoči tudi vodja policijske enote, ki je
bila nadzirana, oseba odgovorna za posamezno področje dela v policiji in druge
osebe, ki opravljajo naloge, povezane z nadziranim področjem. Usklajevalni
sestanek vodi vodja enote za usmerjanje in nadzor.
(3) Vodja enote za usmerjanje in nadzor lahko odloči, da
se usklajevalni sestanek ne izvede, če generalni direktor policije pisno
sporoči, da nima pripomb na osnutek poročila o nadzoru.
(4) Postopek nadzora nad delom policije se konča z
izdajo poročila o nadzoru, ki ga podpišejo člani nadzorne skupine. V primeru
neusklajenih vsebin, poročilo o nadzoru vsebuje obrazložene razloge za
neupoštevanje pripomb policije. Vodja enote za usmerjanje in nadzor poročilo o
nadzoru pošlje ministru in generalnemu direktorju policije v desetih dneh po
usklajevalnem sestanku iz drugega odstavka tega člena oziroma v desetih dneh po
prejemu sporočila generalnega direktorja policije, da nima pripomb na osnutek
poročila o nadzoru. Zbrano gradivo, na katerem temeljijo ugotovitve nadzora, je
sestavni del dokumentarnega gradiva o nadzoru.
(5) Nadzorna skupina ugotovitve iz poročila o nadzoru
predstavi ministru tudi ustno.
(6) Generalna policijska uprava pošlje poročilo o
nadzoru v petih delovnih dneh po prejemu v seznanitev vsem policijskim enotam.
Za seznanitev vseh policijskih enot se šteje tudi objava na intranetu.
(7) Ne glede na prejšnji odstavek lahko generalni
direktor policije odredi, da se v primerih, ko se nadzor opravlja le na eni
policijski enoti ali ko nadzor obsega ožje delovno področje, poročilo o nadzoru
izjemoma pošlje le nadziranim enotam policije in enotam, ki izvajajo zadevne
policijske naloge ali pooblastila.
13. člen
(odpravljanje ugotovljenih nepravilnosti)
(1) Ob ugotovljenih nepravilnostih enota za usmerjanje
in nadzor predlaga ministru ukrepe za odpravo nepravilnosti in postopke za
ugotavljanje odgovornosti.
(2) Minister generalnemu direktorju policije naloži, da
v določenem roku in na določen način odpravi pri nadzoru ugotovljene
nepravilnosti in izvede postopke za ugotavljanje odgovornosti. Generalni
direktor policije mora o izvedenih ukrepih za odpravo nepravilnosti in
postopkih za ugotovitev odgovornosti v določenem roku pisno seznaniti ministra.
14. člen
(presoja postopka)
(1) Zaradi presoje zakonitosti in strokovnosti izvajanja
določene naloge ali uporabe pooblastil policista lahko enota za usmerjanje in
nadzor od policije zahteva pisno pojasnilo o poteku postopka.
(2) Zahtevo za poročanje se pošlje generalnemu direktorju
policije. Če uradniki enote za usmerjanje in nadzor izvajajo pooblastila iz
četrtega odstavka 8. člena Zakona o organiziranosti in delu v policiji v
prostorih policije, izročijo zahtevo za poročanje tudi vodji policijske enote.
(3) Na podlagi poročila policije, dokumentacije in
ugotovitev pri izvedbi pooblastil iz četrtega odstavka 8. člena Zakona o
organiziranosti in delu v policiji, enota za usmerjanje in nadzor pripravi
mnenje o zakonitosti in strokovnosti izvajanja policijskih pooblastil, opravljanja
nalog policije ter izvajanja usmeritev ministra. Enota za usmerjanje in nadzor
mnenje pošlje ministru in generalnemu direktorju policije. V mnenju so lahko
navedeni tudi predlogi za odpravo ugotovljenih pomanjkljivosti.
(4) Za seznanitev policijskih enot z mnenjem se
uporabljata določbi šestega in sedmega odstavka 12. člena tega pravilnika.
15. člen
(medsebojno sodelovanje)
Vodja enote za usmerjanje in nadzor ter generalni direktor
policije lahko zaradi uspešne izvedbe nadzora ali priprave usmeritev organizirata
različne oblike medsebojnega sodelovanja pri izvajanju nadzora (skupna
usposabljanja, strokovna posvetovanja ipd.).
V. OBLIKA IN VSEBINA SLUŽBENE IZKAZNICE
16. člen
(službena izkaznica)
(1) Uradniki enote za usmerjanje in nadzor, ki
opravljajo nadzor nad izvajanjem nalog in pooblastil policije, se pri svojem
delu izkazujejo s službeno izkaznico.
(2) Notranja organizacijska enota ministrstva, pristojna
za kadrovske zadeve, hrani v upravnih spisih informacije o izdanih službenih
izkaznicah z naslednjimi podatki: ime in priimek imetnika, datum izdaje ter
registrska številka. Notranja organizacijska enota ministrstva, pristojna za
upravno poslovanje, opravlja administrativno tehnične zadeve v zvezi s
službenimi izkaznicami.
17. člen
(oblika in vsebina službene izkaznice)
(1) Službeno izkaznico sestavlja usnjen etui velikosti
105 x 70 mm, v katerem sta vložena identifikacijska kartica velikosti 85 x 54
mm, izdelana iz posebnega papirja z zaščitnimi znaki, in plastificirani
kartonček z navedbo pooblastil.
(2) Na identifikacijski kartici so:
-       
fotografija imetnika izkaznice velikosti 3 x 2,5 cm,
-       
napis: »Republika Slovenija, Ministrstvo za notranje zadeve, Direktorat
za policijo in druge varnostne naloge, službena izkaznica« in
-       
ime in priimek imetnika izkaznice, registrska številka izkaznice,
prostor za žig, podpis ministra in datum izdaje.
(3) Na prednji strani plastificiranega kartončka je
napis: »Uslužbenci policije morajo imetniku te izkaznice, ko opravlja nadzor,
ali ko izvaja pooblastila zaradi presoje zakonitosti in strokovnosti izvajanja
določene naloge ali uporabe pooblastil policista, v skladu s svojimi
pristojnostmi omogočiti izvršitev nalog in mu zagotoviti potrebno pomoč.«.
(4) Besedilo na hrbtni strani plastificiranega kartončka
se glasi: »Imetnik te izkaznice ima za nemoteno in učinkovito opravljanje
posameznega nadzora naslednja pooblastila:
-       
zahtevati podatke iz evidenc, ki jih vodi in vzdržuje policija;
-       
zahtevati vpogled v evidence, dokumente, listine, odredbe, zapisnike,
odločbe in sklepe, ki jih v skladu s svojimi pristojnostmi pridobiva,
pripravlja ali izdaja policija, in po potrebi zahtevati njihovo izročitev ali
izročitev njihovih kopij;
-       
vabiti na pogovor policiste, druge uslužbence policije ali posameznike;
-       
opraviti pogovor s policisti, drugimi uslužbenci policije ali
posamezniki;
-       
vstopiti v vsak prostor, ki ga policija uporablja pri svojem delu;
-       
zahtevati uradna pisna potrdila ter tehnične in druge podatke o
tehničnih sredstvih v uporabi policije ter zahtevati dokazila o usposobljenosti
policistov za uporabo tehničnih in drugih sredstev, ki jih ti uporabljajo pri
svojem delu;
-       
prisostvovati izvajanju nalog policije;
-       
od policije zahtevati posredovanje drugih podatkov in informacij iz
njihove pristojnosti, ki so pomembni za usmerjanje in nadzor.
Imetnik te izkaznice ima za nemoteno in učinkovito presojo
zakonitosti in strokovnosti izvajanja določene naloge ali uporabe pooblastil
policista naslednja pooblastila:
-       
vstopiti v prostore, ki jih policija uporablja pri svojem delu;
-       
vpogledati v evidence policije in dokumentacijo;
-       
opraviti pogovor s policisti, drugimi uslužbenci policije ali
posamezniki.«.
(5) Obrazec službene izkaznice je kot priloga sestavni
del tega pravilnika.
VI. PREHODNE IN KONČNE DOLOČBE
18. člen
(zamenjava službenih izkaznic)
Obstoječe službene izkaznice se zamenjajo z novimi, izdanimi
v skladu s tem pravilnikom, v šestih mesecih po uveljavitvi tega pravilnika.
19. člen
(dokončanje postopkov)
Postopki, uvedeni pred uveljavitvijo tega pravilnika, se
dokončajo v skladu s tem pravilnikom.
20. člen
(prenehanje uporabe)
Z dnem uveljavitve tega pravilnika preneha veljati Pravilnik
o usmerjanju in nadzoru policije (Uradni list RS, št. 51/13).
21. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-762/2021
Ljubljana, dne 28. januarja 2022
EVA 2021-1711-0111
Aleš Hojs
minister 
za notranje zadeve

Priloga:
Grafični prikaz identifikacijske izkaznice in plastičnega kartončka