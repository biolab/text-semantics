I. SPLOŠNA DOLOČBA
1. člen
(vsebina splošnega akta)
Ta splošni akt ureja način zbiranja podatkov in informacij s
strani Agencije za komunikacijska omrežja in storitve Republike Slovenije (v
nadaljnjem besedilu: agencija), varovanja poslovnih skrivnosti, uporabo
podatkov in informacij ter način dostopa do objav podatkov in informacij iz
petega odstavka 266. člena Zakona o elektronskih komunikacijah (Uradni
list RS, št. 130/22 in 18/23 – ZDU-1O; v
nadaljnjem besedilu: zakon).
II. ZBIRANJE PODATKOV IN INFORMACIJ TER VAROVANJE POSLOVNIH
SKRIVNOSTI
2. člen
(zbiranje podatkov in informacij)
(1) Vse fizične in pravne osebe, ki zagotavljajo
elektronska komunikacijska omrežja oziroma izvajajo elektronske komunikacijske
storitve in ki zagotavljajo pripadajoče zmogljivosti ali izvajajo pripadajoče
storitve (v nadaljnjem besedilu: operaterji), morajo agenciji na podlagi njene
pisne zahteve posredovati zahtevane podatke in informacije, tako da izpolnijo
obrazec za posredovanje podatkov in informacij (v nadaljnjem besedilu:
vprašalnik). Vprašalnik je dostopen v elektronski obliki na spletnem portalu
agencije za zbiranje podatkov in informacij. Operaterji morajo posredovati
zahtevane podatke in informacije tudi preko drugih oblik vprašalnikov.
(2) Agenciji morajo na podlagi njene pisne zahteve
posredovati podatke in informacije v elektronski obliki oziroma preko drugih
oblik vprašalnikov oziroma v strojno berljivem formatu (npr. e-vprašalniki,
varno spletno odložišče za odlaganje datotek) tudi drugi regulativni organi in
drugi pristojni organi. Navedeno morajo storiti tudi druga podjetja, ki
delujejo v sektorju elektronskih komunikacij ali sorodnih sektorjih v primeru,
če agencija na podlagi zbranih podatkov in informacij ne more zadovoljivo
opravljati svojih nalog v skladu z zakonom in predpisi Evropske unije (v
nadaljnjem besedilu: drugi imetniki podatkov in informacij).
(3) Operaterji morajo izpolnjen vprašalnik za
posredovanje podatkov in informacij za preteklo koledarsko leto (letni
vprašalnik) posredovati agenciji najkasneje do 31. marca tekočega
koledarskega leta.
(4) Operaterji morajo izpolnjen vprašalnik za
posredovanje podatkov in informacij za posamezna četrtletja koledarskega leta
(četrtletni vprašalnik) posredovati agenciji najkasneje v 15 dneh po izteku
posameznega četrtletja koledarskega leta.
(5) Operaterji morajo izpolnjen dodatni vprašalnik za
posredovanje podatkov in informacij za potrebe analize posamičnega upoštevnega
trga posredovati agenciji najkasneje v 20 dneh po prejemu njene pisne zahteve
oziroma v roku, ki ga določi agencija glede na obseg potrebnih podatkov in
informacij.
(6) Podatki o prometu in prihodkih se morajo nanašati na
celotno zahtevano obdobje, podatki o številu priključkov in uporabnikov pa na
zadnji dan v zahtevanem obdobju.
(7) Operaterji in drugi imetniki podatkov in informacij
morajo podatke in informacije posredovati agenciji v elektronski obliki oziroma
preko drugih oblik vprašalnikov oziroma v strojno berljivem formatu brezplačno,
v obsegu ter nemudoma, najkasneje pa v roku in na način, ki ga določi agencija
v svoji pisni zahtevi. Operaterji in drugi imetniki podatkov morajo agenciji na
podlagi njene pisne zahteve posredovati popravke napačnih, nepopolnih podatkov
ali informacij v nasprotju z zahtevo agencije v roku treh delovnih dni od
prejema zahteve oziroma v roku, ki ga določi agencija glede na obseg potrebnih
popravkov.
(8) Operaterji in drugi imetniki podatkov in informacij
morajo o nezmožnosti posredovanja podatkov in informacij pisno obvestiti
agencijo in obvestilu priložiti dokaze o nezmožnosti posredovanja podatkov in
informacij.
(9) Operaterji morajo agenciji ob vpisu v uradno
evidenco operaterjev v obvestilu iz tretjega odstavka 5. člena zakona
pisno sporočiti podatke o pooblaščenih kontaktnih osebah za posredovanje
podatkov in informacij oziroma izpolnjevanje vprašalnikov, in sicer ime in
priimek, telefonsko številko, davčno številko in elektronski naslov. Operaterji
morajo sporočiti agenciji spremembo podatkov iz prejšnjega stavka najkasneje v
30 dneh po nastanku spremembe.
(10) Drugi imetniki podatkov in informacij morajo na
poziv agencije posredovati podatke o pooblaščenih kontaktnih osebah za
posredovanje podatkov in informacij oziroma izpolnjevanje vprašalnikov, in
sicer ime in priimek, telefonsko številko, davčno številko in elektronski
naslov. Drugi imetniki podatkov in informacij morajo sporočiti agenciji
spremembo podatkov iz prejšnjega stavka najkasneje v 30 dneh po nastanku
spremembe.
3. člen
(varovanje poslovnih skrivnosti)
(1) Če operaterji
agenciji posredujejo podatke, ki so določeni kot poslovna skrivnost v skladu z
zakonom, ki ureja poslovno skrivnost, morajo o tem seznaniti agencijo. V tem
primeru morajo akt, iz katerega izhaja, da so podatki v njem določeni kot
poslovna skrivnost, posredovati preko spletnega portala za zbiranje podatkov in
informacij. Za poslovno skrivnost se ne morejo določiti podatki, ki jih v
skladu z zakonom, ki ureja poslovno skrivnost, ni mogoče določiti za poslovno
skrivnost.
(2) Če drugi imetniki
podatkov in informacij agenciji posredujejo podatke, ki so določeni kot
poslovna skrivnost v skladu z zakonom, ki ureja poslovno skrivnost, morajo o
tem seznaniti agencijo tako, da predložijo akt, iz katerega izhaja, da so
podatki v njem določeni kot poslovna skrivnost. Za poslovno skrivnost se ne
morejo določiti podatki, ki jih v skladu z zakonom, ki ureja poslovno
skrivnost, ni mogoče določiti za poslovno skrivnost.
(3) Če agencija
ugotovi, da je operater oziroma drug imetnik podatkov in informacij podatke in
informacije določil kot poslovno skrivnost v nasprotju z zakonom, ki ureja
poslovno skrivnost, določitve poslovne skrivnosti za te podatke oziroma
informacije ne upošteva in ga o tem pisno seznani. Navedeno ne velja v primeru,
če operater oziroma drug imetnik podatkov in informacij pisno seznani agencijo
in predloži dokazilo, da je v zvezi s temi podatki vložil predlog za izdajo
začasne odredbe skladno z zakonom, ki ureja poslovno skrivnost, in ne gre za
podatke, ki so po zakonu javni ali so že bili razkriti ali objavljeni. Agencija
v tem primeru zadrži objavo oziroma razkritje teh podatkov do pravnomočne
odločitve sodišča.
III. UPORABA PODATKOV IN INFORMACIJ TER NAČIN DOSTOPA DO
OBJAV PODATKOV IN INFORMACIJ
4. člen
(uporaba podatkov in informacij)
Agencija lahko uporabi zbrane podatke in informacije, razen
osebnih podatkov, med drugim tudi za:
1.     
spremljanje razvitosti trga elektronskih komunikacij v Republiki Sloveniji
in
2.     
primerjave z drugimi zbranimi podatki in informacijami.
5. člen
(način dostopa do objav podatkov in informacij)
Do objav podatkov in informacij iz petega odstavka
266. člena zakona je mogoče dostopati preko spletne strani agencije in
njenih spletnih portalov.
IV. PREHODNA IN KONČNA DOLOČBA
6. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o zbiranju, uporabi in dajanju podatkov o razvoju trga elektronskih
komunikacij (Uradni list RS, št. 77/16, 58/19
in 130/22 – ZEKom-2).
7. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-8/2023/8 
Ljubljana, dne 10. maja 2023 
EVA 2023-3150-0031 
Mag. Mark Pohar
v. d. direktorja