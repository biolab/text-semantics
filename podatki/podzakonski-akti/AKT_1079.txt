1. člen
(vsebina akta)
Ta akt določa merila za odobritev odstopanj glede
priključevanja novih in obstoječih objektov na elektroenergetsko omrežje od ene
ali več zahtev naslednjih evropskih uredb:
-       
Uredbe Komisije (EU) št. 2016/631 z dne 14. aprila 2016 o
vzpostavitvi kodeksa omrežja za zahteve za priključitev proizvajalcev
električne energije na omrežje (UL L št. 112 z dne 27. 4. 2016, str. 1; v
nadaljnjem besedilu: Uredba 2016/631/EU);
-       
Uredbe Uredbe Komisije (EU) št. 2016/1388 z dne 17. avgusta 2016 o
vzpostavitvi kodeksa omrežja za priključitev odjemalcev (UL L št. 223 z dne
18. 8. 2016, str. 10; v nadaljnjem besedilu: Uredba 2016/1388/EU) in
-       
Uredbe Komisije (EU) št. 2016/1447 z dne 26. avgusta 2016 o
vzpostavitvi kodeksa omrežja za zahteve za priključitev visokonapetostnih
sistemov prenosa z enosmernim tokom in modulov v proizvodnem polju,
priključenih na enosmerni tok, na omrežje (UL L št. 241 z dne 8. 9. 2016,
str. 1; v nadaljnjem besedilu: Uredba 2016/1447/EU).
2. člen
(pomen izrazov)
Izrazi, uporabljeni v tem aktu, imajo naslednji pomen:

-       
  lastnik: 

je lastnik objekta za proizvodnjo
  električne energije ali bodoči lastnik, skladno z Uredbo 2016/631/EU, lastnik
  ali bodoči lastnik odjemnega objekta, skladno z Uredbo 2016/1388/EU, lastnik
  ali bodoči lastnik visokonapetostnega sistema prenosa z enosmernim tokom ali
  lastnik ali bodoči lastnik modula v proizvodnem polju, priključenega na
  enosmerni tok, skladno z Uredbo 2016/1447/EU;


-       
  objekt:

je novi ali obstoječi
  elektroenergijski modul, skladno z Uredbo 2016/631/EU, novi ali obstoječi
  odjemni objekt, skladno z Uredbo 2016/1388/EU, ter novi ali obstoječi
  visokonapetostni sistem prenosa z enosmernim tokom ali novi ali obstoječi
  modul v proizvodnem polju, priključen na enosmerni tok, skladno z Uredbo
  2016/1447/EU;


-       
  uredbe za priključevanje:

so uredbe Evropske unije, ki urejajo
  priključevanje na elektroenergetsko omrežje, in sicer Uredba 2016/631/EU,
  Uredba 2016/1388/EU in Uredba 2016/1447/EU;


-       
  vlagatelj:

je lastnik ali elektrooperater, ki
  poda vlogo za odobritev odstopanja.

3. člen
(vloga za odobritev odstopanj)
(1) Vlogo za odobritev odstopanja glede priključevanja
na elektroenergetsko omrežje lahko podajo lastniki ali elektrooperaterji v
skladu z določbami iz uredb za priključevanje.
(2) Vloga za odobritev odstopanj se poda v slovenskem
jeziku in mora poleg zahtevane dokumentacije vsebovati tudi predlog časovne
opredelitve trajanja zahtevanega odstopanja in načrt uveljavitve, ki vsebuje
ukrepe in časovnico glede izpolnjevanja vseh zahtev iz uredb za priključevanje.
(3) Kadar podaja vlogo sistemski operater, mora vloga
vsebovati mnenje neodvisne institucije glede vpliva odstopanja na obratovalno
varnost in stabilnost elektroenergetskega sistema.
4. člen
(utemeljitev odstopanj)
Vlagatelj v vlogi iz prejšnjega člena utemelji nezmožnosti
izpolnjevanja zahtev za priključevanje, tako da v vlogi navede:
1.     
opis nezmožnosti;
2.     
obseg nezmožnosti;
3.     
razlog za nezmožnost;
4.     
predpostavke in obstoječa tveganja ter negotovosti;
5.     
opis rešitve z navedenim učinkom, ki se doseže z odstopanjem;
6.     
utemeljitev, da so bile izčrpane vse druge možnosti za odpravo
nezmožnosti;
7.     
zahtevano obdobje odstopanja;
8.     
oceno posledic, ki nastanejo zaradi odstopanja in
9.     
dokumentacijo, iz katere je razvidno, da odstopanje ne bo škodljivo
vplivalo na čezmejno trgovanje.
5. člen
(analiza stroškov in koristi)
(1) Vlagatelj mora izdelati analizo stroškov in koristi v
skladu z načeli iz 39. člena Uredbe 2016/631/EU, 49. člena Uredbe 2016/1388/EU
oziroma 66. člena Uredbe 2016/1447/EU, in na podlagi enega ali več izmed
obstoječih scenarijev, ki sta jih objavila Evropska komisija ali Združenje
evropskih sistemskih operaterjev prenosnih omrežij (v nadaljnjem besedilu:
ENTSO-E), ter pri tem razkriti vse uporabljene podatke in podlage.
(2) Pri izdelavi analize stroškov in koristi se
upoštevajo navodila Analize stroškov in koristi – smernice ENTSO-E za
nacionalno implementacijo omrežnih kodeksov za priključevanje na omrežje (ang. Cost
Benefit Analyses – ENTSO-E Guidance document for national implementation for
network codes on grid connection).
(3) Analiza stroškov in koristi se izvede za obdobje, za
katero se zahteva odstopanje. Pri izračunu neto sedanje vrednosti se uporabi
diskontna stopnja štiri odstotke. Vsaka morebitna dodatna prostorska ali
časovna omejitev ali morebitna drugačna diskontna stopnja mora biti utemeljena.
6. člen
(merila za odobritev odstopanj)
Agencija pri presoji o odobritvi odstopanja upošteva:
1.     
vpliv neskladnosti z zahtevami iz uredb za priključevanje, pri čemer
mora vlagatelj dokazati, da odstopanje ne bo imelo škodljivega učinka ali
vpliva na obratovalno varnost in stabilnost elektroenergetskega sistema. Pri
tem agencija upošteva mnenje elektrooperaterja, na sistem katerega se
priključujejo objekti v lasti vlagatelja, oziroma mnenje neodvisne institucije,
kadar je vlagatelj sistemski operater;
2.     
utemeljenost tehnične in ekonomske omejitve, ki izhajajo iz
tehnično-tehnoloških značilnosti elektroenergijskih modulov, odjemnih objektov
oziroma visokonapetostnih sistemov prenosa z enosmernim tokom in modulov v
proizvodnem polju, priključenih na enosmerni tok, na omrežje;
3.     
nivo neizpolnjevanja in prizadevanja za izboljšanje, doseganje ali
povečanje skladnosti, pri čemer mora vlagatelj dokazati, da je predložena
razumna rešitev glede na nezmožnost izpolnjevanja zahtev iz uredb o
priključevanju;
4.     
stroške za doseganje skladnosti, pri čemer mora vlagatelj z analizo
stroškov in koristi iz prejšnjega člena dokazati, da so stroški za dosego
skladnosti materialni in dovolj visoki, da je odstopanje od zahtev iz uredb za
priključevanje upravičeno;
5.     
vpliv na interese in enako obravnavanje uporabnikov, pri čemer mora
vlagatelj dokazati, da odstopanje ne bo imelo negativnega vpliva na interese
drugih uporabnikov (konkurenca, trajnostni razvoj, zdravje in varnost) in da
primerljivi obstoječi objekti glede na velikost in tehnologijo, ki so že
priključeni na elektroenergetski sistem Republike Slovenije, ne izpolnjujejo
zahtev iz uredb za priključevanje;
6.     
vpliv odstopanja na čezmejno trgovanje na podlagi dokazila iz 5. člena
tega akta, pri čemer mora vlagatelj dokazati, da zahtevano odstopanje nima
negativnega učinka na čezmejno trgovanje.
7. člen
(odločitev)
(1) Agencija o zahtevi za odstopanje odloča po postopku,
določenem v uredbah za priključevanje ob subsidiarni uporabi splošnega
upravnega postopka. Odločitev se objavi na spletni strani agencije.
(2) Agencija lahko odstopanje razveljavi v skladu z
določbami enajstega odstavka 63. člena in enajstega odstavka 62. člena Uredbe
2016/631/EU, desetega odstavka 52. člena in enajstega odstavka 53. člena Uredbe
2016/1388/EU ter enajstega odstavka 79. člena in enajstega odstavka 80. člena
Uredbe 2016/1447/EU.
8. člen
(trajanje odstopanj)
(1) Trajanje odstopanja določi agencija v odločitvi iz
prejšnjega člena.
(2) Trajanje odobrenega odstopanja za posamezne objekte je
lahko vezano na:
-       
veljavnosti pogojev iz izdanega soglasja za priključitev za objekte ali
-       
časovno obdobje trajanja odstopanja, ki ga določi agencija.
(3) Trajanje odobrenega odstopanja za razrede objektov,
ki ga v skladu z Uredbo 2016/631/EU in Uredbo 2016/1447/EU poda
elektrooperater, se določi datumsko, vezano na izdajo soglasja za priključitev,
izdanega pod pogoji, ki upošteva odobreno odstopanje.
KONČNA DOLOČBA
9. člen
(uveljavitev akta)
Ta akt začne veljati petnajsti dan po objavi v Uradnem listu
Republike Slovenije.
Št. 71-6/2018-10/228
Maribor, dne 20. decembra 2018
EVA 2018-2430-0096
Predsednica sveta
Agencije za energijo
Ivana Nedižavec Korada l.r.