I. SPLOŠNE DOLOČBE
1. člen
(vsebina pravilnika)
Ta pravilnik z namenom, da se zagotovi varnost v železniškem
prometu, določa notranji red na železniškem območju in v vlakih (v nadaljnjem
besedilu: notranji red na železnici), po katerem se morajo ravnati potniki in
druge osebe, ter pooblastila in ukrepe pooblaščenih železniških delavcev
upravljavca javne železniške infrastrukture (v nadaljnjem besedilu:
upravljavec) in prevoznika za njegovo vzdrževanje.
2. člen
(pomen izrazov)
Izrazi, uporabljeni v tem pravilniku, imajo enak pomen, kot
ga določa zakon, ki ureja varnost v železniškem prometu, in predpisi, izdani na
njegovi podlagi.
II. NOTRANJI RED
3. člen
(spoštovanje notranjega reda)
Na železniškem območju ter v vlakih je vsakdo dolžan
spoštovati notranji red v skladu z zakonom, ki ureja varnost železniškega
prometa, in s tem pravilnikom.
4. člen
(notranji red v železniškem prometu)
(1) Dostop potnikov, drugih oseb in cestnih ali drugih vozil
na železniško območje in gibanje na njem je dovoljeno le na določenih mestih,
ki so kot takšna določena in označena v skladu s predpisom, ki ureja
opremljenost železniških postaj in postajališč ali jih kot takšna označi pravna
oseba, ki z infrastrukturnim objektom na železniškem območju upravlja ali je
njegov lastnik. 
(2) Osebe, ki se gibljejo na železniškem območju, morajo
upoštevati omejitve, prepovedi, ukaze in opozorila, ki so postavljena na vidnih
mestih ali jih dajejo pooblaščene osebe za vzdrževanje notranjega reda iz 12.
člena tega pravilnika. 
(3) Osebe, ki opravljajo določena dela na železniškem
območju, morajo za to dobiti pisno dovoljenje upravljavca oziroma dovoljenje
lastnika infrastrukturnega objekta. V pisnem dovoljenju morajo biti določeni
pogoji, pod katerimi se lahko delo opravlja, zlasti čas in kraj opravljanja
dela. 
(4) Pisnega dovoljenja iz prejšnjega odstavka ne potrebujejo
izvršilni železniški delavci in delavci, ki jih izvršilni železniški delavci
varujejo oziroma vodijo, preiskovalci preiskovalnega organa, pristojni
inšpektorji, pooblaščeni delavci varnostnega organa in pooblaščeni delavci
ministrstva za notranje zadeve, če morajo službeno opraviti posamezno uradno
dejanje ali vstopiti na železniško območje in se po njem gibati tudi na krajih,
ki niso za to določeni. 
(5) Preiskovalci preiskovalnega organa, pristojni
inšpektorji, pooblaščeni delavci varnostnega organa in pooblaščeni delavci
ministrstva za notranje zadeve morajo pred vstopom na železniško območje na
krajih, ki niso za to določeni, vstop na železniško območje javiti prometniku
najbližje zasedene postaje ali progovnemu prometniku. 
(6) Uradnim osebam pravosodja in carine, reševalnih postaj
ter pripadnikom gasilskih enot ter civilne zaščite sta brez pridobitve
predhodnega pisnega dovoljenja, po poprejšnjem obvestilu najbližje železniške
postaje, dovoljena dostop in gibanje po železniškem območju na mestih, kjer sta
dostop in gibanje omejena ali prepovedana, kadar morajo opraviti uradno dejanje
oziroma poseg v primeru izrednih dogodkov v železniškem prometu ali v drugih
izrednih primerih. Pri opravljanju teh del jih varujejo in vodijo izvršilni
železniški delavci.
5. člen
(omejitev dostopa in gibanja)
Osebe, ki nimajo dovoljenja za gibanje na železniškem območju
in se zadržujejo na železniškem območju ali v vlaku, so dolžne same skrbeti za
svojo osebno varnost. Tem osebam je prepovedano: 
1.     
hoditi po tirih ali stati na tiru ali v njegovi neposredni bližini; 
2.     
hoditi ali se zadrževati med rumeno črto in tirom na peronu; 
3.     
hoditi ali se zadrževati preblizu vlaka ali vagonov, ki se premikajo; 
4.     
zadrževati se v prostoru med skladiščem in nakladalno-razkladalno
klančino in vozili, ki se premikajo ali se bodo premikala; 
5.     
hoditi skozi predor in po drugih gradbenih objektih na železniški progi;
6.     
sedeti ali stati pri odprtih vratih ali na stopnicah železniških vozil
in na prehodnih mostičkih ter na drugih mestih, ki niso namenjena prevozu
potnikov; 
7.     
prečkati tire na mestih, ki niso določena za prehod; 
8.     
hoditi čez odbojnike ali se plaziti pod njimi; 
9.     
skakati na vozila ali z njih, medtem ko se ta premikajo; 
10.  
voziti se v vlaku, ki ni namenjen prevozu potnikov, brez dovoljenja
prevoznika ali upravljavca; 
11.  
med vožnjo vlaka nagibati se skozi okno in odpirati vhodna vrata vagona
ali naslanjati se nanje; 
12.  
umazati, poškodovati ali odtujevati inventar in drugo opremo v vlakih za
prevoz potnikov in v prostorih, ki so namenjeni potnikom; 
13.  
metati skozi okno vagona kakršne koli predmete ali odpadke ali izlivati
tekočino; 
14.  
parkirati motorna in druga vozila na železniškem območju na mestih, ki
niso za to določena; 
15.  
vzpenjati se na strehe tirnih vozil, na naklade odprtih tovornih vagonov
in konstrukcije železniških naprav; 
16.  
s tekočinami polivati ali škropiti konstrukcije železniških naprav,
vodnike, izolatorje ali železniška vozila; 
17.  
zlagati kakršen koli material ob drogove voznega omrežja.
6. člen
(prepovedi)
Zaradi zagotavljanja varnosti železniškega prometa je prepovedano:
1.     
pokvariti ali poškodovati progo, železniško tirno vozilo ali opremo
vozila; 
2.     
metati ali polagati kakršne koli predmete na progo ali metati kakršne
koli predmete na železniško vozilo ali z njega; 
3.     
neupravičeno odpirati zapornice na nivojskem prehodu, kar koli dajati
ali obešati na zapornice ali polzapornice ali prometno signalizacijo na
nivojskem prehodu ali kakor koli drugače ovirati njihovo normalno delovanje; 
4.     
v bližini nivojskega prehoda ceste z železniško progo saditi drevje ali
drugo visoko rastlinje ali opravljati dela, ki zmanjšujejo, preprečujejo ali
kakor koli drugače ovirajo preglednost železniške proge; 
5.     
neupravičeno odstraniti začasno varovalno napravo, s katero je zavarovan
železniški promet; 
6.     
prinašati v potniške vagone in prostore, v katerih se zadržujejo
potniki, ter v prostore za prtljago in pošiljke snovi ali predmete, ki bi
utegnili ogroziti varnost potnikov in drugih oseb v prometu ali jim prizadeti
škodo; 
7.     
neupravičeno sprožiti zaviranje v sili; 
8.     
ovirati železniškega delavca pri delu (kot npr. z izogibanjem plačilu
ali kontroli vozovnice in podobno); 
9.     
povzročiti s svojim neprimernim vedenjem zamudo vlaka; 
10.  
poškodovati ali odtujiti naprave ali dele naprav, ki so v neposredni ali
posredni povezavi z izvajanjem železniškega prometa in katerih poškodba ali
odtujitev bi imela neposreden ali posreden vpliv na varnost ali urejenost
železniškega prometa.
7. člen
(dostop in zadrževanje)
(1) Potnikom je dovoljeno zadrževanje v čakalnicah, na
peronih in v drugih, zanje namenjenih prostorih, ko so ti prostori odprti, ter
na peronih pred vstopom na vlak ali po izstopu iz vlaka. 
(2) Uporabnikom železniških storitev pri prevozu blaga je
dovoljeno zadrževanje v prostorih in na mestih, kjer se prevzema in izroča
blago, in v prostorih, določenih za delo z uporabniki.
8. člen
(vstopanje in izstopanje potnikov)
(1) Na postajah, kjer so podhodi ali nadhodi na perone, sta
vhod in izhod dovoljena samo po tej poti. 
(2) Na postajah in postajališčih je pri vstopanju v vlak in
izstopanju iz njega ter prečkanje tirov dovoljeno le na za to določenih mestih.
(3) Vstop potnikov v vlak in izstop iz njega sta dovoljena le
na postajah in postajališčih na tisti strani, na kateri je peron. 
(4) Če sta perona na obeh straneh istega tira, je vstop in
izstop potnikov v vlak in iz njega praviloma dovoljen le na tisti strani, na
kateri je postajno poslopje.
9. člen
(prepoved vnašanja)
(1) V prostore, ki so namenjeni potnikom, in v vlake za
prevoz potnikov ni dovoljeno vnašati: 
1.     
snovi in predmetov, ki se po predpisih ne smejo prevažati kot prtljaga; 
2.     
predmetov, ki utegnejo biti drugim potnikom v napoto, nadlego ali jim
povzročati škodo; 
3.     
živali, razen v izjemnih primerih, ki so določeni v potniški tarifi
prevoznika; 
4.     
eksplozivnih, lahko vnetljivih, samovnetljivih, strupenih,
radioaktivnih, jedkih, zaudarjajočih, kužnih snovi in predmetov ter drugih
nevarnih snovi in predmetov; 
5.     
napolnjenega orožja, razen organom za notranje zadeve in varnostnim
organom slovenske vojske v času opravljanja uradne dolžnosti. 
(2) Snovi in predmetov iz prejšnjega odstavka ni dovoljeno
sprejemati v hrambo v garderobo. 
(3) Potniki, ki s posebnim dovoljenjem nosijo strelno orožje,
smejo to nositi samo spravljeno v toku in nenapolnjeno.
10. člen
(pomoč potnikom)
V primeru življenjske ogroženosti potnikov zaradi bolezni ali
poškodbe na vlaku, mora vlakovno osebje potnikom pomagati, poklicati na pomoč
ustrezne službe oziroma jih prepeljati do prve postaje, kjer jim je mogoče
ustrezno pomagati.
11. člen
(prepoved prosjačenja in odstranitev oseb)
(1) V prostorih, namenjenih za potnike, ter v vlakih za
prevoz potnikov je prepovedano prosjačenje in zadrževanje brezdomcev. 
(2) Osebe, ki se nedostojno vedejo ali s svojim vedenjem
nadlegujejo potnike in druge osebe v prostorih, ki so namenjeni potnikom, ter
osebe, ki se ne ravnajo po predpisih o javnem redu in miru ter o notranjem redu
na železnici, je treba odstraniti iz teh prostorov. 
(3) Osebe iz prejšnjega odstavka so na zahtevo pooblaščenega
železniškega delavca dolžne izstopiti iz vlaka na prvi postaji, kjer ima vlak
postanek, in niso upravičene do vrnitve prevoznine in do vračila prevoznine za
prtljago. 
(4) Osebam, ki so vinjene, na vlakih in postajah ni dovoljeno
prodajati alkoholnih pijač.
III. POOBLASTILA IN UKREPI ZA VZDRŽEVANJE NOTRANJEGA REDA
12. člen
(pooblaščene osebe za vzdrževanje notranjega reda)
(1) Za vzdrževanje notranjega reda, ki je predpisan s tem
pravilnikom, so pooblaščene osebe prevoznika in upravljavca, ki imajo posebna
pooblastila za vzdrževanje notranjega reda na železnici (v nadaljnjem besedilu:
pooblaščeni železniški delavci). Te osebe so: 
1.     
izvršilni železniški delavci na delovnih mestih: 
–  prometnik, 
–  odjavnik, 
–  vodja premika, 
–  preglednik vagonov, 
–  vodja vlaka, 
–  sprevodnik; 
2.     
osebe, ki skrbijo za notranji nadzor v skladu z določbami zakona, ki
ureja varnost v železniškem prometu, osebe, ki vodijo in nadzirajo delo oseb iz
prejšnje točke in druge osebe, ki jih za vzdrževanje notranjega reda na
železnici posebej pooblasti odgovorna oseba prevoznika oziroma upravljavca. 
(2) Za vzdrževanje notranjega reda na železnici upravljavec
in prevoznik z operativnim navodilom podrobneje določita način organizacije,
usposabljanje za izvajanje pooblastil vzdrževanja notranjega reda in izvajanje
pooblastil iz tega pravilnika.
13. člen
(pooblastila za izvajanje notranjega reda)
Pri izvajanju notranjega reda na železnici imajo pooblaščeni
železniški delavci naslednja pooblastila: 
1.     
zahtevati vpogled v javno listino, s katero se ugotovi identiteta oseb,
ki ogrožajo varnost ali kalijo notranji red v železniškem prometu. Pri tem je
treba osebi pojasniti razlog vpogleda v javno listino; 
2.     
opozoriti osebe, ki na železniškem območju in v vlakih za prevoz
potnikov kršijo notranji red in predpisane varnostne ukrepe; 
3.     
pozvati osebe, ki kljub opozorilom še naprej kršijo notranji red ali
predpisane varnostne ukrepe, da zapustijo železniško območje oziroma vlak; 
4.     
opozoriti osebe, ki se zadržujejo na železniškem območju, kjer je to
prepovedano, ter jih pozvati, da se odstranijo s tega območja; 
5.     
naznaniti oziroma pisno prijaviti organu, ki je pristojen za
inšpekcijski nadzor varnosti v železniškem prometu dejanja in osebe, ki so
kršile notranji red na železnici; 
6.     
odvzeti predmete, ki so bili uporabljeni pri kršenju notranjega reda na
železnici, zasežene predmete pa priložiti pisni prijavi; 
7.     
zahtevati od policije, kolikor gre za kršitve uniformiranih pripadnikov
Slovenske vojske, pa tudi od Slovenske vojske, potrebno pomoč pri preprečevanju
kršitev notranjega reda na železnici in pri vzpostavitvi predpisanega stanja.
14. člen
(službena izkaznica)
(1) Pooblaščeni železniški delavec za izvajanje notranjega
reda na železnici izkazuje svoja pooblastila za izvajanje notranjega reda s
službeno izkaznico, ki jo izda delodajalec (v nadaljnjem besedilu: izdajatelj).
(2) Pooblaščeni železniški delavec, ki je v uniformi, se s
službeno izkaznico izkaže na zahtevo osebe, v primeru, da naloge opravlja v
civilni obleki, pa se mora s službeno izkaznico izkazati pred izvajanjem nalog.
(3) Službena izkaznica pooblaščenega železniškega delavca za
izvajanje notranjega reda na železnici se izda na obrazcu iz posebnega papirja
z zaščitnimi elementi, velikosti 85 x 54 mm. 
(4) Na prednji strani izkaznice je v levem zgornjem kotu
fotografija imetnika izkaznice velikosti 3 x 2,5 cm. Desno od fotografije
imetnika izkaznice je logotip delodajalca, napis »SLUŽBENA IZKAZNICA« in
izpisano osebno ime ali identifikacijska številka pooblaščenega železniškega
delavca. Pod fotografijo imetnika službene izkaznice je izpisan datum izdaje in
številka izkaznice. V spodnjem desnem delu je napis »ODGOVORNA OSEBA« in podpis
odgovorne osebe za izdajo službene izkaznice. Med številko izkaznice in
podpisom odgovorne osebe je žig izdajatelja službene izkaznice. 
(5) Na hrbtni strani izkaznice je logotip izdajatelja
izkaznice. Pod njim so napisana pooblastila za izvajanje notranjega reda na
železnici v skladu z določbami zakona, ki ureja varnost železniškega prometa,
pod njimi pa napis: »Izdajatelj:« (ime prevoznika ali upravljavca). 
(6) Grafična oblika obrazca službene izkaznice iz prvega
odstavka tega člena je vsebovana v prilogi 1, ki je sestavni del tega
pravilnika.
15. člen
(veljavnost službene izkaznice)
(1) Službena izkaznica velja do njenega preklica. 
(2) Pooblaščeni železniški delavci morajo službeno izkaznico
takoj vrniti izdajatelju, če niso več v delovnem razmerju pri njem ali če
trajno več ne izpolnjujejo pogojev za opravljanje nalog izvajanja notranjega
reda na železnici. 
(3) Izdajatelj vrnjene službene izkaznice uniči.
IV. POSEBNI DOLOČBI
16. člen
(izvleček iz določb pravilnika)
Izvlečki iz določb tega pravilnika se javno objavijo na
spletnih straneh prevoznika in upravljavca ter namestijo na vidnih mestih na
vsaki postaji, ki je odprta za prevoz potnikov in blaga, kjer se zadržujejo
uporabniki železniških storitev, ter v vlakih za prevoz potnikov, tako da se z
njimi lahko seznanijo vsi, ki so se dolžni po njih ravnati.
17. člen
(operativni predpis in vodenje evidence)
Upravljavec in prevoznik morata v skladu z zakonom, ki ureja
varstvo osebnih podatkov, voditi evidenco o pooblaščenih železniških delavcih
za vzdrževanje notranjega reda na železnici.
V. PREHODNE IN KONČNE DOLOČBE
18. člen
(prehodna določba)
Upravljavec in prevoznik v roku šestih mesecev od uveljavitve
tega pravilnika: 
-       
izdata operativno navodilo iz drugega odstavka 12. člena tega
pravilnika; 
-       
izdata službene izkaznice iz 14. člena tega pravilnika; 
-       
objavita izvleček iz 16. člena tega pravilnika.
19. člen
(prenehanje uporabe predpisa)
Z dnem uveljavitve tega pravilnika se preneha uporabljati
Pravilnik o notranjem redu na železnici (Uradni list RS, št. 98/01).
20. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-16/2008/ZP
Ljubljana, dne 3. septembra 2008
EVA 2008-2411-0046
mag. Radovan Žerjav l.r. 
Minister 
za promet

Priloga
1: Grafična podoba službene izkaznice