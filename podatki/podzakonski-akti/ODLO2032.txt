1. člen
(1) S tem odlokom se določi način vključitve oseb, ki se
kot pripravniki usposabljajo za opravljanje posameznega zdravstvenega poklica,
kot je določeno v predpisu, ki ureja pripravništvo in strokovne izpite
zdravstvenih delavcev in zdravstvenih sodelavcev na področju zdravstvene
dejavnosti, z izjemo za poklic zdravnik in doktor dentalne medicine,
(v nadaljnjem besedilu: pripravniki), v izvajanje ukrepov zaradi zajezitve
in obvladovanja epidemije COVID-19.
(2) Določba prejšnjega odstavka se uporablja tudi za osebe,
ki so pripravništvo iz prejšnjega odstavka zaključile februarja ali marca 2020,
pa jim je prenehala veljati pogodba o zaposlitvi in jim je bilo zaradi odpovedi
oziroma prenehanja postopkov opravljanja strokovnih izpitov do nadaljnjega
onemogočeno opravljati strokovni izpit.
2. člen
Pripravnikom se neposredno na podlagi tega odloka za čas
trajanja ukrepov iz tega odloka podaljša pripravništvo in zadržijo vse
obveznosti iz pripravništva (kroženje, opravljanje preizkusa teoretičnega in
praktičnega znanja ter podobno) ter opravljanje strokovnega izpita.
3. člen
(1) Izvajalci zdravstvene dejavnosti, s katerimi imajo
pripravniki sklenjeno pogodbo o zaposlitvi, lahko pripravnike za potrebe
izvajanja ukrepov iz 1. člena tega odloka pozovejo na delo glede na potrebe
izvajanja ukrepov iz 1. člena tega odloka.
(2) Ne glede na določbe prejšnjega odstavka lahko
pripravnike na delo pozovejo tudi izvajalci zdravstvene dejavnosti, pri katerih
pripravniki na dan uveljavitve tega odloka opravljajo kroženje v okviru pripravništva,
če pripravnikov za potrebe izvajanja ukrepov iz 1. člena tega odloka ne
pozovejo na delo izvajalci zdravstvene dejavnosti iz prejšnjega odstavka.
(3) Če pripravnika v izvajanje ukrepov iz 1. člena
tega odloka ne pozove izvajalec zdravstvene dejavnosti iz prvega niti iz
drugega odstavka tega člena, ga izvajalec zdravstvene dejavnosti, ki ima s
pripravnikom sklenjeno pogodbo o zaposlitvi, razporedi na delovno mesto, kjer
je potreben, kar zajema tudi razporeditev v drug zdravstveni zavod.
4. člen
(1) Pripravniki, ki so program pripravništva do dneva
uveljavitve tega odloka v celoti opravili, vendar še niso opravili strokovnega
izpita, pogodba o zaposlitvi za čas pripravništva pa jim je že prenehala
veljati, lahko z izvajalcem zdravstvene dejavnosti, s katerim so imeli tekom
pripravništva sklenjeno pogodbo o zaposlitvi, za čas trajanja tega odloka
sklenejo pogodbo o zaposlitvi za opravljanje dela na pripravniškem delovnem
mestu za izvajanje ukrepov iz 1. člena tega odloka.
(2) V primeru zaposlitve pripravnika iz prejšnjega
odstavka, ki bi ga bilo ob zaposlitvi treba napotiti na preventivni zdravstveni
pregled, se izjemoma dovoli zaposlitev tudi brez opravljenega preventivnega
zdravstvenega pregleda, če delodajalec zaradi izvajanja ukrepov iz
1. člena tega odloka tega ne more zagotoviti.
5. člen
Pripravniki opravljajo delo na podlagi tega odloka pod
nadzorom in odgovornostjo nadzornega mentorja, ki jim ga določi delodajalec.
6. člen
(1) Vse pogodbe o zaposlitvi pripravnikov, veljavne ob
uveljavitvi tega odloka, ostanejo v veljavi za čas trajanja ukrepov iz tega
odloka.
(2) Glede plačila dela pripravnikov in financiranja
njihovega dela se uporabijo pogodbe o zaposlitvi iz prejšnjega odstavka.
(3) Ne glede na določbo prejšnjega odstavka se glede
plačila dela pripravnikov in financiranja njihovega dela, ki so pogodbo o
zaposlitvi sklenili na podlagi prvega odstavka 4. člena tega odloka,
uporabijo slednje.
7. člen
Omejitve iz tega odloka veljajo do prenehanja razlogov zanje,
kar ugotovi Vlada Republike Slovenije s sklepom, ki ga objavi v Uradnem listu
Republike Slovenije.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-10/2020
Ljubljana, dne 27. marca 2020
EVA 2020-2711-0029
Vlada Republike Slovenije
Janez Janša
predsednik