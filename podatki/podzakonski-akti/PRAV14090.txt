I. SPLOŠNE DOLOČBE
1. člen
(vsebina in uporaba)
(1) Ta pravilnik določa razvrščanje vojaških letališč,
vzletišč in heliportov, posebne tehnično-tehnološke zahteve za vojaška
letališča, vzletišča in heliporte, obratovalno dovoljenje, priročnik in
vpisnike vojaških letališč, vzletišč in heliportov, operativne postopke in
zagotavljanje varnosti na vojaških letališčih, vzletiščih in heliportih,
vojaške letališke službe in osebje v teh službah, vojaška pristajalna mesta ter
nadzor nad izvajanjem tega pravilnika.
(2) Ta pravilnik se ne uporablja za izvenletališke pristanke
vojaških helikopterjev. Za vojaška letališča, vzletišča in heliporte zunaj
ozemlja Republike Slovenije, ki jih uporablja Slovenska vojska pri izvrševanju
obveznosti, prevzetih v mednarodnih organizacijah oziroma z mednarodnimi
pogodbami, se uporabljajo sprejeta mednarodna pravila oziroma pravila
mednarodne organizacije, v okviru katere se naloge izvajajo. Če posamezno
vprašanje s temi pravili ni urejeno, se uporabljajo določbe tega pravilnika.
(3) Za vsa vprašanja o ureditvi vojaških letališč, vzletišč
in heliportov ter organizacijske zahteve v povezavi z delovanjem vojaških
letališč, vzletišč in heliportov, ki s tem pravilnikom ali vojaškimi standardi
niso posebej urejeni, se uporabljajo predpisi in drugi pravni akti, ki veljajo
oziroma se uporabljajo v Republiki Sloveniji za civilna letališča, vzletišča in
heliporte.
2. člen
(pomen izrazov)
(1) Izrazi, uporabljeni v tem pravilniku, pomenijo:
1.     
»obratovalec vojaškega letališča, vzletišča ali heliporta« je enota
Slovenske vojske, ki s svojimi tehničnimi in organizacijskimi zmogljivostmi
zagotavlja obratovanje vojaškega letališča, vzletišča ali heliporta;
2.     
»priročnik vojaških letaliških služb« je priročnik, katerega vsebina je
del vojaškega letališkega priročnika. Priročnik vojaških letaliških služb
opredeljuje namen, sestavo in organizacijo letaliških služb;
3.     
»vojaški del letališča« so površine na civilnem letališču, ki se
funkcionalno uporabljajo ali so prostorsko namenjene izvajanju vojaških
dejavnosti obratovanja letališča ali dejavnostim vojaških uporabnikov letališča
in drugim vojaškim aktivnostim v zračnem prometu;
4.     
»vojaški heliport« je določena kopenska ali vodna površina, ki je
namenjena za varno vzletanje in pristajanje vojaških helikopterjev ter je na
območju vojaškega letališča ali vojaškega dela letališča;
5.     
»vojaški letališki priročnik« je priročnik, ki ureja delovanje vojaškega
letališča, vzletišča ali heliporta oziroma vojaškega dela letališča in vsebuje
podatke o značilnostih, skladnosti, pravilih ter operativnih postopkih za varno
obratovanje v skladu z obratovalnim dovoljenjem;
6.     
»vojaško letališče« je določena kopenska ali vodna površina, vključno z
objekti, napravami in opremo na tej površini, ki je v celoti ali deloma
namenjena za pristajanje, vzletanje ter gibanje določenih vrst in kategorij
vojaških zrakoplovov ter je na območju posebnega pomena za obrambo;
7.     
»vojaško pristajalno mesto« je določena kopenska ali vodna površina, ki
je v celoti ali deloma namenjena za pristajanje in vzletanje vojaških
helikopterjev ter je na območju posebnega pomena za obrambo;
8.     
»vojaško vzletišče« je določena kopenska ali vodna površina, ki je v
celoti ali deloma namenjena za pristajanje, vzletanje in gibanje določenih vrst
ter kategorij vojaških zrakoplovov in je na območju posebnega pomena za
obrambo.
(2) Drugi izrazi, uporabljeni v tem pravilniku, pomenijo
enako kot izrazi, določeni v zakonu, ki ureja letalstvo, ter v drugih predpisih
in aktih, ki veljajo oziroma se uporabljajo v Republiki Sloveniji za vojaško
letalstvo.
3. člen
(vojaška vzletišča in heliporti, ki niso namenjeni za stalno
uporabo)
Na vojaških vzletiščih in heliportih, ki niso namenjeni za
stalno uporabo, se lahko zahteve in pogoji iz tega pravilnika nadomestijo z
blažjimi ali drugačnimi, če na podlagi izdelane ocene tveganja Vojaški letalski
organ (v nadaljnjem besedilu: VLO) potrdi, da je tudi tako mogoče zagotoviti
ustrezno stopnjo varnosti zračnega prometa.
4. člen
(uporaba vojaških letališč, vzletišč in heliportov za
civilne namene)
(1) Vojaško letališče, vzletišče in heliport se uporabljajo
za druge državne zrakoplove in civilne zrakoplove v skladu z vojaškim
letališkim priročnikom in po predhodni odobritvi, ki jo izda obratovalec.
(2) Obratovalno dovoljenje za izvajanje civilnega zračnega
prometa na vojaškem letališču oziroma vojaškem delu letališča izda agencija,
pristojna za civilno letalstvo, v skladu z zakonom, ki ureja letalstvo.
(3) Višina pristojbin, najemnin in nadomestil za uporabo
objektov in naprav ob uporabi vojaškega letališča za civilni zračni promet se
določi v skladu z zakonom, ki ureja letalstvo, oziroma z drugimi predpisi in
akti, ki veljajo oziroma se uporabljajo v Republiki Sloveniji za javna
letališča.
(4) Na vojaškem letališču, vzletišču in heliportu se ne sme
izvajati civilni zračni prevoz.
(5) Na vojaškem letališču se smejo graditi in uporabljati
stabilni objekti in naprave za civilni zračni promet, če to ne omejuje
dejavnosti vojaškega letalstva. O tem odloči minister, pristojen za obrambo, v
soglasju z ministrom, pristojnim za promet.
5. člen
(obveščanje)
Uporabnike vojaških letališč, vzletišč in heliportov je treba
o spremembah oziroma izjemah vojaške narave, ki zadevajo zračni promet,
obveščati na način, običajen v zračnem prometu.
II. RAZVRŠČANJE VOJAŠKIH LETALIŠČ, VZLETIŠČ IN HELIPORTOV
6. člen
(načini razvrščanja)
Vojaška letališča in vzletišča se razvrščajo glede na
referenčno kodo, uporabo in namen vojaških zrakoplovov, ki z njih vzletajo ali
na njih pristajajo, in druge pogoje, ki jih določa ta pravilnik.
Vojaški heliporti se razvrščajo glede na referenčno kodo,
uporabo, opremljenost in namen vojaških zrakoplovov, ki z njih vzletajo ali na
njih pristajajo, in druge pogoje, ki jih določa ta pravilnik.
7. člen
(referenčna koda)
Referenčna koda vojaškega letališča je kodna številka in
črka, ki je izbrana za načrtovanje letališča. Določi se v skladu s predpisi in
drugimi pravnimi akti, ki veljajo oziroma se uporabljajo v Republiki Sloveniji
za civilna letališča.
8. člen
(razvrščanje glede na uporabo)
Vojaška letališča, vzletišča in heliporti se glede na uporabo
razvrščajo na:
1.     
glavna vojaška letališča, vzletišča in heliporte, na katerih je stalno
nameščena vojaška letalska enota ali njen del;
2.     
začasna vojaška letališča, vzletišča in heliporte, na katerih se med
povišano stopnjo pripravljenosti Slovenske vojske v miru, v izrednem ali vojnem
stanju, namesti vojaška letalska enota ali njen del;
3.     
tranzitna vojaška letališča, vzletišča in heliporte, ki se uporabljajo
za dopolnjevanje zrakoplovov na poti na območje izvajanja operacij in nazaj;
4.     
fleksibilna vojaška letališča, vzletišča in heliporte, ki jih vojaško
letalstvo lahko uporablja za svoje operacije v izrednem ali vojnem stanju za
krajši čas;
5.     
izpostavljena vojaška letališča, vzletišča in heliporte, ki so namenjeni
predvsem specifični uporabi posebnih vojaških zrakoplovov, kot so brezpilotni
zrakoplovi in podobno, ter
6.     
prejemna vojaška letališča, vzletišča in heliporte, ki so opremljeni z
objekti za sprejem in odpravo večjih vojaških enot ter so namenjeni za sprejem
in odpravo vojaških enot, opreme in sredstev na območja operacij in za
izvajanje rotacij teh enot. Namenjeni so tudi kot vstopna in izstopna točka
slovenskih in zavezniških enot.
9. člen
(razvrščanje vojaških letališč glede na namen vojaških
letal)
Vojaška letališča se glede na namen vojaških letal, ki z njih
vzletajo ali na njih pristajajo, razvrščajo na:
-       
kategorijo A (lovska letala);
-       
kategorijo B (taktična transportna letala);
-       
kategorijo C (strateška transportna letala).
10. člen
(razvrščanje vojaških vzletišč glede na dovoljen pritisk v
zračnicah)
Vojaška vzletišča se glede na dovoljen pritisk v zračnicah
razvrščajo na:
-       
kategorijo L (nizek pritisk v zračnicah);
-       
kategorijo H (visok pritisk v zračnicah).
11. člen
(razvrščanje vojaških heliportov glede na namen vojaških
helikopterjev)
Vojaški heliporti se glede na namen vojaških helikopterjev
razvrščajo na:
-       
kategorijo L (lahki helikopterji);
-       
kategorijo M (srednji helikopterji);
-       
kategorijo H (težki helikopterji).
12. člen
(razvrščanje vojaških heliportov glede na opremljenost)
Vojaški heliporti se glede na opremljenost in oskrbo
razvrščajo na:
-       
heliport I, z navigacijskimi sredstvi in osvetlitvijo;
-       
heliport II, brez navigacijskih sredstev in z osvetlitvijo;
-       
heliport III, brez navigacijskih sredstev in brez osvetlitve.
III. VOJAŠKO PRISTAJALNO MESTO
13. člen
(stalno in začasno vojaško pristajalno mesto)
(1) Znotraj vojaških objektov, ki so posebnega pomena za
obrambo (v nadaljnjem besedilu: objekti), so lahko stalna ali začasna vojaška
pristajalna mesta.
(2) Za stalno vojaško pristajalno mesto skrbnik objekta
določi območje vpliva, ki mora biti med uporabo vojaškega pristajalnega mesta
prosto vseh ovir, zagotovi varnost drugih uporabnikov objekta ter pravila
ravnanja na stalnem pristajalnem mestu uredi v hišnem redu objekta.
(3) Skrbnik objekta na stalnem vojaškem pristajalnem mestu
zagotovi ustrezne oznake za vojaško pristajalno mesto, skladno s predpisi in
drugimi pravnimi akti, ki veljajo oziroma se uporabljajo v Republiki Sloveniji
za civilne heliporte, kazalnik vetra in priročna gasilna sredstva.
(4) Za stalno in začasno vojaško pristajalno mesto se
obratovalno dovoljenje ne izdaja.
IV. POSEBNE TEHNIČNO-TEHNOLOŠKE ZAHTEVE ZA VOJAŠKA LETALIŠČA,
VZLETIŠČA IN HELIPORTE
14. člen
(tehnično-tehnološke lastnosti)
Posebne tehnično-tehnološke lastnosti vojaškega letališča,
vzletišča in heliporta morajo ustrezati pogojem, ki jih določajo vojaški
standardi, ki veljajo oziroma se uporabljajo v Republiki Sloveniji za vojaško
letalstvo (v nadaljnjem besedilu: vojaški standardi), ter ta pravilnik.
15. člen
(ploščad za oboroževanje in razoroževanje)
(1) Na vojaškem letališču se določi lokacija ploščadi z
nujnimi objekti za izvajanje postopkov oboroževanja in razoroževanja vojaških
zrakoplovov v skladu s predpisi, drugimi akti ter vojaškimi standardi, ki urejajo
varno delo z letalskimi bojnimi sredstvi.
(2) Varnostne razdalje med ploščadjo za oboroževanje in
razoroževanje vojaških zrakoplovov ter drugimi letališkimi objekti oziroma
drugo letališko infrastrukturo se določijo v skladu s predpisi, drugimi akti in
vojaškimi standardi, ki urejajo varno delo z letalskimi bojnimi sredstvi.
(3) Ploščad za izvajanje postopkov oboroževanja in
razoroževanja vojaških zrakoplovov se opremi z ozemljitveno točko.
16. člen
(velikost in druge zahteve za ploščad za oboroževanje in
razoroževanje)
(1) Velikost ploščadi za oboroževanje in razoroževanje mora
biti enaka velikosti parkirne pozicije za najzahtevnejši vojaški zrakoplov v
dani kategoriji.
(2) Ploščad za oboroževanje in razoroževanje se s sprednje
strani obda s tako visokim zaščitnim nasipom, kot je to določeno s predpisi,
drugimi akti in vojaškimi standardi, ki urejajo varno delo z letalskimi bojnimi
sredstvi. Nasip mora zagotavljati zaščito pred izstrelki letalskih
oborožitvenih sistemov v smeri delovanja posameznega sistema. Zaščitni nasip ni
nujen za oboroževanje in razoroževanje vojaških zrakoplovov s toplotnimi in
radarskimi vabami.
17. člen
(ploščad za testiranje motorjev)
Na vojaškem letališču se določi lokacija ploščadi za
testiranje motorjev vojaških zrakoplovov. Velikost in druge značilnosti te
ploščadi morajo zagotavljati parkiranje zrakoplovov, ki uporabljajo to ploščad.
Na ploščadi mora biti zagotovljena najmanj ena ozemljitvena točka, zagotovi se
tudi ustrezno število sidrnih točk ter deflektor za vojaške zrakoplove z
reakcijskim motorjem.
18. člen
(sistemi za ustavljanje letal)
(1) Sistemi za ustavljanje letal se namestijo na
vzletno-pristajalnih stezah, ki so namenjene za uporabo vojaških lovskih letal
kodne črke A. Namestijo se na ustrezni razdalji, na enem ali obeh koncih
vzletno-pristajalne steze. Sistemi so lahko fiksni ali mobilni.
(2) Operativni postopki uporabe sistema za ustavljanje letal
v sili se določijo v vojaškem letališkem priročniku.
19. člen
(območja in objekti za posebne namene)
(1) Na vojaškem letališču, vzletišču ali heliportu se lahko
glede na predvideno vrsto operacij določijo območja in objekti za posebne
namene, kot so:
1.     
območje za izvajanje padalskih skokov;
2.     
območje za odmetavanje vlečne tarče;
3.     
območje za odmetavanje tovora;
4.     
območje za zasilno pristajanje zrakoplovov;
5.     
območje za dviganje in spuščanje zunanjega tovora;
6.     
zaklonilniki za zrakoplove;
7.     
območje za umerjanje magnetnega kompasa;
8.     
zaklon za umerjanje strelske in raketne oborožitve;
9.     
zaklon oziroma območje za oboroževanje in razoroževanje zrakoplova;
10.  
območje za aktiviranje in deaktiviranje oborožitvenih sistemov;
11.  
območje za nevarni tovor;
12.  
infrastruktura za shranjevanje in manipulacijo letalskega goriva;
13.  
območja za zemeljsko testiranje letalskih motorjev;
14.  
infrastruktura za shranjevanje in manipulacijo minskoeksplozivnih
sredstev;
15.  
objekti dežurnih letalskih posadk in zrakoplovov;
16.  
območje parkiranja prizemljenega ugrabljenega zrakoplova;
17.  
območje za izvajanje postopkov oskrbe zrakoplovov z gorivom ob delovanju
motorjev;
18.  
območje za parkiranje zrakoplovov z nevarnim tovorom.
(2) Lokacija, velikost, razporeditev, način uporabe in druge
zahteve za območja in objekte iz prejšnjega odstavka se določijo z vojaškim
letališkim priročnikom.
20. člen
(navigacijski sistemi in oznake)
Stalni navigacijski sistemi in oznake vojaškega letališča,
vzletišča in heliporta morajo izpolnjevati pogoje, ki jih določajo predpisi in
drugi pravni akti, ki veljajo oziroma se uporabljajo v Republiki Sloveniji za
civilna letališča, vzletišča in heliporte, ter vojaški standardi.
21. člen
(začasni oziroma mobilni osvetlitveni sistem)
(1) Začasni oziroma mobilni osvetlitveni sistem mora
ustrezati zahtevam vojaških standardov.
(2) Dovoljenje za uporabo začasnega oziroma mobilnega
osvetlitvenega sistema izda VLO.
(3) Začasni oziroma mobilni osvetlitveni sistem se uporablja
samo za letenje vojaških zrakoplovov.
V. OBRATOVALNO DOVOLJENJE IN VOJAŠKI LETALIŠKI PRIROČNIK
22. člen
(obratovalno dovoljenje)
(1) Vojaško letališče, vzletišče in heliport se lahko
uporabljajo, če imajo veljavno obratovalno dovoljenje in so vpisani v vpisnike
vojaških letališč, vzletišč in heliportov.
(2) Obratovalec vojaškega letališča, vzletišča ali heliporta
vloži vlogo za izdajo obratovalnega dovoljenja pri VLO.
(3) Za pridobitev obratovalnega dovoljenja za vojaško
letališče, vzletišče in heliport mora obratovalec, poleg izpolnjevanja pogojev,
ki jih določata zakon, ki ureja letalstvo, in ta pravilnik, predhodno izdelati
ustrezen vojaški letališki priročnik.
(4) Pred izdajo, spremembo ali dopolnitvijo obratovalnega
dovoljenja lahko VLO dovoli poskusno obratovanje vojaškega letališča, vzletišča
in heliporta, če je nujno daljše preverjanje zanesljivosti delovanja,
tehnoloških procesov ali predpisanih načrtov. Za izdajo dovoljenja za poskusno
obratovanje se smiselno uporabljajo določbe zakona, ki ureja letalstvo.
(5) Veljavnost obratovalnega dovoljenja se časovno omeji na
čas, ki je primeren referenčni kodi, kategoriji in namenu vojaškega letališča,
vzletišča ali heliporta ter obsegu zračnega prometa in pogostosti tehničnih ter
tehnoloških sprememb, vendar njegova veljavnost ne sme biti daljša od petih
let. Za podaljšanje veljavnosti obratovalnega dovoljenja velja enak postopek
kot za njegovo izdajo.
(6) Za izdajo, spremembo ali dopolnitev obratovalnega
dovoljenja ali dovoljenja za poskusno obratovanje ter preklic veljavnosti
obratovalnega dovoljenja ali dovoljenja za poskusno obratovanje je pristojen
VLO.
23. člen
(rekonstrukcija vojaškega letališča, vzletišča in heliporta)
Pred začetkom načrtovanja rekonstrukcije vojaškega letališča,
vzletišča in heliporta mora obratovalec pridobiti soglasje VLO. Po končani
rekonstrukciji obratovalec poda vlogo za spremembo obratovalnega dovoljenja.
24. člen
(vojaški letališki priročnik)
(1) Za odobritev vojaškega letališkega priročnika ter
njegovih sprememb in dopolnitev je pristojen VLO.
(2) V vojaškem letališkem priročniku za vojaško letališče se
poleg vsebin letališkega priročnika, ki jih določajo zakon, ki ureja letalstvo,
ter drugi predpisi in akti, ki veljajo oziroma se uporabljajo v Republiki
Sloveniji za civilno letalstvo, določijo tudi vsebine, ki se nanašajo na
izvajanje vojaških letalskih operacij.
(3) Vojaški letališki priročnik za vojaško vzletišče oziroma
vojaški heliport vsebuje:
1.     
ime, tip ter namen vzletišča oziroma heliporta;
2.     
podatke o upravljalcu oziroma obratovalcu;
3.     
koordinate;
4.     
nadmorsko višino;
5.     
dolžino vzletišča ali dimenzije heliporta;
6.     
dostopnost;
7.     
meteorološki minimum;
8.     
omejitve;
9.     
smer prihoda in odhoda;
10.  
način predhodne najave ter
11.  
opombe.
VI. VPISNIKI VOJAŠKIH LETALIŠČ, VZLETIŠČ IN HELIPORTOV
25. člen
(vpisniki vojaških letališč, vzletišč in heliportov)
(1) Vojaško letališče se vpiše v vpisnik vojaških letališč,
vojaško vzletišče v vpisnik vojaških vzletišč, vojaški heliport pa v vpisnik
vojaških heliportov. Vpisniki se vodijo v elektronski ali papirni obliki, in
sicer na predpisanih obrazcih.
(2) Vpisnike vojaških letališč, vzletišč in heliportov vodi
VLO.
(3) Na podlagi obratovalnega dovoljenja VLO izda sklep o
vpisu vojaškega letališča, vzletišča in heliporta v vpisnike vojaških letališč,
vzletišč in heliportov.
(4) Obrazci vpisnikov iz prvega odstavka tega člena so v
Prilogah 1 do 3, ki so sestavni del tega pravilnika.
26. člen
(izbris)
(1) Vojaško letališče, vzletišče in heliport se izbrišejo iz
vpisnikov vojaških letališč, vzletišč in heliportov:
-       
če najmanj dve leti ne izpolnjujejo tehničnih in drugih pogojev oziroma
nimajo obratovalnega dovoljenja,
-       
na zahtevo obratovalca.
(2) O izbrisu VLO izda sklep.
VII. OPERATIVNI POSTOPKI IN ZAGOTAVLJANJE VARNOSTI NA
VOJAŠKEM LETALIŠČU, VZLETIŠČU IN HELIPORTU
27. člen
(operativni postopki)
(1) Operativni postopki za zagotovitev letenja na vojaškem
letališču se določijo z vojaškim letališkim priročnikom.
(2) Vojaško letališče se odpre za zračni promet po
opravljenih predhodnih pregledih opreme in sredstev dežurnih logističnih ekip,
manevrskih ter drugih letaliških površin, radionavigacijskih naprav,
osvetlitvenega sistema in poročanju vseh ekip o pripravljenosti dispečerskemu
centru ter letališki kontroli zračnega prometa.
28. člen
(meteorološki minimumi za obratovanje vojaškega letališča,
vzletišča in heliporta)
(1) Za vsako vojaško letališče, vzletišče in heliport se
določi meteorološki minimum, ki omogoča varno vzletanje in pristajanje.
(2) Meteorološki minimum predstavlja minimalne vrednosti
višine oblakov, vidljivosti orientirjev in maksimalne moči vetra.
(3) Meteorološki minimum se določi v ustreznem vojaškem
letališkem priročniku.
(4) Če vrednosti ne dosegajo meteoroloških minimumov, se
vojaško letališče, vzletišče in heliport zaprejo za vse letalske operacije.
29. člen
(sistem upravljanja letalske varnosti in sistem kakovosti)
(1) Obratovalec vojaškega letališča, vzletišča in heliporta
vodi ter vzdržuje sistem upravljanja letalske varnosti in sistem kakovosti,
skladno s predpisi ter drugimi pravnimi akti, ki veljajo oziroma se uporabljajo
v Republiki Sloveniji za civilna letališča, vzletišča in heliporte, ter z
vojaškimi standardi.
(2) Varnostni ukrepi se določijo v ustreznem vojaškem
letališkem priročniku.
(3) Vse službe, ki delujejo na vojaških letališčih,
vzletiščih in heliportih, morajo poročati pristojnim organom za varnost letenja
ali organom za kontrolo kakovosti o odstopanjih od predpisanih zahtev, ki bi
lahko vplivala na varnost letenja.
(4) Obratovalec vojaškega letališča, vzletišča ali heliporta
vodi zbirnik poročil o odstopanju od predpisanih zahtev iz prejšnjega odstavka.
VIII. VOJAŠKE LETALIŠKE SLUŽBE
30. člen
(zagotavljanje delovanja vojaškega letališča, vzletišča in
heliporta)
Delovanje vojaškega letališča, vzletišča in heliporta
zagotavljajo pristojne enote Slovenske vojske, lahko pa tudi gostujoče sile ter
pogodbeni izvajalci Slovenske vojske in gostujočih sil.
31. člen
(letališke službe na vojaškem letališču)
(1) Na vojaškem letališču morajo biti zagotovljene naslednje
letališke službe:
1.     
služba letališke kontrole zračnega prometa;
2.     
letalska informacijska služba ter komunikacijska, navigacijska in
nadzorna služba;
3.     
reševalna in gasilska služba;
4.     
meteorološka služba;
5.     
služba za odstranjevanje zrakoplovov v okvari;
6.     
služba za vzdrževanje in nadzor letaliških površin, objektov, naprav,
sredstev, ovir, vizualnih pripomočkov in oznak;
7.     
služba za zmanjšanje nevarnosti, ki jih povzročajo ptice;
8.     
služba za upravljanje ploščadi;
9.     
služba za zagotavljanje letalskih goriv in maziv;
10.  
služba nujne medicinske pomoči in
11.  
služba varovanja.
(2) Namen, sestava in organizacija letaliških služb na
vojaškem letališču iz prejšnjega odstavka in drugih letaliških služb na
vojaškem letališču, ki zagotavljajo delovanje vojaškega letališča za vojaški
zračni promet, se določijo s priročnikom vojaških letaliških služb na vojaškem
letališču.
(3) Služba letališke kontrole zračnega prometa, letalska
informacijska služba ter komunikacijska, navigacijska in nadzorna služba se
zagotavljajo v skladu z zakonom, ki ureja izvajanje navigacijskih služb
zračnega prometa, in z vojaškimi standardi.
(4) Če na vojaškem letališču ni organizirana služba letališke
kontrole zračnega prometa, se letenje vojaških zrakoplovov organizira v skladu
s pravilnikom, ki ureja letenje vojaških zrakoplovov.
(5) Meteorološko službo na vojaškem letališču zagotavlja
ministrstvo, pristojno za meteorologijo, ob podpori enot Slovenske vojske.
(6) Pri delovanju letaliških služb na vojaškem letališču ima
prednost vojaški zračni promet pred civilnim zračnim prometom.
(7) Letališke službe na vojaškem letališču lahko zagotavljajo
tudi oskrbo civilnih zrakoplovov, skladno z dovoljenjem iz drugega odstavka 4.
člena tega pravilnika.
(8) Na vojaškem letališču se za oskrbo vojaških zrakoplovov
znotraj obratovalnega časa vojaškega letališča organizira dežurna logistična
ekipa. Sestava dežurne logistične ekipe se določi skladno s kategorijo
vojaškega letališča ter obsegom letalskih aktivnosti. Dežurna logistična ekipa
je pristojna tudi za posredovanje ob izrednem dogodku vojaškega zrakoplova, ki
je opremljen z letalskimi bojnimi sredstvi. Strokovno osebje za ta namen
zagotovi enota, ki izvaja letenje s takimi sredstvi, in ga razporedi v dežurno
logistično ekipo.
32. člen
(letališke službe na vojaškem vzletišču in heliportu)
(1) Za vojaška vzletišča, ki so na vojaškem letališču, se
letališke službe organizirajo skladno z vojaškim letališkim priročnikom za
vojaško vzletišče, ki je sestavni del vojaškega letališkega priročnika za
vojaško letališče. Za vojaška vzletišča, ki so na območju posebnega pomena za
obrambo zunaj območja vojaškega letališča, se vojaške službe organizirajo
skladno z vojaškim letališkim priročnikom za vzletišče.
(2) Za vojaški heliport se letališke službe organizirajo
skladno z vojaškim letališkim priročnikom za vojaški heliport, ki je sestavni
del vojaškega letališkega priročnika.
33. člen
(zagotavljanje letaliških služb v okviru zavezništva)
Letališke službe se lahko zagotavljajo tudi v okviru
zavezništva skladno z mednarodnimi pogodbami in vojaškimi standardi.
IX. VOJAŠKO LETALIŠKO STROKOVNO OSEBJE
34. člen
(vojaško letališko strokovno osebje)
(1) Dela in naloge letaliških služb, ki jih opravljajo
pripadniki Slovenske vojske, lahko izvajajo samo tiste osebe, ki imajo ustrezen
in veljaven izkaz usposobljenosti vojaškega letališkega strokovnega osebja (v
nadaljnjem besedilu: vojaški izkaz).
(2) Vojaški izkaz se izda vojaškemu letališkemu strokovnemu
osebju, ki izvaja:
1.     
dela pri zemeljski oskrbi zrakoplovov, potnikov in tovora;
2.     
dela v povezavi s požarno varnostjo zrakoplovov in letališč;
3.     
dela v povezavi z oskrbovanjem zrakoplovov z gorivom, mazivom,
minskoeksplozivnimi sredstvi in strelivom;
4.     
dela v povezavi s hrambo goriva in maziva za zrakoplove;
5.     
dela v povezavi z vzdrževanjem letaliških površin, naprav in sredstev;
6.     
dela v povezavi s koordinacijo uporabe ploščadi in koordinacijo dela
letaliških služb;
7.     
dela v povezavi z zagotavljanjem vzdrževanja osvetlitvenega sistema ter
napajalnih in energetskih naprav;
8.     
dela v povezavi z administrativnim upravljanjem letališča, vodenjem in
poveljevanjem z enotami ter
9.     
dela v povezavi z nujno medicinsko pomočjo.
(3) Obratovalec vojaškega letališča vodi evidenco
formacijskih dolžnosti, delovnih mest in osebja, ki opravlja naloge vojaškega
letališkega strokovnega osebja iz prejšnjega odstavka.
35. člen
(vojaški izkazi, pooblastila in potrdila vojaškega letališkega
strokovnega osebja)
(1) Osebje, ki opravlja dela in naloge vojaškega letališkega
strokovnega osebja, mora imeti poleg veljavnega vojaškega izkaza z vpisanimi
pooblastili tudi veljavno zdravniško spričevalo, skladno s pravilnikom, ki
ureja zdravstveno sposobnost letalskega in drugega strokovnega osebja.
(2) Vojaški izkaz z vpisanimi pooblastili pridobi oseba na
podlagi veljavnega potrdila letališkega strokovnega osebja z vpisanimi
pooblastili, ki ga izda agencija, pristojna za civilno letalstvo, na podlagi
letalskih predpisov, ki urejajo licenciranje letališkega strokovnega osebja.
(3) V vojaški izkaz se po uspešno opravljenem vojaškem
strokovnem programu usposabljanja, ki ga po predhodni strokovni verifikaciji
VLO določi minister, pristojen za obrambo, dopišejo še posebna vojaška
pooblastila.
(4) Za izdajo in odvzem vojaških izkazov ter stalni nadzor in
nadzor nad izvajanjem programov usposabljanja je pristojen VLO.
X. NADZOR NAD IZVAJANJEM PRAVILNIKA
36. člen
(strokovni nadzor)
Strokovni nadzor nad izvajanjem tega pravilnika opravlja VLO.
XI. PREHODNI IN KONČNA DOLOČBA
37. člen
(roki za uskladitev)
(1) Vojaška letališča, vzletišča in heliporti se uskladijo z
določbami tega pravilnika v enem letu od uveljavitve tega pravilnika, če
uskladitve zahtevajo gradbene posege, pa v dveh letih od uveljavitve tega
pravilnika.
(2) Priročniki in drugi dokumenti ter operativni postopki, ki
jih določa ta pravilnik, se izdelajo oziroma uskladijo z njim v šestih mesecih
od njegove uveljavitve.
38. člen
(prvi vpis)
(1) Obstoječa vojaška letališča, vzletišča in heliporti se
razvrstijo in vpišejo v vpisnike vojaških letališč, vzletišč in heliportov v
skladu s tem pravilnikom v enem letu od njegove uveljavitve.
(2) Do odobritve vojaškega letališkega priročnika za vojaško
letališče Cerklje ob Krki se to letališče uporablja skladno z Navodilom o
uporabi vojaškega letališča Cerklje ob Krki (dokument Ministrstva za obrambo,
št. 372-11/2011-210, z dne 12. 7. 2011).
39. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-22/2020-12
Ljubljana, dne 9. novembra 2020
EVA 2020-1911-0011
Mag. Matej Tonin
minister
za obrambo

Priloga
1: Vpisnik vojaških letališč
Priloga
2: Vpisnik vojaških vzletišč
Priloga
3: Vpisnik vojaških heliportov