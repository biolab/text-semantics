1. člen
(vsebina)
(1) Ta pravilnik določa obliko in vsebino obrazcev za
informacije pri pogodbah o paketnem potovanju in povezanih potovalnih
aranžmajih, ki jih organizator potovanja, prodajalec potovanja, kadar se
turistični paket prodaja prek njega, in podjetje, ki omogoča povezane potovalne
aranžmaje, zagotovijo potrošniku pred sklenitvijo pogodbe oziroma preden
potrošnika zavezuje ponudba.
(2) S tem pravilnikom se v pravni red Republike
Slovenije delno prenaša Direktiva (EU) 2015/2302 Evropskega parlamenta in Sveta
z dne 25. novembra 2015 o paketnih potovanjih in povezanih potovalnih
aranžmajih, spremembi Uredbe (ES) št. 2006/2004 in Direktive 2011/83/EU
Evropskega parlamenta in Sveta ter razveljavitvi Direktive Sveta 90/314/EGS (UL
L št. 326 z dne 11. 12. 2015, str. 1).
2. člen
(pomen izrazov)
Izrazi, uporabljeni v tem pravilniku, imajo enak pomen, kot
ga imajo v Zakonu o varstvu potrošnikov (Uradni list RS, št. 98/04 – uradno
prečiščeno besedilo, 114/06 – ZUE, 126/07, 86/09, 78/11, 38/14, 19/15, 55/17 –
ZKolT in 31/18; v nadaljnjem besedilu: zakon).
3. člen
(obrazci za zagotavljanje informacij)
(1) Organizator potovanja in prodajalec potovanja, kadar
se turistični paket prodaja prek njega, potrošniku zagotovita standardne
informacije iz prvega odstavka 57.b člena zakona na obrazcu iz Priloge I ali
Priloge II, ki sta sestavni del tega pravilnika.
(2) Organizator potovanja in prodajalec potovanja, kadar
se turistični paket prodaja prek njega, potrošniku zagotovita standardne
informacije iz prvega odstavka 57.c člena zakona na obrazcu iz Priloge II, ki
je sestavni del tega pravilnika.
(3) Organizator potovanja potrošniku zagotovi standardne
informacije iz drugega odstavka 57.c člena zakona na obrazcu iz Priloge III, ki
je sestavni del tega pravilnika.
(4) Podjetje, ki omogoča povezane potovalne aranžmaje,
potrošniku zagotovi informacije iz prvega odstavka 57.k člena zakona na
obrazcu iz Priloge IV, ki je sestavni del tega pravilnika.
4. člen
(končna določba)
Ta pravilnik začne veljati 1. julija 2018.
Št. 007-130/2018/13
Ljubljana, dne 5. junija 2018
EVA 2018-2130-0014
Zdravko Počivalšek l.r.
Minister
za gospodarski razvoj in tehnologijo

Priloga 1: Obrazec
standardnih informacij za pogodbe o paketnem potovanju, kadar je možna uporaba
hiperpovezav
Priloga 2: Obrazec standardnih
informacij za pogodbe o paketnem potovanju v primerih, ki niso zajeti v Prilogi
I
Priloga 3: Obrazec
standardnih informacij, kadar organizator potovanja podatke posreduje drugemu
podjetju
Priloga 4: Obrazci
standardnih informacij v primeru povezanih potovalnih aranžmajev