I. SPLOŠNE DOLOČBE
1. člen
(področje urejanja)
Ta pravilnik v skladu z Direktivo
2001/83/ES Evropskega parlamenta in Sveta z dne 6. novembra 2001 o
zakoniku Skupnosti o zdravilih za uporabo v humani medicini (UL L št. 311 z dne
28. 11. 2001, str. 67), zadnjič spremenjeno z Direktivo 2011/62/EU
Evropskega parlamenta in Sveta z dne 8. junija 2011 o spremembi Direktive
2001/83/ES o zakoniku Skupnosti o zdravilih za uporabo v humani medicini glede
preprečevanja vstopa ponarejenih zdravil v zakonito dobavno verigo (UL L št.
174 z dne 1. 7. 2011, str. 74), (v nadaljnjem besedilu: Direktiva
2001/83/ES), natančneje določa:
-      
način označevanja zdravil;
-      
obliko in vsebino navodila za uporabo;
-      
posebne pogoje za označevanje in navodilo za
uporabo za posamezna zdravila oziroma skupine zdravil.
2. člen
(izjeme glede uporabe pravilnika)
Ta pravilnik se ne nanaša na označevanje in
na navodila za uporabo tistih zdravil, ki so v prometu na podlagi dovoljenja za
vnos oziroma dovoljenja za uvoz iz 2. in 4. točke drugega odstavka 77. člena
Zakona o zdravilih (Uradni list RS, št. 31/06 in 45/08; v nadaljnjem besedilu:
zakon).
3. člen
(definicije in izrazi)
Poleg definicij in izrazov, ki so
opredeljeni v 5. in 6. členu zakona, se v tem pravilniku uporabljajo še
naslednji izrazi, ki pomenijo:
1.    
Koda GS1 DataMatrix je dvodimenzionalna črtna
koda, določena z mednarodnim standardom (GS1), natisnjena na ovojnini, ki se
uporablja za avtomatsko identifikacijo in sledljivost izdelkov, v kateri so
poleg globalne trgovinske številke izdelka (GTIN) vpisani še drugi podatki,
npr. datum izteka roka uporabnosti, številka serije, jakost zdravila.
2.    
Način uporabe pomeni pot uporabe in postopek
uporabe.
3.    
Navodilo za uporabo je informacija za
uporabnika, ki je v pisni obliki priložena zdravilu, praviloma kot listič, tako
da z ovojnino predstavlja enovito celoto. Navodilo za uporabo mora biti
priloženo vsakemu pakiranemu zdravilu, razen če so vsi podatki iz 20. člena
tega pravilnika navedeni na zunanji ali na stični ovojnini.
4.    
Odmerek je količina zdravila, ki jo bolnik
prejme naenkrat.
5.    
Postopek uporabe so osnovna navodila za
pravilno uporabo zdravila, na primer: »Tableto raztopite v ustih!«.
6.    
Pot uporabe pomeni pot, po kateri dajemo
(apliciramo) zdravilo na mesto, kjer se začne sproščati. Za navajanje poti
uporabe (aplikacije) se uporabljajo standardni izrazi, ki so objavljeni v
Slovenskem nacionalnem dodatku k Evropski farmakopeji – Formularium Slovenicum,
dosegljivem tudi na spletni strani: http://www.formularium.si, in v publikaciji
Standard terms, ki jo izdaja Evropska direkcija za kakovost zdravil (EDQM) in
je dosegljiva tudi na spletni strani: http://www.pheur.org.
II. OZNAČEVANJE ZDRAVIL
4. člen
(podatki na zunanji ovojnini)
(1) Vsako zdravilo, ki se daje v promet,
mora biti označeno na zunanji ali na stični ovojnini, če zunanje ovojnine ni, z
naslednjimi podatki v slovenskem jeziku:
1.    
ime zdravila, ki mu sledita jakost in
farmacevtska oblika, ter če je to ustrezno, navedba ali je zdravilo za
dojenčke, otroke ali odrasle. Če zdravilo vsebuje do tri zdravilne učinkovine,
mora imenu slediti tudi mednarodno nelastniško ime (INN) v slovenskem ali
latinskem jeziku, ali če to ne obstaja, običajno splošno ime. Izjemoma lahko
organ, pristojen za zdravila pri večjezičnih ovojninah dovoli navedbo
mednarodnega nelastniškega imena v angleškem jeziku;
2.    
kakovostna in količinska navedba zdravilnih
učinkovin. Zdravilne učinkovine je treba navesti s splošnim imenom na enoto
odmerka oziroma glede na način uporabe, s količino in kemijsko obliko
učinkovine na maso ali prostornino;
3.    
farmacevtska oblika in vsebina, izražena v
enotah mase, prostornine ali v številu enot zdravila;
4.    
seznam pomožnih snovi. Pri farmacevtskih
oblikah za parenteralno uporabo, za oko, za dermalno ali drugo topikalno
uporabo je treba navesti vse pomožne snovi, pri ostalih pa le tiste, ki imajo
prepoznano delovanje ali učinek in so navedene v Prilogi I, ki je sestavni del tega
pravilnika;
5.    
način uporabe zdravila. Navesti je treba
postopek in če je treba pot uporabe. Vedno je treba navesti tudi opozorilo:
»Pred uporabo preberite priloženo navodilo!«. Zagotoviti je treba prostor,
kamor se vpiše predpisano odmerjanje zdravila za posameznega uporabnika;
6.    
opozorilo: »Zdravilo shranjujte nedosegljivo
otrokom!«;
7.    
druga opozorila, če tako določi organ,
pristojen za zdravila;
8.    
datum izteka roka uporabnosti zdravila (mesec
in leto) in rok uporabnosti zdravila, pripravljenega tik pred uporabo ali po
prvem odpiranju, če je potrebno;
9.    
posebna navodila za shranjevanje, če so
potrebna;
10. 
posebni varnostni ukrepi za odstranjevanje
neuporabljenih zdravil ali iz njih nastalih odpadnih snovi, kadar so potrebni,
kot tudi napotitev na ustrezen uveljavljen sistem zbiranja teh snovi;
11. 
številka serije;
12. 
ime in naslov imetnika dovoljenja za promet z
zdravilom in, če je potrebno, ime predstavnika, ki ga imenuje imetnik
dovoljenja za promet z zdravilom;
13. 
številka dovoljenja za promet z zdravilom, v
skladu z navodili organa, pristojnega za zdravila;
14. 
pri zdravilih za samozdravljenje skrajšano
navodilo za uporabo in odmerjanje zdravila;
15. 
druge oznake, če tako določi organ, pristojen
za zdravila.
(2) Podatki iz prejšnjega odstavka so
poleg v slovenskem jeziku lahko navedeni tudi v enem ali več jezikih držav
članic Evropske unije ali drugih evropskih jezikih. Pri tem je lahko navedba
imetnika dovoljenja za promet z zdravilom v različnih državah, za katere je
pripravljena ovojnina, različna.
5. člen
(izmišljeno ime zdravila)
(1) Izmišljeno ime zdravila:
-      
ne sme povzročiti zamenjave s splošnim imenom
zdravila;
-      
ne sme imeti zavajajočih terapevtskih ali
farmacevtskih pomenov;
-      
ne sme biti zavajajoče glede na sestavo
zdravila;
-      
ne sme povzročati zmede in pomot pri
predpisovanju, tiskanju ali izgovorjavi z imeni drugih zdravil;
-      
ne sme povzročati zamenjave z drugimi vrstami
izdelkov;
-      
ne sme vsebovati prvin oglaševanja;
-      
naj bo praviloma sestavljeno le iz ene besede,
brez okrajšav in uporabe številk ter kratic, razen če je drugače ustrezno
utemeljeno.
(2) Organ, pristojen za zdravila,
objavi podrobnejša navodila glede poimenovanja zdravil za uporabo v humani
medicini na svoji spletni strani.
6. člen
(dodatni podatki na zunanji ovojnini)
(1) Poleg podatkov iz 4. člena tega
pravilnika mora biti zdravilo, ki se daje v promet in je pridobilo dovoljenje
za promet po postopku z medsebojnim priznavanjem, decentraliziranem ali
centraliziranem postopku, označeno na zunanji ali na stični ovojnini, če
zunanje ovojnine ni, z naslednjimi podatki v slovenskem jeziku v tako
imenovanem modrem okencu:
1.    
oznake previdnostnih ukrepov, ki jih določi
organ, pristojen za zdravila, če je potrebno;
2.    
način in režim predpisovanja in izdaje
zdravila;
3.    
slovenska koda EAN 13, natisnjena na mestu
in na način, ki zagotavlja branje z ustreznimi čitalci. Velikost kode mora biti
po širini v predpisanem območju od 80 do 200% standardne velikosti, po višini
pa vsaj 12 mm (vključno s številkami);
4.    
pri zdravilih, ki so izdelana iz krvi ali
plazme, je treba navesti geografski izvor krvi ali plazme, na primer Evropska
unija, Združene države Amerike;
5.    
pri zdravilih, ki so izdelana izključno iz krvi
ali plazme slovenskega izvora, je treba vključiti navedbo, da je zdravilo le iz
krvi ali plazme slovenskega izvora;
6.    
pri zdravilih, ki vsebujejo učinkovine,
pridobljene z gensko tehnologijo, je treba navesti te učinkovine, skupaj z
oznako gensko spremenjenih mikroorganizmov ali celičnih linij.
(2) S podatki iz prejšnjega odstavka
mora biti označeno tudi zdravilo, ki se daje v promet in je pridobilo
dovoljenje za promet po nacionalnem postopku.
(3) Zunanja ali stična ovojnina, če
zunanje ovojnine ni, je lahko dodatno označena s kodo GS1 DataMatrix, v kateri
morajo biti vpisani vsaj številka GTIN, datum izteka roka uporabnosti zdravila
in številka serije. Poleg omenjenih obveznih podatkov so lahko v kodi vpisani
tudi drugi podatki v skladu z mednarodnim standardom GS1. Številki GTIN,
vpisani v kodi EAN in kodi GS1 DataMatrix, morata biti enaki. Vsi podatki,
vpisani v kodi GS1 DataMatrix, morajo biti zapisani tudi v berljivi obliki.
7. člen
(označevanje posebnih skupin zdravil)
(1) Radiofarmacevtski izdelki morajo
biti označeni v skladu s tem pravilnikom in v skladu s predpisom o
radiofarmacevtskih izdelkih.
(2) Tradicionalna zdravila
rastlinskega izvora morajo biti označena v skladu s tem pravilnikom in v skladu
s predpisom o tradicionalnih zdravilih rastlinskega izvora.
(3) Homeopatska zdravila morajo biti
označena v skladu s tem pravilnikom in v skladu s predpisom o homeopatskih
zdravilih.
(4) Zdravila s kalijevim jodidom,
namenjena oskrbi, razdeljevanju in uporabi tablet kalijevega jodida v okviru
zaščitnega ukrepa jodne profilakse v primeru jedrske ali radiološke nesreče v
Republiki Sloveniji ali v drugi državi, ki bi lahko ogrozila prebivalstvo na
delu ali celotnem območju Republike Slovenije, morajo biti označena v skladu s
tem pravilnikom, pri čemer je lahko namesto roka uporabnosti odtisnjen datum
izdelave zdravila.
8. člen
(oznake previdnostnih ukrepov)
(1) Organ, pristojen za zdravila, ob
izdaji dovoljenja za promet zdravilom določi naslednje oznake previdnostnih
ukrepov, kadar je potrebno:
-      
trigonik (relativna prepoved upravljanja vozil)
– prazen trikotnik v barvi teksta (∆);
-      
trigonik (absolutna prepoved upravljanja vozil)
– poln trikotnik v rdeči barvi (▲);
-      
zdravilo, ki se izdaja na posebni zdravniški
recept – paragraf v barvi teksta (§);
-      
omejena količina enkratne izdaje – klicaj v
barvi tek­sta (!).
(2) Oznake iz prejšnjega odstavka
morajo biti natisnjene v najmanj polovični velikosti imena zdravila.
9. člen
(podatki na stični ovojnini)
Kadar je zdravilo vloženo v zunanjo
ovojnino, je treba praviloma na stični ovojnini v slovenskem jeziku navesti vse
podatke iz 4. člena tega pravilnika.
10. člen
(podatki na manjši stični ovojnini)
(1) Na manjših stičnih ovojninah (na
primer: vsebnikih s prostornino do 10 ml, tubah z vsebnostjo do 10 g), na
katerih ni mogoče navesti vseh podatkov iz 4. člena tega pravilnika, je treba
navesti najmanj naslednje podatke:
-      
ime zdravila, kot je določeno v 1. točki 4.
člena tega pravilnika in če je treba, pot uporabe;
-      
postopek uporabe zdravila;
-      
datum izteka roka uporabnosti zdravila;
-      
številko serije;
-      
vsebino, izraženo v enotah mase, prostornine
ali v številu enot zdravila.
(2) Praviloma je treba navesti tudi
imetnika dovoljenja za promet z zdravilom ali logotip imetnika dovoljenja za
promet z zdravilom oziroma z njim povezane družbe, odgovorne za zdravilo.
(3) Besedilo na manjših stičnih
ovojninah je lahko navedeno v enem od jezikov držav članic Evropske unije, in
sicer v latinici, če je mogoče iz njega nedvoumno razbrati podatke iz prvega in
drugega odstavka tega člena.
(4) Na manjših stičnih ovojninah je
lahko poleg besedila v enem ali več jezikih držav članic Evropske unije
navedeno enako besedilo tudi v drugih evropskih jezikih.
11. člen
(podatki na pretisnem omotu ali dvojnem
traku)
(1) Na pretisnem omotu ali dvojnem
traku zdravil, ki so dodatno vložena v zunanjo ovojnino, označeno v skladu s
tem pravilnikom, je treba navesti najmanj naslednje podatke:
-      
ime zdravila, kot je določeno v 1. točki 4.
člena tega pravilnika;
-      
imetnika dovoljenja za promet z zdravilom ali
logotip imetnika dovoljenja za promet z zdravilom oziroma z njim povezane
družbe, odgovorne za zdravilo;
-      
datum izteka roka uporabnosti zdravila;
-      
številko serije.
(2) Besedilo na pretisnem omotu ali
dvojnem traku je lahko navedeno v enem od jezikov držav članic Evropske unije,
in sicer v latinici, če je mogoče iz njega nedvoumno razbrati podatke iz
prejšnjega odstavka.
(3) Na pretisnem omotu ali dvojnem
traku je lahko poleg besedila v enem ali več jezikih držav članic Evropske
unije navedeno enako besedilo tudi v drugih evropskih jezikih.
12. člen
(opremljanje zdravil z dovoljenjem za
promet z nalepkami)
(1) Dovoljenje za opremljanje z
nalepkami se vedno izda za posamezno koledarsko leto, ne glede na datum
vložitve vloge.
(2) Organ, pristojen za zdravila,
lahko na podlagi poročila o porabi zdravila v preteklem letu ali načrta porabe
zdravila za koledarsko leto, ki ne presega 3000 kosov, ali obojega dovoli
opremljanje zdravila v ovojnini v jeziku ene od držav članic Evropske unije ali
drugem evropskem jeziku, in sicer v latinici z nalepko v slovenskem jeziku. Pri
tem mora biti ime zdravila na ovojnini v jeziku ene od držav članic Evropske
unije ali drugem evropskem jeziku enako imenu zdravila z dovoljenjem za promet
v Republiki Sloveniji. Če je ime zdravila sestavljeno iz INN ali drugega
splošnega imena zdravilne učinkovine, ki mu sledi blagovna znamka ali ime
imetnika dovoljenja za promet z zdravilom, se vse jezikovne različice INN ali
drugega splošnega imena zdravilne učinkovine štejejo kot enako ime.
(3) Ne glede na prejšnji odstavek tega
člena, lahko organ, pristojen za zdravila, izjemoma dovoli opremljanje zdravila
v ovojnini v jeziku ene od držav članic Evropske unije ali drugem evropskem
jeziku in sicer v latinici z nalepko v slovenskem jeziku tudi, če poraba v
preteklem letu ali načrt porabe zdravila za koledarsko leto presegata
3000 kosov in imetnik dovoljenja za promet svojo zahtevo ustrezno
utemelji.
(4) Vlogo za opremljanje zdravil z
dovoljenjem za promet z nalepkami je treba pri organu, pristojnemu za zdravila,
vložiti vsako leto s priloženim spremnim dopisom z utemeljitvijo, ki mora
vključevati tudi poročilo o porabi zdravila v preteklem letu in letnim načrtom
prodaje zdravila.
(5) Nalepka mora biti označena z
najmanj naslednjimi podatki v slovenskem jeziku:
-      
ime zdravila, kot je določeno v 1. točki 4.
člena tega pravilnika;
-      
kakovostna in količinska navedba zdravilnih
učinkovin;
-      
način uporabe, vključno z opozorilom: »Pred
uporabo preberite priloženo navodilo!«;
-      
druga opozorila, če tako določi organ,
pristojen za zdravila;
-      
posebna navodila za shranjevanje, če so
potrebna;
-      
rok uporabnosti zdravila, pripravljenega tik
pred uporabo ali po prvem odpiranju, če je potrebno;
-      
ime in naslov imetnika dovoljenja za promet z
zdravilom;
-      
način in režim predpisovanja in izdaje
zdravila;
-      
opozorilo: »Zdravilo shranjujte nedosegljivo
otrokom!«;
-      
slovenska koda EAN 13, natisnjena na mestu in
na način, ki zagotavlja branje z ustreznimi čitalci. Velikost kode mora biti po
širini v predpisanem območju od 80 do 200% standardne velikosti, po višini pa
vsaj 12 mm (vključno s številkami).
(6) Če iz originalne ovojnine niso
razvidni pomožne snovi, datum izteka roka uporabnosti zdravila, številka serije
in oznake previdnostnih ukrepov, morajo biti tudi ti podatki navedeni na
nalepki.
(7) Nalepka je lahko dodatno označena
s kodo GS1 DataMatrix, v kateri morajo biti vpisani vsaj številka GTIN, datum
izteka roka uporabnosti zdravila in številka serije. Poleg omenjenih obveznih podatkov
so lahko v kodi vpisani tudi drugi podatki v skladu z mednarodnim standardom
GS1. Številki GTIN, vpisani v kodi EAN in kodi GS1 DataMatrix, morata biti
enaki. Vsi podatki, vpisani v kodi GS1 DataMatrix, morajo biti zapisani tudi v
berljivi obliki.
(8) Organ, pristojen za zdravila
objavi podrobnejša navodila glede opremljanja zdravil za uporabo v humani
medicini s slovensko nalepko na svoji spletni strani.
13. člen
(opremljanje nujnih zdravil, ki nimajo
dovoljenja za promet, z nalepkami)
(1) Nalepko s podatki v slovenskem
jeziku v skladu z določbami prejšnjega člena morajo imeti tudi nujna zdravila
iz pete alinee prvega odstavka 17. člena zakona, ki se izdajajo v lekarnah. Za
strokovno, jezikovno in slogovno ustrezno besedilo nalepke z upoštevanjem
strokovne terminologije, uveljavljene v Republiki Sloveniji, je odgovorna
pravna ali fizična oseba, ki opravlja vnos ali uvoz teh zdravil.
(2) Določbe prejšnjega odstavka se
uporabijo tudi za zdravila iz tretje alinee prvega odstavka 17. člena zakona,
ki se izdajajo v lekarnah, razen če organ, pristojen za zdravila v izrednih
primerih (infekcije, zastrupitve, sevanja in podobno) ne odloči drugače.
(3) Na nalepki iz prvega odstavka tega
člena se pri nujnih zdravilih namesto imena in naslova imetnika dovoljenja za
promet označi ime imetnika dovoljenja za vnos oziroma uvoz nujnega zdravila, na
njej pa tudi ni potrebna slovenska koda EAN 13.
14. člen
(drugačno označevanje)
(1) Ne glede na določbe 12. člena tega
pravilnika lahko organ, pristojen za zdravila, izjemoma odobri označevanje
zdravil, ki jih dajejo zdravstveni strokovnjaki in imajo režim izdaje »H« ali
»ZZ« v skladu s predpisom o razvrščanju, predpisovanju in izdajanju zdravil za
uporabo v humani medicini, v enem od jezikov držav članic Evropske unije, in
sicer v latinici, če na trgu ni drugega ustreznega zdravila za določeno
indikacijo.
(2) Vlogo za izjeme iz prejšnjega
odstavka je treba pri organu, pristojnemu za zdravila, vložiti vsako leto s
priloženim spremnim dopisom z utemeljitvijo, ki mora vključevati tudi poročilo
o porabi zdravila v preteklem letu in letnim načrtom prodaje zdravila.
15. člen
(označevanje zdravil za klinično
preskušanje)
Zdravila, namenjena kliničnemu preskušanju,
morajo biti označena v skladu s predpisom o kliničnih preskušanjih zdravil.
16. člen
(označevanje vzorcev zdravil)
Vzorci zdravil, ki niso namenjeni prodaji,
morajo biti dodatno označeni z navedbo: »Ni za prodajo«.
17. člen
(zahteve za podatke)
Podatki na ovojnini morajo biti natisnjeni
čitljivo, razumljivo in tako, da jih ni mogoče izbrisati.
18. člen
(Braillova pisava)
(1) Ime zdravila mora biti na ovojnini
izpisano tudi v Braillovi pisavi, razen pri zdravilih za klinično preskušanje
ter pri zdravilih, ki jih dajejo zdravstveni strokovnjaki in imajo režim izdaje
»H« ali »ZZ« v skladu s predpisom o razvrščanju, predpisovanju in izdajanju
zdravil za uporabo v humani medicini.
(2) Na ovojnino je treba v Braillovi
pisavi odtisniti najmanj ime zdravila, kot je določeno v 20. točki
6. člena zakona. Če obstaja zdravilo v več različnih jakostih, mora imenu
zdravila slediti tudi jakost.
(3) Podatkov v Braillovi pisavi ni
treba odtisniti na stično ovojnino, če je ta vložena v zunanjo ovojnino,
označeno v Braillovi pisavi. Če zunanje ovojnine ni, morajo biti podatki v
Braillovi pisavi odtisnjeni na stično ovojnino ali pa mora biti na stično
ovojnino pritrjena nalepka s podatki v Braillovi pisavi.
(4) Če je zdravilo v pakiranju manjše
prostornine (do 10 ml) z omejenim prostorom za označevanje, je mogoče
uporabiti tudi drugačen način označevanja v Braillovi pisavi (npr. stisnjen
Braillov sistem ali določene dogovorjene okrajšave ali pritrjeno nalepko s
podatki v Braillovi pisavi).
(5) Če je ime zdravila rastlinskega
izvora sestavljeno iz imena rastline, je podatek v Braillovi pisavi lahko
omejen le na ime rastline (in del rastline, kadar se uporablja več različnih
delov rastline).
(6) Podatki v Braillovi pisavi morajo
biti praviloma odtisnjeni v tipu pisave »Marburg medium« in v evropskem
»medium« standardu oblikovanja znakov.
(7) Podatkov v Braillovi pisavi ni
treba odtisniti na prazen del ovojnine, vendar je treba zagotoviti, da je
besedilo pod odtisnjenimi točkami čitljivo.
(8) Pri večjezični ovojnini je treba
podatke v Braillovi pisavi odtisniti v vseh zadevnih jezikih, razen če so
podatki v različnih jezikih identični (npr. izmišljeno ime in jakost zdravila).
(9) Če je zdravilo opremljeno z
nalepko v slovenskem jeziku, ki vključuje Braillovo pisavo, je treba
zagotoviti, da so na nalepki v slovenskem jeziku navedeni enaki podatki v
Braillovi pisavi kot na originalni ovojnini in da izvirni podatki v Braillovi
pisavi ne povzročajo zmede.
(10) Pri zdravilih, ki so pridobila
dovoljenje za promet po nacionalnem postopku, po postopku z medsebojnim
priznavanjem ali decentraliziranem postopku, imetnik dovoljenja za promet z
zdravilom s pisno izjavo jamči za pravilnost podatkov v Braillovi pisavi.
19. člen
(dodatne informacije)
Ovojnina lahko vsebuje dodatne informacije,
simbole ali oznake za boljše razumevanje ter zdravstveno vzgojo, ki morajo biti
v skladu s povzetkom glavnih značilnosti zdravila, ne sme pa vsebovati prvin
oglaševanja.
III. NAVODILO ZA UPORABO
20. člen
(podatki v navodilu za uporabo)
(1) Navodilo za uporabo mora biti v
slovenskem jeziku, sestavljeno v skladu s povzetkom glavnih značilnosti
zdravila, in mora vsebovati podatke v naslednjem vrstnem redu:
1.    
podatke za istovetenje zdravila:
-  
ime zdravila, ki mu sledita jakost in farmacevtska
oblika, ter če je to ustrezno, navedbo ali je zdravilo za dojenčke, otroke ali
odrasle.
Če zdravilo vsebuje do tri
zdravilne učinkovine, mora imenu praviloma slediti tudi mednarodno nelastniško
ime (INN) v slovenskem ali latinskem jeziku, ali če to ne obstaja, običajno
splošno ime;
-  
farmakoterapevtska skupina ali način delovanja
zdravila v uporabniku razumljivem jeziku;
2.    
terapevtske indikacije;
3.    
podatke, ki jih je treba poznati pred uporabo
zdravila:
-  
kontraindikacije;
-  
ustrezne previdnostne ukrepe za uporabo
zdravila;
-  
medsebojno delovanje z drugimi zdravili in
druge oblike interakcij (npr. z alkoholom, tobakom, hrano), ki lahko vplivajo
na delovanje zdravila;
- 
posebna opozorila.
Pri tem je treba:
-  upoštevati posebna stanja določenih skupin uporabnikov (otroci,
nosečnice, doječe matere, starostniki, osebe s specifičnimi patološkimi
stanji);
-  navesti vpliv na psihofizične sposobnosti;
-  opisati tiste pomožne snovi, katerih poznavanje je pomembno za
varno in učinkovito uporabo zdravila in navesti opozorila, ki izhajajo iz
prisotnosti pomožnih snovi, zlasti tistih, ki jih določa Priloga I tega
pravilnika;
4.    
podatke, ki so potrebni za pravilno uporabo
zdravila:
-  
odmerjanje;
-  
postopek uporabe in če je treba pot uporabe;
-  
pogostnost uporabe (odmerjanja) in, če je
treba, najprimernejši čas uporabe zdravila;
-  
trajanje zdravljenja, če ga je treba omejiti;
-  
ukrepe, ki jih je treba sprejeti v primeru
prevelikega odmerjanja (na primer simptomi, nujni ukrepi);
-  
ukrepe, ki jih je treba sprejeti, kadar je bil
eden ali več odmerkov izpuščen;
-  
navedbo tveganja ali simptomov, ki so posledica
prenehanja jemanja zdravila, če je potrebno;
-  
posebno priporočilo, naj se uporabnik glede
pojasnil o uporabi zdravila posvetuje z zdravnikom ali s farmacevtom;
5.    
neželene učinke. Treba je opisati neželene
učinke, ki se lahko pojavijo pri predpisani uporabi zdravila in, če je
potrebno, ukrepe, ki jih je treba sprejeti v tem primeru. Bolnika je treba
izrecno pozvati, naj o kateremkoli neželenem učinku, ki ni naveden v navodilu
za uporabo, obvesti svojega zdravnika ali farmacevta;
6.    
ostale podatke:
-  
navedbo, da je datum izteka roka uporabnosti
označen na ovojnini in opozorilo, da se zdravilo po datumu izteka roka
uporabnosti ne sme uporabljati;
-  
rok uporabnosti zdravila, pripravljenega tik
pred uporabo ali po prvem odpiranju, če je potrebno;
-  
posebna navodila za shranjevanje, če so
potrebna;
-  
opozorilo v zvezi z določenimi vidnimi znaki
kvarjenja, če je potrebno;
-  
popolno navedbo kakovostne sestave zdravilnih
učinkovin in pomožnih snovi z njihovimi splošnimi imeni ter navedbo količinske
sestave zdravilnih učinkovin, posebej za vsako jakost in farmacevtsko obliko
zdravila;
-  
farmacevtsko obliko in vsebino pakiranja,
izraženo v enotah mase, prostornine ali v številu enot zdravila;
-  
ime in naslov imetnika dovoljenja za promet z
zdravilom in, če je primerno, ime predstavnika, ki ga imenuje imetnik
dovoljenja za promet;
-  
ime in naslov izdelovalca;
-  
če je zdravilo pridobilo dovoljenje za promet z
zdravilom po postopku z medsebojnim priznavanjem ali decentraliziranem postopku
pod različnimi imeni, seznam odobrenih imen v državah članicah Evropske unije;
-  
datum zadnje revizije navodila za uporabo.
(2) Če so potrebni dodatni znanstveni
podatki za zdravstvene delavce, lahko imetnik dovoljenja za promet z zdravilom:
-      
doda v zunanjo ovojnino povzetek glavnih
značilnosti zdravila kot samostojen dokument ali
-      
v navodilo za uporabo doda poseben
razdelek, v katerega vključi:
-  celoten povzetek glavnih značilnosti zdravila ali
-  pri parenteralnih in drugih zdravilih, ki jih dajejo zdravniki ali
drugi zdravstveni delavci, podatke o rokovanju z zdravilom ali dajanju zdravila
za zdravnike in druge zdravstvene delavce.
Pri tem mora zagotoviti, da je razdelek od
ostalega navodila za uporabo ločen z luknjičasto zarezo in ga je mogoče z
lahkoto odtrgati od zgornjega dela navodila za uporabo, besedilo razdelka pa se
mora začeti z naslednjim stavkom: »Naslednje informacije so namenjene
samo zdravnikom in drugim zdravstvenim delavcem:«.
21. člen
(dodatni podatki v navodilu za uporabo)
(1) Poleg podatkov, navedenih v
prejšnjem členu, mora navodilo za uporabo zdravila, ki je pridobilo dovoljenje
za promet po postopku z medsebojnim priznavanjem ali decentraliziranem
postopku, vsebovati tudi podatek o načinu in režimu predpisovanja in izdaje
zdravila v tako imenovanem modrem okencu.
(2) Podatek o načinu in režimu
predpisovanja in izdaje zdravila mora biti naveden tudi v navodilu za uporabo
zdravila, ki se daje v promet in je pridobilo dovoljenje za promet po
nacionalnem postopku.
22. člen
(opremljanje nujnih zdravil, ki nimajo
dovoljenja za promet, z navodilom za uporabo v slovenskem jeziku)
(1) Navodilo za uporabo v slovenskem
jeziku, ki je v skladu z 20. in 21. členom tega pravilnika, morajo imeti tudi
nujna zdravila iz pete alinee prvega odstavka 17. člena zakona, ki se izdajajo
v lekarnah. Za strokovno, jezikovno in slogovno ustrezen slovenski prevod
izvirnih navodil za uporabo, z upoštevanjem strokovne terminologije,
uveljavljene v Republiki Sloveniji, je odgovorna pravna ali fizična oseba, ki
opravlja vnos ali uvoz teh zdravil.
(2) V navodilo za uporabo v slovenskem
jeziku pri nujnih zdravilih iz prejšnjega odstavka se namesto imena in naslova
imetnika dovoljenja za promet navede ime imetnika dovoljenja za vnos oziroma
uvoz nujnega zdravila. Kot datum zadnje revizije navodila se vpiše datum, ko je
bilo potrjeno besedilo navodila za uporabo, ki je v škatlici nujnega zdravila,
ki se daje na trg.
23. člen
(preverjanje jasnosti in razumljivosti)
(1) Navodilo za uporabo mora odražati
izsledke posvetovanja s ciljnimi skupinami bolnikov z namenom zagotoviti
njegovo berljivost, jasnost, razumljivost in enostavnost za uporabo zdravila.
To posvetovanje je lahko opravljeno v katerikoli državi članici Evropske unije,
vendar se mora ustrezno odražati pri slovenskih prevodih.
(2) Berljivost, jasnost in
razumljivost navodila za uporabo zdravil, ki že imajo dovoljenje za promet, so
lahko preverjene tudi na druge načine, na primer s primerljivostjo navodil za
uporabo tistih zdravil iz enake terapevtske skupine, pri katerih je bilo tako
posvetovanje opravljeno. Ustreznost take primerjave potrdi organ, pristojen za
zdravila.
24. člen
(izjeme za nekatere terapevtske
indikacije)
Na predlog pristojne komisije za zdravila
lahko organ, pristojen za zdravila, odloči, da se nekatere terapevtske
indikacije zdravila ne navedejo v navodilu za uporabo, če bi širjenje takšnih
informacij lahko škodilo uporabnikom.
25. člen
(posebne skupine zdravil)
(1) Radiofarmacevtski izdelki morajo
imeti navodilo za uporabo v skladu s tem pravilnikom in v skladu s predpisom o
radiofarmacevtskih izdelkih.
(2) Tradicionalna zdravila
rastlinskega izvora morajo imeti navodilo za uporabo v skladu s tem pravilnikom
in v skladu s predpisom o tradicionalnih zdravilih rastlinskega izvora.
(3) Homeopatska zdravila morajo imeti
navodilo za uporabo v skladu s tem pravilnikom in v skladu s predpisom o
homeopatskih zdravilih.
26. člen
(način opremljanja z navodilom za uporabo)
(1) Navodilo za uporabo mora biti
vloženo v ovojnini oziroma mora biti nanjo pritrjeno tako, da skupaj z ovojnino
predstavlja enovito celoto, razen če so vsi podatki iz 20. in 21. člena
tega pravilnika natisnjeni na zunanji ovojnini, ali če zunanje ovojnine ni, na
stični ovojnini.
(2) Navodilo za uporabo v slovenskem
jeziku mora biti priloženo tudi v primerih opremljanja zdravila z nalepko iz
12. in 13. člena tega pravilnika v skladu z določbami prejšnjega odstavka.
27. člen
(izjeme)
(1) Izjemoma lahko organ, pristojen za
zdravila, na podlagi utemeljene zahteve dovoli za zdravila iz 14. člena tega
pravilnika opremljanje z navodilom za uporabo v enem od jezikov držav članic
Evropske unije, in sicer v latinici. Imetnik dovoljenja za promet z zdravilom
mora uporabnika (zdravstveni zavod, zdravnika) oskrbeti z navodili v slovenskem
jeziku oziroma ga pisno napotiti na spletno stran z uradnimi informacijami o
zdravilu v slovenskem jeziku.
(2) Vlogo za izjeme iz prejšnjega
odstavka je treba organu, pristojnemu za zdravila, vložiti vsako leto s
priloženim spremnim dopisom z utemeljitvijo, ki mora vključevati tudi poročilo
o porabi zdravila v preteklem letu in letnim načrtom prodaje zdravila ter
navodilom za uporabo v predlaganem jeziku države članice Evropske unije.
28. člen
(zahteve za podatke)
(1) Navodilo za uporabo mora biti
napisano uporabniku razumljivo, v kratkih stavkih. Navodilo za uporabo z enako
vsebino kot v slovenskem jeziku je lahko navedeno tudi v enem ali več jezikih
držav članic Evropske unije ali drugih evropskih jezikih.
(2) Podatki na navodilu za uporabo
morajo biti natisnjeni čitljivo in tako, da jih ni možno izbrisati.
(3) Za vsako farmacevtsko obliko in
vsako jakost je treba praviloma napisati ločeno navodilo za uporabo. Navodilo
za uporabo je lahko skupno za različne farmacevtske oblike ali različne jakosti
le, če imajo enake ali podobne farmakokinetične lastnosti in se uporabljajo za
iste indikacije, imajo enako pot uporabe (aplikacije), iste kontraindikacije,
opozorila, previdnostne ukrepe, neželene učinke. Pomožne snovi morajo biti v
tem primeru navedene za vsako farmacevtsko obliko, in če je potrebno, za vsako
jakost posebej.
(4) Pri zdravilih, ki se izdajajo brez
recepta, je treba za vsako farmacevtsko obliko in jakost napisati ločeno
navodilo.
29. člen
(navodilo za uporabo za slepe in
slabovidne)
(1) Imetnik dovoljenja za promet z
zdravilom ali njegov predstavnik mora v sodelovanju z združenjem slepih in
slabovidnih v Republiki Sloveniji ter lekarnami zagotoviti, da je zadnje
odobreno navodilo za uporabo na voljo v oblikah, ki so primerne za slepe in
slabovidne ter poskrbeti za prenos navodila v obliko, ki je, po mnenju organa,
pristojnega za zdravila, primerna za zadevnega slepega ali slabovidnega
uporabnika ter njeno ustrezno dosegljivost na način, ki omogoča varovanje
osebnih podatkov slepega ali slabovidnega.
(2) Organ, pristojen za zdravila,
objavi primerne oblike in načine zagotavljanja navodila za uporabo iz tega
člena na svoji spletni strani.
30. člen
(dodatne informacije)
Navodilo za uporabo lahko vsebuje dodatne
informacije, simbole ali oznake za boljše razumevanje in zdravstveno vzgojo, ki
morajo biti v skladu s povzetkom glavnih značilnosti zdravila, ne sme pa
vsebovati prvin oglaševanja.
31. člen
(podrobnejša navodila)
(1) Podrobnejša navodila za pripravo
vsebine podatkov na ovojnini in v navodilu za uporabo, skupaj s predlogami
ovojnine in navodila za uporabo za zdravila, ki so ali bodo pridobila
dovoljenje za promet po centraliziranem postopku, postopku z medsebojnim
priznavanjem in decentraliziranim postopkom in se smiselno uporabljajo tudi pri
zdravilih, ki so dovoljenje za promet pridobila po nacionalnem postopku, so
dostopna na spletnem naslovu
http://www.ema.europa.eu/ema/index.jsp?curl=/pages/home/Home_Page.jsp
(2) Slog pisanja, velikost in oblika
črk, uporabljene barve, stilistične rešitve ter oblika navodila za uporabo in
ovojnine morajo zagotavljati ustrezno čitljivost, razumljivost in berljivost in
so opredeljeni v veljavnem »Guideline on the Readability of the Label And
Package Leaflet of medicinal products for human use« na spletnem naslovu
http://ec.europa.eu/health/documents/eudralex/vol-2/index_en.htm in na spletni
strani organa, pristojnega za zdravila.
IV. SPREMEMBE OZNAČEVANJA ZDRAVIL IN NAVODIL ZA UPORABO
32. člen
(spremembe besedila označevanja zdravil in
navodil za uporabo)
(1) Vse spremembe besedila označevanja
zdravil in navodil za uporabo, ki niso v povezavi s povzetkom glavnih
značilnosti zdravila, je treba priglasiti organu, pristojnemu za zdravila.
(2) Glede sprememb označevanja zdravil
in navodil za uporabo, ki se nanašajo samo na splošen videz in obliko, se uporablja
33. člen tega pravilnika.
(3) Vloga za priglasitev spremembe iz
prvega odstavka mora vsebovati spremni dopis z obrazložitvijo spremembe, zadnjo
odobreno ovojnino oziroma zadnje odobreno navodilo za uporabo ter predlagan nov
barvni osnutek ovojnine oziroma predlog navodila za uporabo, in podatke o
plačilu pristojbine.
(4) Za spremembe, ki niso v povezavi s
povzetkom glavnih značilnosti zdravila, se šteje, da so odobrene, če jim organ,
pristojen za zdravila, v 90 dneh po prejemu popolne vloge ne nasprotuje.
(5) Če se spremembe označevanja
zdravil nanašajo samo na uvedbo podatkov v Braillovi pisavi, se šteje, da so
odobrene, če jim organ, pristojen za zdravila, v 30 dneh po prejemu popolne
vloge ne nasprotuje.
33. člen
(spremembe splošnega videza in oblike
barvnih osnutkov ovojnine in navodil za uporabo)
(1) Vse spremembe splošnega videza in
oblike barvnih osnutkov ovojnine in navodil za uporabo, je treba priglasiti
organu, pristojnemu za zdravila.
(2) Vloga za priglasitev spremembe iz
prejšnjega odstavka mora vsebovati spremni dopis z obrazložitvijo spremembe,
zadnji odobreni barvni osnutek ovojnine oziroma zadnje odobreno navodilo za
uporabo, predlagan nov barvni osnutek ovojnine oziroma novo navodilo za uporabo
ter podatke o plačilu pristojbine.
(3) Za spremembe, ki so v povezavi s
splošnim videzom in obliko barvnih osnutkov ovojnine in navodil za uporabo, se
šteje, da so odobrene, če jim organ, pristojen za zdravila, v 30 dneh po
prejemu popolne vloge ne nasprotuje.

Priloga I: Seznam pomožnih snovi

Pravilnik o označevanju in navodilu za uporabo
zdravil za uporabo v humani medicini (Uradni list RS, št. 21/12)
vsebuje prehodne in končne določbe: 
»V. PREHODNE IN KONČNE DOLOČBE
34. člen
(koda GS1
DataMatrix)
(1) Zdravila, ki bodo pridobila
dovoljenje za promet ali ki bodo izdelana po 31. decembru 2014, morajo
biti na zunanji ovojnini ali na stični ovojnini, če zunanje ovojnine ni,
opremljena s kodo GS1 DataMatrix.
(2) Zdravila z dovoljenjem za promet,
izdelana pred 1. januarjem 2015, ki na zunanji ovojnini ali na stični
ovojnini, če zunanje ovojnine ni, niso opremljena s kodo GS1 DataMatrix, so
lahko na trgu do izteka roka uporabnosti zdravila.
35. člen
(razveljavitev)
Z dnem uveljavitve tega pravilnika preneha
veljati Pravilnik o označevanju zdravil in o navodilu za uporabo (Uradni list
RS, št. 54/06).
36. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o označevanju in navodilu za uporabo zdravil za uporabo v humani
medicini (Uradni list RS, št. 52/12) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.