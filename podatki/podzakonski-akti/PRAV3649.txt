I. SPLOŠNE DOLOČBE
1. člen
Ta pravilnik ureja nošenje, uporabo, hranjenje in vzdrževanje
orožja pooblaščenih uradnih oseb carinske službe.
2. člen
Pravico in dolžnost nositi orožje in strelivo pri opravljanju
nalog službe imajo: 
-       
cariniki, razporejeni na mejne prehode, za katere vlada določi, da
opravljajo kontrolo prehajanja blaga in oseb čez državno mejo in 
-       
druge pooblaščene uradne osebe, ki so posebej izpostavljene nevarnosti
in ogroženosti in ki jih določi generalni direktor Carinske uprave Republike
Slovenije (v nadaljnjem besedilu: generalni direktor). 
Pooblaščene uradne osebe iz prejšnjega odstavka (v
nadaljevanju: pooblaščene uradne osebe) pridobijo pravico do nošenja orožja in
streliva na podlagi pisnega pooblastila za nošenje orožja iz 11. člena tega
pravilnika, ki se izda po uspešno opravljenem usposabljanju in preizkusu znanja
po programu in postopku iz drugega odstavka 19. člena zakona o carinski službi
ter opravljenem posebnem zdravstvenem pregledu. 
Poleg usposabljanja in preizkusa znanja iz prejšnjega
odstavka morajo pooblaščene uradne osebe enkrat letno opraviti tudi praktičen
preizkus iz streljanja in rokovanja z orožjem po programu in postopku iz
drugega odstavka 19. člena zakona o carinski službi. V primeru, da preizkusa ne
opravijo, se jim orožje in pooblastilo odvzame ter razporedi na delovno mesto,
na katerem nošenje orožja in streliva ni določeno.
3. člen
Oborožitev pooblaščenih uradnih oseb predstavlja pištola
kalibra do 9 mm s pripadajočim kompletom streliva in priborom za to orožje. 
Pooblaščene uradne osebe smejo imeti na podlagi zakona o
carinski službi in tega pravilnika v posesti ter pri opravljanju službe nositi
le oborožitev iz prejšnjega odstavka tega člena.
II. NOŠENJE OROŽJA
4. člen
Pooblaščene uradne osebe smejo nositi zaupano jim orožje samo
pri opravljanju nalog delovnega mesta, na katerem je določena uporaba orožja,
ter na redni poti v službo in iz službe. 
Pooblaščene uradne osebe, ki opravljajo naloge v službeni
obleki, nosijo orožje v za to predpisani torbici, ki je nameščena na posebnem
pasu za nošenje orožja. 
Pooblaščene uradne osebe, ki opravljajo naloge v civilni
obleki, nosijo orožje v predpisani torbici na hlačnem pasu ali v torbici za
prikrito nošenje orožja. V izjemnih primerih se glede na vrsto nalog lahko
orožje nosi tudi na drug način, ki omogoča učinkovitejšo uporabo.
III. UPORABA OROŽJA
5. člen
Pooblaščena uradna oseba sme pri opravljanju nalog službe
uporabiti orožje samo pod pogoji in na način kot to določa 20. člen zakona o
carinski službi. Pri tem se za neposredni protipravni napad šteje zlasti napad
s strelnim orožjem, nevarnim orodjem ali drugim predmetom ali kakršen koli drug
neposredni protipravni napad, s katerim se lahko ogrozi življenje napadene ali
druge pooblaščene uradne osebe. Za napad s strelnim orožjem se šteje tudi poteg
ali poskus potega strelnega orožja. 
Po prenehanju neposrednega protipravnega napada orožja ni več
dovoljeno uporabiti.
6. člen
Pooblaščena uradna oseba sme uporabiti orožje tako, da s tem
ne ogroža drugih ljudi in da so posledice uporabe orožja čim milejše, pri tem
pa mora paziti tudi na to, da izstrelek ne bo preletel državne meje.
IV. POROČANJE O UPORABI OROŽJA
7. člen
O vsakem primeru uporabe orožja mora pooblaščena uradna oseba
poleg vodje organizacijske enote takoj obvestiti tudi policijo ter napisati
poročilo in ga izročiti vodji organizacijske enote, ta pa ga mora takoj poslati
direktorju carinskega urada oziroma generalnemu direktorju. V poročilu mora
biti poleg datuma, časa in kraja uporabe orožja, navedeno proti komu in iz
kakšnih razlogov je bilo uporabljeno orožje, posledice uporabe in druge
okoliščine, pomembne za oceno zakonitosti in strokovnosti uporabe orožja.
8. člen
V vsakem primeru uporabe orožja mora direktor carinskega
urada oziroma generalni direktor določiti tričlansko komisijo. Komisija razišče
okoliščine uporabe orožja, sestavi zapisnik in da pisno mnenje o tem, ali je
bilo orožje zakonito in strokovno uporabljeno. 
Poročilo ter izdelano mnenje komisije carinskega urada je
potrebno poslati v vednost generalnemu carinskemu uradu in pristojni policijski
upravi. 
Carinska uprava zagotovi strokovno pravno pomoč pooblaščeni
uradni osebi, ki je v kazenskem postopku ali je tožena zaradi odškodnine, ker
je po oceni organa pri opravljanju uradne naloge zakonito uporabila strelno
orožje oziroma je opravljala svoje delo v skladu s predpisi.
V. IZDAJANJE IN ZADOLŽEVANJE OROŽJA TER NJEGOVA HRAMBA IN
VZDRŽEVANJE
9. člen
Generalni direktor določi osebe v Generalnem carinskem uradu
in carinskih uradih, ki posebej skrbijo za prevzemanje in izdajanje orožja,
hrambo in vzdrževanje orožja, ki ni v uporabi ter vodijo predpisane evidence (v
nadaljevanju: skrbnik orožja). 
Evidenca o nabavi in izdaji orožja, streliva in opreme ter
izdanih pooblastilih, se vodi na obrazcih št. 1., 2. in 3, ki so sestavni del
tega pravilnika in so objavljeni skupaj z njim.
10. člen
Orožje s priborom in strelivo Generalni carinski urad razdeli
Carinskim uradom, le-ti pa ga izdajo pooblaščenim uradnim osebam na podlagi
zapisnika o predaji in prevzemu. Zapisnik podpiše skrbnik orožja in pooblaščena
uradna oseba. 
Zapisnik mora biti sestavljen v 3 izvodih, od katerih prejme
po en izvod Generalni carinski urad in carinski urad, en izvod pa pooblaščena
uradna oseba.
11. člen
Ob izročitvi orožja s priborom in streliva izda generalni
direktor pooblaščeni uradni osebi tudi pisno pooblastilo za nošenje orožja. 
Pooblastilo iz prejšnjega odstavka je izdano v obliki
plastificirane identifikacijske kartice v velikosti 85mm x 55 mm z vsebino,
razvidno iz obrazca št. 4, ki je sestavni del tega pravilnika in je objavljen
skupaj z njim. 
Pooblastilo za nošenje orožja mora imetnik nositi v usnjenem
ovitku skupaj s službeno izkaznico. Pooblaščena uradna oseba, ki nosi orožje,
mora imeti pooblastilo vedno pri sebi.
12. člen
Pooblaščena uradna oseba, ki ji je zaupano orožje, mora
skrbeti, da je orožje v brezhibnem stanju, redno vzdrževano, očiščeno in
ustrezno zavarovano ter v času, ko orožja ne nosi, skrbno shranjeno v primernem
prostoru, zavarovanem pred dostopom nepooblaščenih oseb, tatvino, požarom in
pred drugo nevarnostjo ali zlorabo. 
Orožje je prepovedano posojati drugim.
13. člen
Pooblaščene uradne osebe orožje in strelivo, ki je v njihovi
osebni zadolžitvi, hranijo na svojem domu. Orožje in strelivo morajo primerno
zavarovati pred tatvino, dostopom neupravičenih oseb ter pred drugo obliko
zlorabe ali nevarnosti. 
V posameznih primerih lahko direktor carinskega urada sprejme
odločitev, da lahko pooblaščene uradne osebe orožje in strelivo hranijo tudi v
prostorih carinskega urada, izpostave ali mejnega prehoda. Orožje in strelivo
mora biti v tem primeru v posebej določenem prostoru, ki je zavarovan pred
požarom, tatvino, dostopom nepooblaščenih oseb in pred drugo nevarnostjo ali
zlorabo.
14. člen
Generalni direktor imenuje tričlansko komisijo, ki v
Generalnem carinskem uradu in carinskih uradih enkrat letno opravi nadzor nad
hrambo in vzdrževanjem orožja. Pri tem preveri predvsem, ali pooblaščene uradne
osebe in skrbniki orožja ravnajo v skladu z določbami tega pravilnika. O svojih
ugotovitvah komisija sestavi poročilo, ki ga posreduje generalnemu direktorju
in direktorjem carinskih uradov. 
Generalni carinski urad in carinski uradi oziroma za to
posebej določena organizacija najmanj enkrat na dve leti opravi pregled orožja,
ki ga hrani in orožja, ki je dano v uporabo pooblaščenim uradnim osebam.
VI. ODVZEM OROŽJA
15. člen
Za nezakonito nošenje in uporabo orožja ali neustrezno
vzdrževanje, hrambo in varovanje orožja je pooblaščena uradna oseba odgovorna
disciplinsko, odškodninsko in kazensko.
16. člen
Orožje s priborom in strelivo mora pooblaščena uradna oseba
vrniti oziroma se ji odvzame: 
1.     
če ji preneha delovno razmerje; 
2.     
če se razporedi na delovno mesto, za katero nošenje orožja ni
predpisano; 
3.     
če ji je v skladu s 44. členom zakona o carinski službi odvzeta pravica
izvajati carinska pooblastila; 
4.     
če je zoper njo uvedena preiskava ali je vložen obtožni predlog oziroma
vložena obtožnica brez preiskave – začasno, do zaključka kazenskega postopka; 
5.     
če je pravnomočno obsojena na nepogojno zaporno kazen za kaznivo
dejanje, ki se preganja po uradni dolžnosti.
VII. KONČNI DOLOČBI
17. člen
Z dnem, ko začne veljati ta pravilnik, preneha veljati
pravilnik o nošenju, uporabi in hrambi orožja pooblaščenih uradnih oseb
carinske službe (Uradni list RS, št. 42/95). 
Pooblastila za nošenje orožja, izdana na podlagi v prejšnjem
odstavku navedenega pravilnika, se uporabljajo do izdaje pooblastil iz 11.
člena tega pravilnika.
18. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 224-2/2000
Ljubljana, dne 27. novembra 2000.
Zvonko Ivanušič l. r. 
Minister 
za finance
Soglašam!
dr. Peter Jambrek l. r. 
Minister 
za notranje zadeve

Obrazci
št. 1 do 4