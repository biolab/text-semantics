I.
Državni zbor ugotavlja, da zakonodajnega referenduma o Zakonu
o interventnih ukrepih za pomoč gospodarstvu in turizmu pri omilitvi posledic
epidemije COVID-19 (ZIUPGT, EPA 1974-VIII) ni dopustno razpisati, ker gre za
zakon iz prve alineje drugega odstavka 90. člena Ustave Republike Slovenije
(Uradni list RS, št. 33/91-I, 42/97, 66/00, 24/03, 69/04, 68/06, 47/13, 75/16
in 92/21).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor je na 24. seji 7. 7. 2021 sprejel Zakon o
interventnih ukrepih za pomoč gospodarstvu in turizmu pri omilitvi posledic
epidemije COVID-19 (ZIUPGT, EPA 1974-VIII; v nadaljnjem besedilu: ZIUPGT).
Vlada Republike Slovenije (v nadaljnjem besedilu: Vlada) je
21. 6. 2021 Državnemu zboru v skladu s prvim odstavkom 21.a člena Zakona o
referendumu in o ljudski iniciativi (Uradni list RS, št. 26/07 – uradno
prečiščeno besedilo, 6/18 – odl. US in 52/20; v nadaljnjem besedilu: ZRLI)
predlagala sprejetje Sklepa o nedopustnosti razpisa zakonodajnega referenduma o
Zakonu o interventnih ukrepih za pomoč gospodarstvu in turizmu pri omilitvi
posledic epidemije COVID-19.
Prva alineja drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13, 75/16 in 92/21; v nadaljnjem besedilu: Ustava) določa, da referenduma ni
dopustno razpisati o zakonih o nujnih ukrepih za zagotovitev obrambe države,
varnosti ali odprave posledic naravnih nesreč. V skladu z določbo prvega
odstavka 21.a člena ZRLI Državni zbor na predlog Vlade sprejme sklep, s katerim
ugotovi, da referenduma ni dopustno razpisati, ker gre za zakon o nujnih
ukrepih za zagotovitev obrambe države, varnosti ali odprave posledic naravnih
nesreč, takoj po preteku sedmih dni od sprejetja zakona. Če Državni svet
Republike Slovenije (v nadaljnjem besedilu: Državni svet) odloči, da glede
zakona ne bo zahteval, da Državni zbor pred razglasitvijo zakona o njem še
enkrat odloča, Državni zbor sprejme sklep takoj po prejemu obvestila o takšni
odločitvi Državnega sveta. Sklep mora vsebovati razloge, zaradi katerih
referenduma ni dopustno razpisati.
ZIUPGT, glede katerega je Vlada v skladu z drugim odstavkom
90. člena Ustave in 21.a členom ZRLI Državnemu zboru predlagala sprejetje
sklepa o ugotovitvi nedopustnosti zakonodajnega referenduma, dodatno blaži in
odpravlja posledice naravne nesreče nalezljive bolezni COVID-19 (v nadaljnjem
besedilu: COVID-19) na področju gospodarstva in turizma, saj določa ukrepe za
omilitev in odpravo posledic COVID-19 na področju gospodarstva in turizma. V
skladu z 8. členom Zakona o varstvu pred naravnimi in drugimi nesrečami (Uradni
list RS, št. 51/06 – uradno prečiščeno besedilo, 97/10 in 21/18 – ZNOrg) se za
naravno nesrečo šteje tudi množičen pojav nalezljive bolezni.
Izbruh okužb zaradi nalezljive bolezni COVID-19 ob koncu leta
2019 na Kitajskem se je februarja 2020 razširil tudi na območje držav Evropske
unije, že na začetku zlasti v države, na katere meji Republika Slovenija, marca
in aprila 2020 pa se je razširil tudi v Republiki Sloveniji, kljub ukrepom, ki
jih je Vlada sprejela za omejitev in zajezitev širjenja epidemije COVID-19. Vsi
sprejeti ukrepi za zajezitev COVID-19 so predstavljali omejitev javnega
življenja in javnega zbiranja ljudi na območju Republike Slovenije in nekateri
izmed njih še vedno veljajo, s čimer so nastale in še nadalje nastajajo posledice
na področju gospodarstva, trga dela, zdravstva, socialnega varstva in šibkejših
družbenih skupin oziroma na vseh ravneh družbe.
V Uradnem listu Republike Slovenije, št. 73/21 z dne 13. 5.
2021, z veljavnostjo 17. 5. 2021 in trajanjem 30 dni, je bil ponovno objavljen
Odlok o razglasitvi epidemije nalezljive bolezni COVID-19 na območju Republike
Slovenije. Epidemija (t.i. drugi in tretji val) traja neprekinjeno že od 19.
oktobra 2020. Razglasitvi epidemije nalezljive bolezni COVID-19 so sledile objave
različnih pravnih aktov, ki določajo začasne ukrepe v času obvladovanja
nalezljive bolezni COVID-19 in predstavljajo omejitve na različnih področjih
javnega življenja, s čimer so nastale tudi posledice za paciente in izvajalce
zdravstvene dejavnosti.
Na področju gospodarstva so bili zaradi posledic epidemije
sprejeti številni interventni zakoni.
Z Zakonom o interventnem ukrepu odloga plačila obveznosti
kreditojemalcev (Uradni list RS, št. 36/20, 49/20 – ZIUZEOP in 203/20 –
ZIUPOPDVE) je bil omogočen odlog plačila obveznosti, ki do razglasitve
epidemije COVID-19 še niso zapadle v plačilo, in sicer za 12 mesecev. Ukrep je
bil v oktobru 2020 podaljšan na način, da je bil kreditojemalcem, katerih
obveznosti iz kreditnih pogodb do razglasitve druge epidemije COVID-19 še niso
zapadle v plačilo, omogočen odlog še za devet mesecev.
Z Zakonom o interventnih ukrepih za zajezitev epidemije
COVID-19 in omilitev njenih posledic za državljane in gospodarstvo (Uradni list
RS, št. 49/20, 61/20, 152/20 – ZZUOOP, 175/20 – ZIUOPDVE in 15/21 – ZDUOP; v
nadaljnjem besedilu: ZIUZEOP) so bili zaradi posledic epidemije določeni
dodatni ukrepi, s katerimi se za čas trajanja ukrepov do 31. maja 2020, z
možnostjo podaljšanja, preprečujejo oziroma blažijo negativne posledice virusa
COVID-19 za državljanke in državljane ter gospodarstvo.
Zakon o zagotovitvi dodatne likvidnosti gospodarstvu za
omilitev posledic epidemije COVID-19 (Uradni list RS, št. 61/20, 152/20 –
ZZUOOP in 175/20 – ZIUOPDVE) je določil državno poroštveno shemo, ki jo izvaja
SID banka.
Z Zakonom o interventnih ukrepih za omilitev in odpravo
posledic epidemije COVID-19 (Uradni list RS, št. 80/20, 152/20 – ZZUOOP, 175/20
– ZIUOPDVE, 203/20 – ZIUPOPDVE in 15/21 – ZDUOP; v nadaljnjem besedilu:
ZIUOOPE) so bili določeni začasni ukrepi za omilitev in odpravo posledic
epidemije nalezljive bolezni COVID-19, za ohranitev delovnih mest in zagon
gospodarstva. Zaradi prilagajanja na situacijo v povezavi z nalezljivo
boleznijo COVID-19 in gospodarstvom je bilo treba sprejeti ukrepe za pripravo
na drugi val epidemije COVID-19.
Z Zakonom o interventnih ukrepih za pripravo na drugi val
COVID-19 (Uradni list RS, št. 98/20 in 152/20 – ZZUOOP; v nadaljnjem besedilu:
ZIUPDV) in z Zakonom o začasnih ukrepih za omilitev in odpravo posledic
COVID-19 (Uradni list RS, št. 152/20 in 175/20 – ZIUOPDVE; v nadaljnjem
besedilu: ZZUOOP) so bili določeni dodatni ukrepi, s katerimi se preprečujejo
oziroma blažijo negativne posledice nalezljive bolezni COVID-19. Zaradi ponovne
razglasitve epidemije je bilo potrebno nekatere ukrepe iz ZZUOOP, ki so bili
sprejeti še pred razglasitvijo ponovne epidemije COVID-19 dne 18. oktobra 2020,
dopolniti. Prav tako je bilo nekatere ukrepe iz ZIUZEOP treba ponovno
aktivirati, nekatere ukrepe iz ZIUOOPE pa podaljšati in uvesti nekatere povsem
nove ukrepe (kot npr. delna nadomestitev fiksnih stroškov zaradi posledic
prizadetim podjetjem). Zato je bil sprejet Zakon o interventnih ukrepih za
omilitev posledic drugega vala epidemije COVID-19 (Uradni list RS, št. 175/20,
203/20 – ZIUPOPDVE, 15/21 – ZDUOP, 51/21 – ZZVZZ-O in 57/21 – odl. US; v
nadaljnjem besedilu: ZIUOPDVE).
Z Zakonom o interventnih ukrepih za pomoč pri omilitvi
posledic drugega vala epidemije COVID-19 (Uradni list RS, št. 203/20, 15/21 –
ZDUOP in 82/21 – ZNB-C; v nadaljnjem besedilu: ZIUPOPDVE) se je zaradi trajanja
epidemije podaljšalo in prilagodilo določene že sprejete interventne ukrepe,
sprejeti pa so bili tudi nekateri novi ukrepi na področju zdravstva,
infrastrukture, kmetijstva, gozdarstva in prehrane, vodnega povračila, dela, za
javne uslužbence, zaposlene v okvirih javnih del, dijake in študente, povračila
delavcem na začasnem čakanju na delo in vračila neupravičeno prejetih sredstev,
socialnega varstva, ob rojstvu otroka, invalidskega varstva, gospodarstva,
nakupa hitrih testov, javnega sektorja, za verske uslužbence, izvajanja javnih
naročil in javno zasebnega partnerstva, najemnih razmerij poslovnih stavb in
poslovnih prostorov, davčnem področju in področju sodne izvršbe ter osebnega
stečaja, športa, zaščite, reševanja in pomoči.
Nazadnje je bil sprejet Zakon o dodatnih ukrepih za omilitev
posledic COVID-19 (Uradni list RS, št. 15/21) o dodatnih ukrepih za omilitev
posledic in vpliva nalezljive bolezni SARS-CoV-2 ter hkrati za spodbuditev trga
dela, gospodarstva, prevoznikov. S predlaganimi zakonskimi ukrepi se bo med
drugim pomagalo delodajalcem, zaposlenim in socialno šibkim.
Zaradi še vedno trajajočih posledic epidemije COVID-19 je
Vlada pripravila nov interventni zakon o podaljšanju nekaterih obstoječih
ukrepov za gospodarstvo ter o dodatnih ukrepih predvsem za področje turizma in
gostinstva, ki bodo omilili posledice in vpliv nalezljive bolezni COVID-19, ki
pušča hude posledice predvsem na gospodarstvo, posebej v turizmu in gostinstvu.
Prav tako so posledice zaradi ukrepov za zajezitev epidemije utrpeli deležniki
s področja športa in kulture.
ZIUPGT določa začasne ukrepe za omilitev in odpravo posledic
nalezljive bolezni SARS-CoV-2 (COVID-19) na področju gostinstva in turizma in
povezanih dejavnosti.
Poglavitni ukrepi in specifični cilji so:
-       
sprememba ZIUZEOP (zbornični prispevek);
-       
sprememba ZIUOOPE (podaljšanje Programa COVID-19 zaradi državnih
pomoči);
-       
sprememba ZZUOOP (podaljšanje pri ukrepu postavitve objektov za
rastlinsko pridelavo, podaljšanje pri namakalnih sistemih, nova opredelitev
vloge za dodelitev finančnih nadomestil (kmetijstvo));
-       
sprememba ZIUOPDVE (določitev roka za vračilo pri povračilu nekritih
fiksnih stroškov, način ugotavljanja dohodka pri nosilcih dopolnilnih
dejavnosti na kmetijah, podaljšanje ukrepa za znižanje zakupa kmetijskih
zemljišč, podaljšanje roka za oddajo v brezplačen zakup zaraščenih zemljišč);
-       
sprememba ZIUPOPVE (podaljšanje ukrepa glede namakanja kmetijskih
površin);
-       
sprememba Zakona o dajatvah na motorna vozila (podaljšanje roka za
plačilo za odjavljeno vozilo);
-       
odstop od ZIUOOPE (sprememba registracije ponudnikov turističnih bonov);
-       
odstop od Zakona o trgovinah (odprtje trgovin na letališčih);
-       
odstop od Zakona o vodah (izvajanje javnih gospodarskih služb po Zakonu
o vodah (Uradni list RS, št. 67/02, 2/04 – ZZdrI-A, 41/04 – ZVO-1, 57/08,
57/12, 100/13, 40/14, 56/15 in 65/20));
-       
odstop od Zakona o davku na dodano vrednost (Uradni list RS, št. 13/11 –
uradno prečiščeno besedilo, 18/11, 78/11, 38/12, 83/12, 86/14, 90/15, 77/18,
59/19 in 72/19);
-       
odstop od Zakona o rudarstvu (Uradni list RS, št. 14/14 – uradno
prečiščeno besedilo in 61/17 – GZ);
-       
odstop od Zakona o osebni izkaznici (Uradni list RS, št. 35/11 in
41/21);
-       
začasni ukrepi:
-       
pomoč za financiranje regresa za letni dopust, 
-       
pomoč industriji srečanj in dogodkov, 
-       
pomoč filmski in avdiovizualni industriji, 
-       
boni za izboljšanje gospodarskega položaja na področju potrošnje v
gostinstvu, turizmu, športu in kulturi, 
-       
oprostitev plačila povračila za vodo, 
-       
pomoč upravljavcem žičniških naprav. 
Ukrepi so po svoji naravi začasni, saj urejajo vsebino,
povezano s COVID-19, in sledijo načelu varovanja zdravja in življenja ter
socialne varnosti ljudi ter zagotavljanja likvidnosti gospodarskim subjektom. V
luči negotovosti v zvezi s posledicami COVID-19, ki se kažejo po svetu, zakonodajalec
nima le pravice, temveč tudi dolžnost, da zakonodajo prilagaja danim družbenim
razmeram in jo tudi spreminja, če to narekujejo spremenjena družbena razmerja.
Nujni ukrepi, ki jih država sprejema za omilitev in odpravo negativnih posledic
COVID-19 na prebivalstvo in gospodarstvo, morajo biti čim bolj učinkoviti,
njihova izvedba pa mora biti hitra.
ZIUPGT tako predstavlja dodatni nujni in začasni ukrep, s
katerim bo omogočena takojšnja in učinkovita zagotovitev pomoči pri omilitvi in
odpravi posledic naravne nesreče v Republiki Sloveniji tako za prebivalstvo kot
tudi gospodarstvo.
Glede na navedeno Državni zbor ugotavlja, da se ZIUPGT nanaša
na vsebino, glede katere v skladu s prvo alinejo drugega odstavka 90. člena
Ustave razpis zakonodajnega referenduma ni dopusten, ker zadevni zakon
predstavlja zakon o nujnih ukrepih za zagotovitev odprave posledic naravnih
nesreč v smislu prve alineje drugega odstavka 90. člena Ustave.
Št. 411-01/21-58/48
Ljubljana, dne 13. julija 2021
EPA 1974-VIII
Državni zbor
Republike Slovenije
Igor Zorčič
predsednik