Ob zavedanju nezamenljivega poslanstva in
temeljnih ciljev Evropske unije (v nadaljnjem besedilu: EU) ter vloge Republike
Slovenije kot njene članice, ob ponovni potrditvi zavezanosti evropskim
vrednotam in ciljem, kot so opredeljeni v Pogodbi o Evropski uniji in Pogodbi o
delovanju Evropske unije, v želji po razvidnih ciljih Republike Slovenije v
institucijah Evropske unije, še zlasti v Svetu, ob upoštevanju Strateške agende
za Unijo v času sprememb, 18-mesečnega programa Sveta (1. julij
2014–31. december 2015) in Delovnega programa Komisije za leto 2014, ob
upoštevanju prednostnih nalog, ki si jih je za to obdobje zastavila Republika
Slovenija, Državni zbor s to deklaracijo sprejema temeljne politične usmeritve
glede strateških vprašanj, s katerimi se bo Republika Slovenija srečevala pri
nadaljnjem odločanju v postopkih sprejemanja zakonodajnih in drugih aktov EU v
letu 2015, ter se v okviru svojih pristojnosti pridružuje skupnim prizadevanjem
pri izvajanju te deklaracije.
DEKLARACIJA O USMERITVAH ZA DELOVANJE REPUBLIKE SLOVENIJE V
INSTITUCIJAH EVROPSKE UNIJE V LETU 2015
V zadnjem letu smo bili v Evropi priča
mnogim spremembam – po eni strani so se začeli kazati znaki gospodarskega
okrevanja, katerega pozitivni učinki so že vidni tudi v Republiki Sloveniji, po
drugi strani so leto zaznamovala krizna žarišča v neposredni bližini. Za Unijo
je bilo leto sprememb tudi v institucionalnem smislu – Evropska komisija je
dobila novo sestavo, preoblikoval se je Evropski parlament.
Lani je minilo tudi deset let od pristopa
Republike Slovenije k EU. Republika Slovenija je v tem času postala njena
prepoznavna in uveljavljena članica, Unija pa je postala del slovenskega
vsakdanjika in na številnih področjih neizogibno vpliva na naše življenje.
Deklaracija opredeljuje ključne naloge in
usmeritve, ki jim bo Republika Slovenija sledila pri svojem delovanju v
institucijah EU. Republika Slovenija se bo na vseh področjih nagibala k
razvojnim ciljem, usmerjenim v gospodarsko rast in zaposlovanje ter naravnanim
k zagotavljanju trajnostnega razvoja družbe in posameznika.
V dobi globalizacije je ob geopolitičnih in
svetovnih gospodarskih spremembah večja integracija EU nujnost, predvsem na
področjih, na katerih je lahko učinkovita samo močna Evropa. Za Republiko
Slovenijo kot članico evrskega območja in kot državo z izvozno naravnanim
gospodarstvom je zagovarjanje poglobitve Unije ključnega pomena. V globaliziranem
svetu bomo močnejši le, če bomo delovali skupaj, odgovorno in hkrati solidarno,
pri tem pa ne pozabili na poglavitne vrednote, ki utemeljujejo in osmišljajo
nadaljnji obstoj EU. Ob zavedanju nujnosti izvedbe domačih strukturnih reform
in odgovornosti posameznih držav za reševanje svojih težav Republika Slovenija
ostaja zagovornica načela solidarnosti med državami članicami Unije.
Da bi odločitve o nadaljnjem poglabljanju
EU ne bile le odločitve vladajočih struktur, potrebujemo tudi močnejše
mehanizme za zagotavljanje demokratične legitimnosti in odgovornosti odločitev
v skupni uniji.
Predvsem pa ne smemo pozabiti prvotnih
razlogov za nastanek Unije in njenih skupnih vrednot. Zavedati se moramo, da je
Evropa še vedno bolj demokratična, bolj socialna in ekološko osveščena od
drugih celin ter da ima številne specifične prednosti, ki izhajajo iz njene
intelektualne in kulturne tradicije – Republika Slovenija si bo prizadevala, da
takšna tudi ostane.
V tem okviru je za Republiko Slovenijo
ključno:
Razmislek o izboljšanju delovanja Unije
Pravni in institucionalni okvir EU se
morata posodabljati in prilagajati dejanskemu razvoju dogodkov in spreminjajoči
se stvarnosti, zato se bo Republika Slovenija še naprej dejavno vključevala v
skupni razmislek držav članic o izboljšanju delovanja Unije. Rešitve se morajo
iskati v okviru obstoječih pravnih instrumentov, v dialogu, partnerstvu in
tesnem medinstitucionalnem sodelovanju. O vprašanjih glede prihodnosti EU se je
treba redno posvetovati s širšo javnostjo in civilno družbo ter si prizadevati
za večjo učinkovitost in preglednost delovanja Unije. Odločno si je treba
prizadevati tudi za poenostavitev predpisov in zmanjšanje upravnih bremen, tako
na ravni EU kot na nacionalni ravni, ter za boljše izvajanje obstoječe
zakonodaje.
Poglobljeno izvajanje Strategije Evropa
2020 in evropskega semestra
Republika Slovenija je po vmesnem pregledu
Strategije Evropa 2020 še naprej zavezana k njenemu izvajanju. Cilji strategije
glede sedanjih izzivov so še vedno aktualni, zato jih ni treba spreminjati, saj
bi tako izgubili fokus. Če bi se v prihodnosti vendarle začela razprava o
njihovi spremembi, bi bilo treba razmisliti o finem uravnavanju ciljev in
merjenju učinka ukrepov. Kriza je zelo vplivala na doseganje nacionalnih ciljev
– na nekaterih področjih smo se ciljnim vrednostim približali, na drugih pa smo
se od njih celo oddaljili – zato bi bilo treba razmisliti o podaljšanju časa za
njihovo dosego. Prav tako je pomembno, da v državah članicah redno spremljamo
izvajanje ukrepov za rast in zaposlovanje in jih prilagajamo na podlagi
poglobljenih analiz. Strategija mora voditi v gospodarsko rast in večjo
konkurenčnost ter hkrati izboljšati razmere na trgu dela in socialni položaj
prebivalcev Republike Slovenije.
Prihodnost Ekonomske in monetarne unije
Stabilnost skupne valute evra je še naprej
ključna strateška prioriteta delovanja Republike Slovenije v EU. Ekonomska in
monetarna unija (EMU) je v preteklosti najhitreje napredovala pri oblikovanju
bančne unije, tako da je vzpostavila enotna pravila poslovanja kreditnih
institucij in enotni nadzorni mehanizem pod okriljem Evropske centralne banke,
poenotila pravila v državah članicah glede reševanja bank ter oblikovala enotni
mehanizem za reševanje bank. Republika Slovenija vidi, da bo v prihodnosti
ključna skrb Unije enotno, pregledno in učinkovito izvajanje celotnega pravnega
okvira. Gre za pomemben korak, ki bo prispeval k utrditvi finančnega sektorja,
rešitvi problema prepletenosti bančne in dolžniške krize ter pomagal preprečiti
in ublažiti nove krize.
Finančna kriza je razkrila pomanjkljivosti
v zgradbi EMU, zato je ob omenjenih sprejetih ukrepih pomembno, da se na ravni
EU nadaljuje razprava o možnostih tesnejšega povezovanja na fiskalnem področju
in področju usklajevanja ekonomskih politik. Republika Slovenija bo še naprej
podpirala krepitev EMU, vključno s krepitvijo njene socialne dimenzije, kar bo
zagotovilo stabilnost evrskega območja in povečalo zaupanje prebivalcev v
institucije EU.
Krepitev notranjega trga, raziskav in
inovacij za rast in večjo konkurenčnost
Republika Slovenija si bo še naprej
prizadevala za dokončno oblikovanje enotnega trga blaga in storitev in čim
boljše izkoriščanje njegovega potenciala ter spodbujanje podjetništva. Enotni
trg tudi v prihodnje prinaša velik potencial za rast slovenskega in evropskega
gospodarstva. Skrb za ugodno poslovno okolje za delovanje malih in srednje
velikih podjetij je še naprej eden ključnih prednostnih ciljev Republike
Slovenije v EU. Industrijska konkurenčnost mora biti sistematično vključena v
vsa politična področja Unije, da bi za naše gospodarstvo zagotovili močnejšo
industrijsko bazo.
Republika Slovenija bo spodbujala
raziskovalno-inovacijsko politiko, ki bo prispevala k večji konkurenčnosti,
zaposlenosti in boljši kakovosti življenja. Države, ki v času gospodarske krize
več vlagajo v raziskave in inovacije, so stabilnejše, zato bo Republika
Slovenija trdno sledila cilju, da najmanj tri odstotke bruto domačega proizvoda
nameni za raziskave in razvoj ter da izkoristi potenciale, ki jih omogoča
Obzorje 2020. V luči prihodnje konkurenčnosti Unije Republika Slovenija velik
pomen pripisuje ustvarjalnosti in inovativnosti, ki sta del strateškega načrta
sodelovanja na področju izobraževanja.
Republika Slovenija je država na križišču
pomembnih prometnih povezav med različnimi deli Evrope, zato je razvoj
sodobnega in učinkovitega vseevropskega prometnega omrežja (TEN-T) zanjo
izrednega pomena. Omrežje TEN-T, ki je usklajeno na ravni EU z novo politiko
TEN-T, bo omogočilo v prihodnost usmerjen prometni sistem in zagotovilo boljšo,
varnejšo in trajnostno mobilnost za gospodarske subjekte in državljane Unije.
Za uspešno uresničevanje svojih
interesov bo Republika Slovenija še naprej proaktivna tudi v okviru regionalnih
povezav.
V prizadevanjih za vzpostavitev enotnega
evropskega digitalnega trga se bo Republika Slovenija zavzemala, da se na ravni
EU zaščiti odprtost in nevtralnost svetovnega spleta. Njegov pozitiven vpliv na
razvoj sodobne družbe bomo namreč lahko obdržali le, če bo svoboden in odprt
javni komunikacijsko-­storitveni prostor, kar pomeni neomejeno dostopen,
nediskriminatoren in s prenosnega komunikacijskega vidika vsebinsko nevtralen.
Republika Slovenija za Unijo po meri
človeka
Ob gospodarskih reformah ne smemo pozabiti
na socialno dimenzijo; kriza ne sme prinesti konca evropskega socialnega
modela. Solidarnost in varčevanje se ne izključujeta. Varčevanje ne zadostuje,
potrebni so ukrepi za zaposlovanje in rast, socialno vključevanje in
zmanjševanje revščine. Tako bo Republika Slovenija tudi v prihodnje podpirala
krepitev socialne dimenzije EMU in ukrepe EU za večjo konkurenčnost in
inovativnost v gospodarstvu in družbi nasploh, kar bo prispevalo k zniževanju
brezposelnosti in dvigu indeksa človeškega razvoja.
Republika Slovenija bo še naprej poudarjala
tudi pomen mobilnosti ter sodelovanja na področju izobraževanja in
usposabljanja med državami članicami in institucijami EU. Prožnost in varnost,
potrebni za ustvarjanje novih in boljših delovnih mest, pomenita, da vsi
državljani vse življenje pridobivajo ključne kompetence in nadalje razvijajo
svoje spretnosti – vseživljenjsko učenje naj torej spodbuja ustvarjalnost in
inovacije ter omogoča polno gospodarsko in družbeno udeležbo.
Republika Slovenija bo dejavno sodelovala
pri pripravi in sprejemanju ukrepov za zmanjševanje razlik v zdravju ter pri
preprečevanju in obvladovanju nenalezljivih kroničnih bolezni, pri čemer je
zlasti pomembno Evropsko partnerstvo za boj proti raku, v okviru katerega
Republika Slovenija vodi skupni ukrep za celovito obravnavo raka. V razpravah v
institucijah bo na strani držav članic, ki zagovarjajo načelo javnega
zdravstva, dostopnega vsem državljanom.
Za obvladovanje izbruhov nalezljivih bolezni,
kot so gripa in ebola, in antimikrobne rezistence je potrebno sodelovanje in
usklajevanje ukrepov med državami članicami, zato bo Republika Slovenija
dejavna pri koordinaciji vseh ukrepov Unije za zajezitev in obvladovanje
nalezljivih bolezni in antimikrobne rezistence. Dobra koordinacija v Uniji in
upoštevanje načela solidarnosti sta izredno pomembna za obvladovanje
zdravstvenih nevarnosti, ki imajo lahko velik vpliv na javno zdravje,
gospodarstvo in globalno varnost.
Energetska unija s podnebno politiko,
usmerjeno v prihodnost, ter trajnostna raba virov in zdravo življenjsko okolje
Oblikovanje energetske unije bo v aktualnih
geopolitičnih razmerah in v nadaljnjem iskanju odgovorov na izzive podnebnih
sprememb v ospredju evropskih razprav in prizadevanj. Republika Slovenija si bo
prizadevala, da bodo pri tem osrednjega pomena tako popolna integracija
notranjega energetskega trga kot tudi ambiciozni podnebno-energetski cilji in
zagotavljanje energetske varnosti. Za Republiko Slovenijo je ključen celovit pristop
vseh vidikov energetske politike kot tudi zunanje politike.
V pogajanjih o podnebno-energetskem
zakonodajnem okviru do leta 2030 si bo Republika Slovenija še naprej prizadevala
za uveljavitev ambicioznih ciljev na ravni EU do leta 2030, pri določitvi
ukrepov za posamezne države članice pa za upoštevanje nacionalnih posebnosti in
specifik sektorjev.
Odgovore na visoko uvozno odvisnost je po
mnenju Republike Slovenije treba iskati zlasti v spodbujanju rabe domačih
nizkoogljičnih virov ter v energetsko učinkovitejši rabi virov nasploh. Pri tem
si bo Republika Slovenija prizadevala za resničen tehnološki preboj. Prav tako
je bistveno, da se nadaljuje izvajanje ukrepov za popolno in učinkovito integracijo
notranjega energetskega trga EU, zlasti čimprejšnje sprejetje in izvajanje
potrebne zakonodaje ter vzpostavljanje manjkajočih povezav med državami. Še
naprej je ključnega pomena spodbujanje večje raznovrstnosti virov, partnerjev
in poti.
Republika Slovenija si bo prizadevala, da
pri dokončnem oblikovanju notranjega energetskega trga EU posebno pozornost
nameni tudi maloprodajnim trgom z energijo, da se potrošnikom omogoči v celoti
izkoristiti ugodnosti notranjega energetskega trga. Zanesljiva, trajnostna in
konkurenčna energija je ključna za gospodarstvo, industrijo in državljane
Unije.
V razpravah o razvojnih politikah EU bo
Republika Slovenija iskala dolgoročno vzdržne rešitve. Razvoj evropskega
gospodarstva, vključno z izgradnjo ustrezne infrastrukture, mora upoštevati
trajnostno rabo naravnih virov in okoljske standarde ter vključevati ukrepe za
boj proti podnebnim spremembam in prilagajanje nanje. Le tak pristop ohranja
visoke standarde bivanja, ki jih je Evropa uživala doslej. Podnebna oziroma
okoljska politika mora hkrati prispevati h konkurenčnosti držav članic, pri
čemer je treba upoštevati specifične gospodarske in finančne razmere posamezne
države pa tudi globalnega okolja. V tem smislu se bo Republika Slovenija
zavzemala za rešitve, ki bodo ob pogojih varovanja okolja nudile razvojne
priložnosti. Tako si bomo prizadevali za nadaljnje vključevanje okoljskih
ciljev v sektorske politike in za izboljšanje teh v skladu z najnovejšimi znanstvenimi
dognanji o vplivih na zdravje ljudi in okolje.
Za pridelavo kakovostnejše hrane,
zanesljive oskrbe s hrano ter zmanjšanje zavržkov hrane bo Republika Slovenija
tudi v prihodnje zagovarjala ukrepe, ki spodbujajo uveljavitev načela kratkih
dobavnih verig, ter stremela k lokalni oskrbi z živili in čim višji stopnji
samooskrbe. V primeru kriznih tržnih razmer, kot smo jim priča ob nedavno
uvedeni ruski prepovedi uvoza kmetijsko-živilskih proizvodov s poreklom iz EU,
si bo prizadevala za hitro in učinkovito stabilizacijo kmetijskih trgov Unije.
Še posebej pozorno bo spremljala pogajanja
za sklenitev sporazumov o prosti trgovini med EU in tretjimi državami.
Najodločneje se bo zavzemala proti zniževanju v Uniji dosežene ravni standardov
varnosti in kakovosti hrane, varovanja okolja in zaščite potrošnikov ter za
ohranitev načela previdnosti pri dovoljevanju novih tehnologij in proizvodov.
Republika Slovenija v Uniji svobode,
varnosti in pravice
Republika Slovenija bo še naprej posebno
pozornost posvečala uresničevanju politik EU na področju svobode, varnosti in
pravice. Pri tem kot ključno zahtevo izpostavlja polno spoštovanje temeljnih
pravic. Poudarek mora biti na prenosu in izvajanju obstoječe zakonodaje ter na
kakovostnejši zakonodaji. V ospredju ostaja skrb za zagotavljanje pravne
države. Republika Slovenija podpira razpravo in pobudo v zvezi z nadzorom nad
spoštovanjem vladavine prava, saj je EU tudi unija vrednot. Meni, da je treba
nadaljevati z delom na področju migracij, upravljanja meja, zagotavljanja
varnosti državljanov in boja proti organiziranemu kriminalu. Zavzemala se bo za
krepitev dejavnosti v okviru notranje varnosti v Uniji in oblikovanje
evropskega modela varnosti.
Republika Slovenija bo še naprej veliko
pozornosti namenjala ukrepom na področju pravosodnega sodelovanja v civilnih in
kazenskih zadevah, katerih namen je krepitev enotnega trga in konkurenčnosti EU
ter boj proti organiziranemu kriminalu in zaščiti finančnih interesov Unije.
V luči aktualnih dogodkov na področju
migracij je Republika Slovenija zagovornica iskanja sistemskih in dolgoročnih
rešitev. Pri tem meni, da je treba okrepiti vlogo zunanje politike EU, ki
temelji na izkoreninjanju vzrokov nezakonitih migracij ter okrepljenem
sodelovanju z državami izvora in tranzita.
Prispevek Republike Slovenije h krepitvi
Unije kot kredibilnega svetovnega akterja
Skupno zunanjo in varnostno politiko bodo v
prihodnjem obdobju opredeljevala predvsem dogajanja v neposredni in širši
vzhodni in južni soseščini EU – od razmer na vzhodu Ukrajine, vojne v Siriji,
zaostrene situacije v Libiji do vprašanja širjenja skrajnega islamizma v Iraku
in Siriji ter zastoja v bližnjevzhodnem mirovnem procesu.
Pri soočanju s političnimi, varnostnimi,
humanitarnimi, gospodarskimi in tudi migracijskimi izzivi bo Republika Slovenija
zagovarjala dejavnejšo in vidnejšo vlogo EU, saj sta mir in stabilnost v
sosedstvu pomembna tudi za varnost evropskih državljanov in evropsko
gospodarstvo. Republika Slovenija bo podpirala skladno delovanje in utrjevanje
vloge Unije v mednarodni skupnosti prek čim boljšega izkoriščanja vseh sredstev
in politik, ki jih ima Unija na razpolago (od diplomatskih, varnostnih,
gospodarskih do humanitarnih), torej celovitega obravnavanja aktualnih
mednarodnih tem. Aktualna zunanjepolitična vprašanja bo morala EU ustrezno
obravnavati tudi v luči krepitve dialoga s strateškimi partnerji in v
večstranskih okvirih.
Republika Slovenija si bo tudi v naslednjem
obdobju prizadevala, da bo EU še naprej namenjala ustrezno pozornost Zahodnemu
Balkanu, tako z vidika reševanja odprtih vprašanj kot v okviru širitvenega
procesa Unije. V tej smeri si bo Republika Slovenija prizadevala tudi na
področju razvojnega sodelovanja in v okviru pomoči, ki se financira iz sredstev
Unije prek instrumenta za predpristopno pomoč. Podpirala bo nadaljevanje
širitvenega procesa in poudarjala, da mora biti Unija v ta proces vključena v
smislu dejavnega vodenja in usmerjanja reform, potrebnih za izpolnitev danih
pogojev.
Republika Slovenija bo dejavno sooblikovala
skupno zunanjo in varnostno politiko EU, vključno z nadaljnjim razvojem skupne
varnostne in obrambne politike. Pri obravnavi vseh aktualnih mednarodnih
vprašanj bo še naprej zagovarjala spoštovanje mednarodnega prava, načelo
mirnega reševanja sporov, pravne države ter spoštovanje človekovih pravic in
svoboščin, vključno s pravicami pripadnikov avtohtonih narodnih, etničnih in
jezikovnih manjšin.
PREDNOSTNE NALOGE REPUBLIKE SLOVENIJE ZA DELO V SVETU V LETU
2015
HORIZONTALNE ZADEVE
Strategija Evropa 2020 in evropski
semester
Republika Slovenija bo tudi v naslednjem
obdobju stremela k izvajanju nalog Strategije Evropa 2020, ki je
desetletna usmeritev gospodarske rasti EU. Njen namen ni le premagovanje krize,
ki pesti številne države EU. Strategija se loteva pomanjkljivosti našega modela
gospodarske rasti in ustvarja pogoje za razvoj, ki bo temeljil na pametnih
tehnologijah, trajnostni naravnanosti in socialni vključenosti. EU je postavila
pet ključnih ciljev, ki konkretneje opredeljujejo naloge in jih je treba
uresničiti do konca desetletja, in sicer v zvezi z zaposlovanjem,
izobraževanjem, raziskavami in inovacijami, socialno vključenostjo in zmanjševanjem
revščine ter podnebnimi spremembami in energijo. Strategija vsebuje tudi sedem
vodilnih pobud, ki omogočajo sodelovanje organov EU in nacionalnih organov na
področjih, pomembnih za uresničitev ciljev strategije Evropa 2020, denimo
inovacije, digitalno gospodarstvo, zaposlovanje, mladi, gospodarska politika,
revščina ter energetska učinkovitost.
Stališče Republike Slovenije je, da je
Strategija s svojimi zastavljenimi cilji, ki so povezani z obstoječimi izzivi,
še vedno aktualna ter da je ni treba spreminjati. Prav tako ni potrebno
dodajati ali spreminjati ciljev, saj bi s tem izgubili fokus. Kljub temu pa
Republika Slovenija zavzema stališče, da vsi obstoječi cilji niso usmerjeni k
učinkom ter da bi v primeru razprave o spremenjenih ciljih bilo treba
razmisliti v smeri modifikacije ciljev, ki bi merili učinke. Glede na to, da pa
je kriza močno vplivala na doseganje zastavljenih nacionalnih ciljev – na
nekaterih področjih smo se ciljnim vrednostim približali, drugje pa se celo
oddaljili, bi bilo treba razmisliti o podaljšanju časa za njihovo dosego. Prav
tako je pomembno, da v državah članicah raje preučimo in ocenimo ukrepe, ki smo
jih do zdaj izvajali bodisi za rast bodisi za zaposlovanje (oziroma
kombinirano) ter se kritično lotimo sprememb teh ukrepov, ki so večinoma
desetletja podobni oziroma malo spremenjeni (npr. več preusmeritev v povratna
sredstva, ciljano podpiranje malih in srednjih podjetij s potencialom za
preboj, ciljano podpiranje razvoja mest, prevetritev učinkovitosti državnih
pomoči, iskanje sinergij med ukrepi, ločevanje med produktivnimi in
neproduktivnimi investicijami ipd., kar se lahko zrcali v proračunih).
V okviru evropskega semestra, ki je
bil vzpostavljen kot cikel usklajevanja gospodarskih in fiskalnih politik v EU,
države članice uskladijo svoje proračunske in gospodarske politike s cilji in
pravili, dogovorjenimi na ravni EU. Namen semestra je zagotavljanje zdravih
javnih financ, vzpostavljanje pogojev za gospodarsko rast in preprečevanje
čezmernih makroekonomskih neravnotežij v EU.
Republika Slovenija bo upoštevala
priporočila, sprejela in izvajala bo ukrepe za odpravo makroekonomskih neravnovesij
ter sledila fiskalnemu cilju zmanjšanja primanjkljaja sektorja države v letu
2015 v višini 2,8 % BDP. Doseganje scenarija z ustreznim fiskalnim naporom za
zagotovitev dolgoročno vzdržnega gospodarskega okolja v srednjeročnem obdobju
je predvideno s prepletanjem ekonomske politike ter strukturnih in
institucionalnih sprememb.
Da bi povečala konkurenčnost gospodarstva,
bo Republika Slovenija nadaljevala z ukrepi za izboljšanje poslovnega okolja,
kjer se bo prednostno posvečala odpravljanju administrativnih ovir,
sistematični presoji vpliva novih zakonodajnih predlogov na mala in srednje
velika podjetja ter drugim ukrepom. Nadaljevalo se bo tudi delo na
prestrukturiranju podjetij ter privatizaciji državnih podjetij, pa tudi na
sanaciji in konsolidaciji ter izboljšani regulaciji bančnega sektorja.
Na področju trga dela si bomo prizadevali
za njegovo večjo prilagodljivost ter zmanjšanje dela na črno. Cilj je tudi
zmanjšati število reguliranih poklicev, kar je pomembno zaradi zmanjševanja
ovir za vstop v poklic. V okviru socialne politike so med drugim načrtovani
ukrepi v zvezi s študentskim delom, ki naj ohrani prožnost, ob tem pa je treba
uvesti prispevke za socialno varnost, da se prepreči izkrivljanje. Pozorno bomo
spremljali učinkovitost sprejetih ukrepov aktivne politike zaposlovanja.
Na področju zdravja Republika Slovenija
preučuje vidike financiranja dolgotrajne oskrbe in načrtuje poglobljen pregled
izdatkov za zdravstvo ter analizo potencialnih prihrankov v zdravstvenem
sistemu.
Na področju teritorialne politike bo
Republika Slovenija podprla prizadevanja za krepitev teritorialne dimenzije za
boljši izkoristek potenciala rasti različnih območij. V zvezi s tem bo
podpirala opredelitev vloge mest za gospodarski razvoj Evrope, pri čemer bo za
večjo učinkovitost potrebno boljše usklajevanje in nadaljnje ukrepanje in
opredelitev morebitnih področij za prihodnji razvoj politike.
Ob vmesnem pregledu izvajanja strategije EU
2020 si bo Republika Slovenija prizadevala za ponovno uravnoteženo vključevanje
okolja v strategijo. Republika Slovenija meni, da je treba ohraniti celovitost
evropskega semestra, v katerem v katerem pa je okolje eden izmed nosilnih
stebrov za vključujočo, pametno in zeleno rast.
Kohezijska politika
Po uspešnem zaključku pogajanj o
zakonodajnem paketu na področju kohezijske politike se bo Republika Slovenija v
prihodnjem obdobju osredinila na čim bolj učinkovito črpanje sredstev, ki so za
ta namen na voljo iz proračuna EU. Ob črpanju sredstev iz finančne perspektive
2007–2013, kjer mora Republika Slovenija porabiti sredstva do konca leta 2015,
bo ključna prioriteta dokončanje in potrditev temeljnih strateških dokumentov, ki
bodo podlaga za črpanje kohezijskih sredstev v obdobju 2014–2020. Republika
Slovenija je pripravila osnutek Partnerskega sporazuma med Republiko Slovenijo
in Evropsko komisijo ter Operativnega programa za izvajanje kohezijske politike
v obdobju 2014–2020. Evropska komisija je Partnerski sporazum potrdila konec
oktobra 2014. Dokumenta bosta podlaga za porabo 3,25 milijard eurov kohezijskih
sredstev, kolikor jih ima Republika Slovenija na voljo do leta 2020. Kot glavna
prednostna področja, katerim bodo namenjena sredstva, so predvidena krepitev
raziskav in inovacij, konkurenčnost malih in srednjih podjetij, kmetijskega
sektorja ter sektorja ribištva in akvakulture, podpora prehodu na brezogljično
gospodarstvo, prilagajanje podnebnim spremembam, varstvo okolja in trajnostna
raba virov, trajnostni promet in omrežna infrastruktura, zaposlovanje in
mobilnost delovne sile, socialno vključevanje ter boj proti revščini, vlaganje
v izobraževanje in poklicno usposabljanje in učinkovitejša javna uprava. Kot
novo področje se v kohezijski politiki za obdobje 2014–2020 vzpostavlja
usmerjanje sredstev v trajnostni urbani razvoj. Pri tem se bo Republika
Slovenija zavzemala za ciljno usmerjanje sredstev in razvoj ciljnih
instrumentov, bolje prilagojenih za naložbe v mestih in urbanih območjih.
Regionalna in teritorialna politika
Na področju teritorialne politike bo
Republika Slovenija aktivno sodelovala pri oceni načina, kako se cilj
teritorialne kohezije Unije izvaja kot strateški okvir prek ovrednotenja
Teritorialne agende 2020 in nadaljnjega razvoja urbane agende EU. V okviru
medvladnega sodelovanja na podlagi Teritorialne agende Evropske unije 2020 in
Leipziške listine, se bo Republika Slovenija zavzemala za izboljševanje povezanosti
z okvirom politike Skupnosti in okrepitev povezave med teritorialno kohezijo in
urbano politiko ter med socialno, ekonomsko in teritorialno kohezijo in
gospodarskim upravljanjem.
Predviden je začetek dolgoročne strateške
razprave o scenarijih teritorialnega razvoja in odzivanje na poseben položaj
malih in srednje velikih mest ter njihovo vlogo v urbani in regionalni
politiki. V okviru te politične razprave in razprave o urbani agendi EU bo
potekala obravnava malih in srednje velikih mest, pri čemer Republika Slovenija
podpira stališča, da se posebna pozornost nameni njihovi vlogi pri skupnem
teritorialnem razvoju EU vključno z njihovim potencialom za gospodarsko rast in
njihovi vlogi v čezmejnih urbanih območjih. Pri scenarijih teritorialnega
razvoja se bo Republika Slovenija zavzemala za opredelitev vloge evropskih
regij z malimi in srednje velikimi mesti za trajnostno in vključujočo
gospodarsko rast unije.
Makroregionalne strategije EU
Republika Slovenija je na presečišču
makroregionalnih povezav v EU, kar ji omogoča dodatno iskanje sinergij med
povezavami in s tem večjo dodano vrednost. Je edina država članica, ki bo
sodelovala v treh makroregionalnih povezavah. Še naprej bo tvorno delovala v Strategiji
EU za Podonavje ter pri nastajanju Strategije EU za Alpsko regijo in Strategije
EU za Jadransko-jonsko makroregijo.
Tesno sodelovanje držav ob toku Donave
prinaša dodano vrednost v okviru makroregionalnega sodelovanja, pri čemer je v
okviru Podonavske regije za Republiko Slovenijo ključno sodelovanje na področju
preprečevanja poplav in zaščite pred njimi.
Poudarek prispevkov Republike Slovenije pri
oblikovanju Jadransko-jonske makroregije, ki je bila na Evropskem svetu
sprejeta oktobra 2014, je na okoljskem stebru, predvsem na področju
okoljevarstva morja na Jadranu, kjer bo Republika Slovenija ohranila interes.
Evropska komisija je po zaključenem javnem
posvetovanju oktobra 2014 oblikovala Strategijo in Akcijski načrt za Alpsko
regijo. Rezultati javnega posvetovanja so se obravnavali na Konferenci
deležnikov, ki je potekala 1. in 2. decembra 2014 v Milanu. Strategija, ki
kot prihodnje tri stebre skupnega delovanja makroregije opredeljuje razvoj,
povezanost in varstvo Alp, bo predvidoma sprejeta na Evropskem svetu konec leta
2015.
Republika Slovenija bo aktivno sodelovala v
razpravi o upravljanju makroregionalnih strategij, ki ponuja priložnost, da te
postanejo učinkovite pri doseganju zastavljenih ciljev.
Institucionalne zadeve
Z novim institucionalnim ciklom po volitvah
se v okviru Sveta začenja razprava o učinkovitejšem delovanju EU, ki se bo med
drugim osredinila na učinkovito uresničevanje temeljnih načel Unije, odnose
Sveta z Evropsko komisijo in Evropskim parlamentom ter učinkovitejšo izrabo
potenciala Lizbonske pogodbe. Republika Slovenija si bo v tem okviru
prizadevala za čim bolj konkretno in k rezultatom usmerjeno razpravo.
Republika Slovenija se strinja, da se
morata pravni in institucionalni okvir EU posodabljati in prilagajati
dejanskemu razvoju dogodkov in spreminjajoči se stvarnosti, vendar je
zagovornica iskanja rešitev v okviru obstoječih pravnih instrumentov in
previdnejšega pristopa pri reviziji ustanovitvenih pogodb EU. O vprašanjih,
povezanih s prihodnostjo EU, pa se bodo v Republiki Sloveniji nadaljevala
posvetovanja s širšo javnostjo in civilno družbo.
Republika Slovenija bo zagovarjala močnejšo
vlogo Sveta za splošne zadeve, ki bi pripomogla k učinkovitejšemu in bolj
usklajenemu delu znotraj Sveta, pa tudi v povezavi z Evropskim svetom.
Podpirala bo čim bolj pregledno in jasno delovanje in sodelovanje vseh treh
institucij, s čimer bi preprečili morebitne medinstitucionalne nesporazume,
bodisi v okviru sprememb obstoječih sporazumov, sklenitve novega trilateralnega
sporazuma ali ločenih medinstitucionalnih dogovorov o odprtih vprašanjih.
Republika Slovenija bo v okviru sprejemanja
nove uredbe glede aktov, za katere je pristojna Komisija (t. i. delegiranih
in izvedbenih aktov), zagovarjala stališče, da se morajo pristojnosti,
prenesene na Komisijo, izvajati na pregleden način. Podpirala in spodbujala bo
povečano vlogo nacionalnih strokovnjakov pri pripravi in usklajevanju
delegiranih aktov, zlasti na nekaterih specifičnih področjih, kjer sprejeti
akti pomenijo precejšnje breme pri izvajanju.
Republika Slovenija se bo zavzemala za
upoštevanje načel subsidiarnosti in proporcionalnosti v skladu z Lizbonsko
pogodbo. Poudarja, da morajo vse institucije EU upoštevati načelo
subsidiarnosti in vlogo nacionalnih parlamentov ter posebej resno obravnavati
institut rumenega kartona ob upoštevanju določb Pogodbe.
Republika Slovenija je prepričana, da si
področje človekovih pravic, demokracije in pravne države zasluži posebno
obravnavo, zato podpira razpravo o nadzoru nad spoštovanjem vladavine prava. Pri
tem se zavzema za uporabo obstoječih instrumentov v okviru veljavnih pogodb,
nasprotuje vsakršni diskriminatorni obravnavi morebitnega mehanizma in možnosti
finančnih sankcij. Ob tem podpira močno vlogo Sveta in tudi vključitev Agencije
EU za temeljne pravice v proces.
MAKROEKONOMSKA POLITIKA TER EKONOMSKA IN
MONETARNA UNIJA (EMU)
EU mora nadaljevati napore za vzpostavitev
ugodnega okolja za krepitev gospodarske aktivnosti in s tem odpravo
neravnovesij, kar je nujno za dolgoročno trajnostno in vključujočo rast ter
ustvarjanje novih delovnih mest. Svet se bo v ta namen še naprej posvečal
raznoliki in rasti prijazni fiskalni konsolidaciji, ponovnemu uravnoteženju
gospodarstev ter izboljšanje bilanc stanja bank, pa tudi strukturnim reformam
in krepitvi enotnega trga. K povezovanju evropskih gospodarstev pomembno
prispevata enotni trg in skupna valuta, še tesnejšo povezanost pa prinaša
skupno oblikovanje gospodarske politike v okviru evropskega semestra ter
poglobitev EMU s polno delujočo bančno unijo in tesnejšo fiskalno povezanostjo.
Delo na področju ekonomske politike bo
temeljilo na že sprejetih ukrepih za okrepitev ekonomskega upravljanja in
usklajevanja ekonomske politike. Svet bo podrobno preučil pregled zakonodaje na
področju ekonomskega upravljanja, ki ga je Komisija pripravila decembra 2014.
Ta pregled bo zagotovil podlago za temeljito oceno učinkovitosti trenutnega
okvira upravljanja in oceno, ali so potrebne spremembe. Svet bo razpravljal o
svojih prednostnih nalogah politik in uveljavil priporočila za posamezne države
v okviru evropskega semestra. Za spopadanje z makroekonomskimi neravnotežji in
preprečevanje zmanjšanja konkurenčnosti je potrebno okrepljeno usklajevanje
politik EU in evrskega območja.
Republika Slovenija podpira procese za
poglobitev in krepitev ekonomske in monetarne unije. Najpomembnejše podlage za
vzpostavitev bančne unije so bile že sprejete, nadaljevala pa se bo reforma
ekonomskega upravljanja. Treba je nadgraditi sistem okrepljenega sodelovanja
znotraj institucionalnega okvira ter povezati in poenotiti že sprejete pobude,
kot npr. Fiskalni pakt in instrumente kot je Evropski mehanizem za stabilnost
(ESM).
Finančne storitve in prosto gibanje
kapitala, bančna unija
Ena največjih težav evropskega gospodarstva
je pomanjkanje dolgoročnih virov financiranja, zato Republika Slovenija
prednostno podpira nadaljnji razvoj finančnih tokov od finančnega sektorja k
podjetjem in gospodinjstvom, predvsem k malim in srednje velikim podjetjem.
Zagotavljanje finančne stabilnosti in zaščite davkoplačevalcev pred
financiranjem reševanja finančnega sektorja bo z uveljavitvijo že sprejetih
predlogov glede bančne unije – enotnega nadzornega in enotnega reševalnega
mehanizma – v večjem delu ustrezno urejeno.
Kljub temu Republika Slovenija podpira
nadaljnje ukrepe na ravni EU, ki so namenjeni zmanjševanju prekomernih tveganj
v bančnem sistemu in tveganj javnih financ pri reševanju bank. Zaradi
zmanjšanja tveganj prevelikih finančnih institucij tako podpira predlog uredbe
Evropskega parlamenta in Sveta o strukturnih ukrepih za povečanje odpornosti
kreditnih institucij v EU. V predlogu je predvidena nova ureditev, po kateri se
največje in najbolj kompleksne banke ne bodo smele več ukvarjati s tvegano
dejavnostjo trgovanja za lastni račun. Lahko se bo zahtevala ločitev nekaterih
potencialno tveganih trgovalnih dejavnosti od t. i. klasičnih dejavnosti
sprejemanja depozitov, če bi opravljanje takšnih dejavnosti ogrožalo finančno
stabilnost.
Republika Slovenija bi lahko podprla tudi
druge ukrepe, s katerimi bi se doseglo zmanjševanje tveganj finančnih
institucij. V tem okviru Republika Slovenija tudi podpira dopolnilne ukrepe, ki
jih predvideva predlog uredbe Evropskega parlamenta in Sveta o poročanju o
poslih financiranja vrednostnih papirjev in njihovi preglednosti, da bi
zmanjšali sistemsko tveganje zaradi dejavnosti bančništva v senci.
Republika Slovenija meni, da so pomemben
segment finančnih trgov tudi skladi denarnega trga, ki so sistemsko povezani
tako z bančnim sektorjem kot s poslovnimi in državnimi financami. Pri tem
podpira vzpostavitev enakih konkurenčnih pogojev za vse subjekte v EU, ki
ponujajo investiranje v sklade denarnega trga profesionalnim in malim vlagateljem.
Republika Slovenija se zavzema za
zmanjšanje možnosti različnih tržnih zlorab in manipulacij, kot so zlorabe
indeksov, ki se uporabljajo kot referenčne vrednosti. S tem bi prispevali k
večji zaščiti vlagateljev pred izgubami zaradi tovrstnih zlorab.
Pri plačilnih storitvah si Republika
Slovenija prizadeva za sprejetje ukrepov, ki krepijo varnost učinkovitost, konkurenčnost
in inovativnost elektronskih plačil. Smiselno je, da potrošniki, trgovci in
podjetja bolje izkoristijo prednosti enotnega trga. Podobno podpiramo enotna
pravila na področju medbančnih provizij v EU, ki bodo omogočila večjo preglednost
za potrošnike in trgovce na drobno pri izbiri plačilnih instrumentov ter enake
konkurenčne pogoje za vstop novih vseevropskih udeležencev na trg.
K izboljšanju dolgoročnega financiranja naj
bi med drugim s sprejetjem predloga uredbe Evropskega parlamenta in Sveta o
evropskih dolgoročnih investicijskih skladih prispevala nova oblika naložbenega
instrumenta – evropski dolgoročni investicijski skladi, ki bodo vlagateljem
omogočili dolgoročne in stabilne donose prek dolgoročnega financiranja različnih
infrastrukturnih projektov oziroma podjetij, ki ne kotirajo na borzi. Z njimi
bi financirali prehod na pametno, trajnostno in vključujočo rast. Cilj predloga
je tudi izboljšanje čezmejnega trženja tako malim kot profesionalnim
vlagateljem po celotni EU.
Republika Slovenija podpira predlog, ki
predvideva usklajen postopek izdaje dovoljenj, regulacijo naložbenih politik,
preprečevanje navzkrižja interesov ter stroge zahteve glede preglednosti
poslovanja.
Na področju preprečevanja pranja denarja se
Republika Slovenija v okviru predloga direktive o preprečevanju uporabe
finančnega sistema za pranje denarja in financiranje terorizma zavzema za
rešitve, ki bodo zaščitile interese družbe pred kriminaliteto in terorističnimi
dejanji ter prispevale k finančni stabilnosti. Podpiramo čim hitrejše sprejetje
predloga direktive kot tudi sprejetje predlogov, ki bodo prispevali k
izboljšanju sledljivosti plačil ter k zagotovitvi enotnega izvajanja predpisov
v vseh državah članicah.
Obdavčenje
Med najpomembnejšimi prioritetami EU na
davčnem področju je boj proti goljufijam in davčnim utajam ter s tem povezana
večja preglednost. V Svetu je po dolgoletnih pogajanjih dosežen dogovor glede
direktive o obdavčitvi dohodka od prihrankov v obliki plačil obresti (obrestna
direktiva). V skladu z raz­vojem dogodkov na tem področju, ko se je že pred
sprejetjem obrestne direktive na svetovni ravni začel oblikovati omenjeni
enotni standard poročanja, je Svet v zvezi s to direktivo sprejel izjavo, da se
za zagotovitev nemotenega prehoda na poročanje po novem enotnem standardu poročanja
in da se prepreči dvakratno poročanje po dveh podlagah, pozove Komisijo, naj
predloži predlog razveljavitve prejšnje obrestne direktive na ustrezen način,
upoštevajoč začetek uporabe prenovljene direktive o upravnem sodelovanju.
Glede pogajanj s Švico, Lihtenštajnom, San
Marinom, Andoro in Monakom je Svet poudaril tudi pomen prenove obstoječih
sporazumov na način, ki bo skladen z novim globalnim standardom, namesto z
ukrepi, enakovrednimi tistim iz obrestne direktive. Ti sporazumi so namenjeni
preprečevanju finančnih goljufij in zaščiti finančnih interesov Skupnosti, pri
čemer Republika Slovenija podpira nadaljevanje pogajanj z navedenimi tretjimi
državami.
Na področju neposrednega obdavčenja bodo
obravnavani ukrepi v zvezi z davkom od dohodkov pravnih oseb, namenjenih
preprečevanju zlorab, dvojnega neobdavčevanja in neskladij. Republika Slovenija
te ukrepe podpira.
Nadaljevalo se bo tudi delo pri prenovi
direktive iz leta 2003 o obdavčenju energentov in električne energije, ki je
pomemben instrument pri doseganju že zastavljenih ciljev na področju blaženja
podnebnih sprememb. Pri obdavčitvi energentov se upošteva emisije CO2 in
energijska vsebnost energenta. Predlog uvaja okvirna pravila za obdavčevanje CO2
znotraj enotnega trga, ki tako učinkovito dopolnjujejo sistem EU za trgovanje z
emisijami. Komisija želi spodbuditi energetsko učinkovitost energentov in
uporabo obnovljivih virov energije ter se izogniti izkrivljanju konkurence na
enotnem trgu, hkrati pa tudi dosegati cilje iz strategije Evropa 2020 ter
zmanjšati odvisnost od fosilnih goriv. Od prvotne predložitve direktive v
obravnavo Svetu v letu 2011 se je besedilo direktive spremenilo v vsebinsko
najbolj občutljivih točkah za države članice, tj. ohranjanje obveznih razmerij
med trošarino za energente in električno energijo ter za bencin in plinsko olje
za pogon, opuščen je bil predlog obveznega določanja trošarine v obliki dveh
komponent, tj. energetske vsebnosti ter CO2 izpustov energenta. Sama struktura dveh
komponent se ohranja za namen metodologije izračuna minimalnih trošarin, za
države članice pa določitev dveh komponent v nacionalni zakonodaji ni
zavezujoča oziroma lahko minimalne trošarine izkažejo v dveh ali eni vrednosti.
Ker se po vsebini zadnji kompromisni predlog direktive precej oddaljuje od
prvotnega predloga Komisije ter s tem tudi od samih ciljev prenove direktive,
tako Komisija kot tudi nekatere države članice izražajo pomislek o nadaljevanju
dela. Odločitev o tem bo morala sprejeti nova Evropska komisija. Za Republiko
Slovenijo predlog direktive ni sporen in podpira cilje prvotnega predloga, ne
nasprotuje pa morebitnemu umiku.
Republika Slovenija bo še naprej pozorno
spremljala razvoj razprav o predlogu direktive Sveta o izvajanju okrepljenega
sodelovanja na področju davka na finančne transakcije (FTT – Financial
Transactions Tax). Republika Slovenija podpira cilje iz predloga direktive in
je bila tudi v skupini 11 držav članic, ki so dale pobudo za okrepljeno
sodelovanje na tem področju, po tem, ko je bilo jasno, da nekatere države
članice EU ne podpirajo navedenega davka. Po zadnjih izračunih pa bi bili
potencialni davčni prihodki iz tega naslova v Republiki Sloveniji glede na smer
predloga direktive manjši od prvotno predvidenih, in bi komaj pokrili stroške,
povezane s pobiranjem tega davka. Republika Slovenija bo glede na razvoj
razprav o predlogu direktive podpirala in predlagala rešitve, ki bodo najbolj
primerne za Republiko Slovenijo.
V Svetu se bo predvidoma nadaljevala
obravnava predloga direktive o skupni konsolidirani podlagi za davek od
dohodkov pravnih oseb (Common Consolidated Corporate Tax Base – CCCTB). Gre za
predlog uvedbe skupnih pravil za določanje davčne osnove za družbe, ki so
rezidenti EU, in za »podružnice« družb iz tretjih držav, ki se nahajajo v EU.
Predlog predvideva tudi pravila za konsolidacijo (združevanje) davčne osnove,
če gre za skupino več zavezancev, ter način za delitev konsolidirane osnove med
družbami oziroma državami članicami EU. Sistem CCCTB bi bil za podjetja
opcijski. Republika Slovenija je do predloga zadržana in meni, da je zelo
zahteven za izvajanje, zlasti za majhne ekonomije. Na sistemski ravni ima
predlog pozitivne in negativne učinke, odvisno pa je predvsem od tega, kakšne
bodo morebitne končne rešitve.
Letni proračun EU
V vsakoletnem utečenem postopku sprejemanja
letnih proračunov EU za leti 2015 in 2016 si bo Republika Slovenija prizadevala
za sestavo proračuna, ki bo sledil uredbi o večletnem finančnem okviru ter
medinstitucionalnemu sporazumu o proračunski disciplini, sodelovanju v
proračunskih zadevah in dobrem finančnem poslovodenju. Republika Slovenija se
zavzema za realistični obseg proračuna in vplačevanje v proračun EU skladno z
dejanskimi potrebami po plačilih, spoštovanje proračunske discipline, vključno
s strogo kontrolo upravnih izdatkov ter spoštovanjem zgornjih meja večletnega
finančnega okvira. Pri tem bo v izrednih, nepredvidenih okoliščinah, zaradi nižjega
obsega večletnega finančnega okvira pripravljena podpreti tudi spremembo meja
večletnega finančnega okvira ter uporabo izvenproračunskih skladov skladno z
določbami uredbe o večletnem finančnem okviru in navedenega
medinstitucionalnega sporazuma. Hkrati si bo Republika Slovenija prizadevala za
zagotovitev zadostnega obsega sredstev za nemoteno izvajanje programov EU.
Realno načrtovanje proračuna EU, ki ne bi ustvarjal presežkov, pa je po mnenju
Republike Slovenije pomembno tudi pri agencijah, ki pogosto načrtujejo preveč
sredstev. Republika Slovenija se bo zavzemala za čim nižje administrativne stroške
institucij, vključno s plačami in številom zaposlenih v teh institucijah.
Statistika
Republika Slovenija se bo s svojimi
predstavniki na vseh ravneh dejavno vključevala v postopke odločanja
sprejemanja zakonodajnih aktov na področju statistike. Prizadevala si bo za
usklajevanje z vsemi zainteresiranimi stranmi že na zgodnji stopnji oblikovanja
zahtev po novih statističnih podatkih ter pri svojem delu sledila ciljem,
postavljenim v Viziji evropske statistike 2020.
V Svetu se bo nadaljevala obravnava
konkretnih zakonodajnih predlogov, med njimi pa je najpomembnejša uredba
Evropskega parlamenta in Sveta o spremembi Uredbe (ES) št. 223/2009 o evropski
statistiki. Za Republiko Slovenijo je ključno, da se po več kot dveh letih
obravnave zakonodajni postopek uspešno zaključi.
ENOTNI TRG IN INDUSTRIJA
Enotni trg
Evropsko gospodarstvo je počasi začelo
okrevati po nekajletni stagnaciji ali negativni rasti, pri čemer je eden
ključnih dejavnikov za nadaljnjo gospodarsko rast krepitev enotnega evropskega
trga. Vloga enotnega trga pri zagotavljanju konkurenčnega poslovnega okolja za
podjetja, povečanju izbire za potrošnike ter ustvarjanju novih delovnih mest je
tudi ključna za doseganje ciljev strategije Evropa 2020. Potencial enotnega
trga še ni dokončno izkoriščen in tudi v prihodnje si je treba prizadevati za
zagotovitev preglednega in enostavnega zakonodajnega okolja, ki je bistveno za
krepitev in učinkovitejše delovanje enotnega trga. Evropska komisija je oktobra
2012 predstavila Akt za enotni trg II, ki vsebuje dvanajst konkretnih
prednostnih ukrepov s področij integriranih omrežij, čezmejne mobilnosti
prebivalstva in gospodarskih subjektov, e-gospodarstva in socialnega
podjetništva, kohezije ter zaupanja potrošnikov, ki naj bi prispevali k dodatni
krepitvi enotnega trga. Evropska komisija je do zdaj objavila paket šestih
predlogov s področja železnic, komunikacijo Modri pas (»Blue Belt«), direktivo
o e-računu v javnih naročilih, paket o varnosti proizvodov, direktivo o dostopu
do osnovnih bančnih računov, direktivo glede širokopasovnega interneta ter
pregled pravil glede insolventnosti. Republika Slovenija načeloma podpira
predlagane ukrepe v okviru Akta za enotni trg II, ki jih razume kot del
paketnega dogovora glede strategije na tem področju.
Republika Slovenija se bo v okviru politike
notranjega trga še naprej zavzemala za urejanje področja varstva intelektualne
lastnine. Leta 2011 je Komisija v strategiji Enotni trg na področju varstva
pravic intelektualne lastnine prepoznala strateški pomen avtorskih pravic za
razvoj enotnega digitalnega trga. Še posebej je za učinkovito delovanje
enotnega digitalnega trga pomembna moderna ureditev avtorskih pravic, ki je
prilagojena digitalni dobi. Republika Slovenija se zaveda, da je z dialogom med
vsemi zainteresiranimi stranmi mogoče najti optimalne rešitve za izzive, ki jih
prinaša digitalna doba. Pri tem je ključnega pomena spoštovanje kulturne
raznolikosti držav ter da se imetnikom pravic zagotovi ustrezna nagrada za
njihovo kreativnost in prispevek h kulturnemu razvoju, hkrati pa uporabnikom in
potrošnikom omogoči enostaven dostop do varovanih del.
Na področju intelektualne lastnine od leta
2013 poteka razprava o modernizaciji sistema blagovnih znamk v Evropi. Namen
je, da se z izboljšanim dostopom do sistemov blagovnih znamk poveča
konkurenčnost družb in omogoči pravno varnost za vsa podjetja ter posledično
zagotovi soobstoj med EU in nacionalnimi sistemi, kar Republika Slovenija
pozdravlja in se predvsem zavzema za soobstoj nacionalnih sistemov in sistema
skupnosti ter za upoštevanje načela teritorialnosti.
Republika Slovenija bo v letu 2015
ratificirala Sporazum o enotnem patentnem sodišču in naredila vse potrebno, da
skupaj s Portugalsko oblikuje Center za arbitražo in mediacijo, ki bo v okviru
Enotnega patentnega sodišča EU prispeval k bolj učinkoviti uveljavitvi
patentnih pravic.
Komisija je vse aktivnosti na področju
zmanjšanja administrativnih bremen združila v Program ustreznosti in uspešnosti
predpisov (REFIT). Evropska komisija v okviru programa REFIT redno spremlja in
pregleduje evropsko zakonodajo iz različnih področij in jo poenostavlja in
združuje z namenom da postane učinkovitejša ter preglednejša za delovanje podjetij
in tudi državljanov. Republika Slovenija meni, da je pri tem procesu pomembno
vključevanje deležnikov v proces priprave predpisov na pregleden način in
izvajanje ciljno usmerjenih presoj posledic predpisov, s poudarkom na analizi
učinkov predpisov na konkurenčnost (med drugim test za mala in srednja
podjetja), da bi se zakonodaja učinkovito izvajala. Ta proces se mora odvijati
v komunikaciji med državami članicami ter z spodbujanjem izmenjave dobrih
praks. Republika Slovenija največji poudarek namenja procesu razbremenjevanja
na področju okolja in prostora, širšemu delovno pravnem področju, koheziji
(črpanje evropskih sredstev), področju financ (davki in trošarine ter druge
dajatve) in področju gospodarstva (statusno pravne zadeve in poslovna oziroma
finančna poročila) ter na področju prenavljanja reguliranih dejavnosti in
poklicev.
Varstvo potrošnikov
Na področju prostega pretoka blaga in
varnosti proizvodov bo Republika Slovenija krepila delovanje infrastrukture
kakovosti, kot pomembnega člena pri prenosu inovativnega znanja v izdelke ter
podporo njihovemu prehodu na trg z vidika izpolnjevanja zahtev zakonodaje glede
varnosti proizvodov, zagotavljanja hitre odzivnosti akreditacije, standardizacije,
meroslovja in organov za ugotavljanje skladnosti na potrebe podjetij z
inovativnim proizvodom. Zato Republika Slovenija podpira prizadevanja Evropske
komisije za sprejetje novega zakonodajnega paketa o varnosti proizvodov (revizija
direktive o splošni varnosti proizvodov 2001/95/ES, nova uredba o nadzoru
trga). Jasnejša pravila za gospodarske subjekte glede njihovih obveznosti in
varnostnih zahtev ter pravila za identifikacijo nevarnih potrošniških
proizvodov bodo prispevala k zagotovitvi varnih proizvodov na celotnem trgu EU
in hkrati k okrepljenemu zaupanju potrošnikov, da so vsi proizvodi na trgu
varni. Krepitev pravil, ki se nanašajo na varnost in nadzor nad proizvodi na
trgu je element velikega pomena tudi z vidika optimalnega izkoriščanja
finančnih in človeških virov ter ustvarjanja konkurenčnega okolja za podjetja.
Republika Slovenija pozdravlja tudi predlog
direktive o paketnih potovanjih in pomoči pri organizaciji potovanja, ki
razveljavlja staro Direktivo, sprejeto še pred pojavom interneta, zaradi česar
je bila posodobitev nujna. Predlog natančneje opredeljuje ključne pojme, kot na
primer turistični aranžma. Predlagana direktiva na novo zagotavlja varstvo
potrošnikov tudi pri nakupu različnih kombinacij potovalnih storitev prek spleta,
in prinaša okrepljeno varstvo potrošnikov v primeru stečaja organizatorja
oziroma prodajalca potovanja.
Industrijska politika in konkurenčnost
Industrijska politika EU temelji na
horizontalnih ukrepih v kombinaciji s posebnimi ukrepi za spodbujanje sektorjev,
ki to potrebujejo in so bistveni za konkurenčnost industrije EU. Pri tem se
pozornost posveča prehodu na nizkoogljično gospodarstvo v celotni vrednostni
verigi. Komisija posveča pozornost pravzaprav vsem industrijskim sektorjem.
Podlaga za to je vodilna pobuda v okviru strategije EU 2020 o sodobni
industrijski politiki za obdobje globalizacije.
Zaradi še zmeraj perečih posledic krize za
industrijo v EU je Komisija januarja 2014 objavila Industrijski sveženj o
oživitvi evropske industrije, o katerem je razpravljal tudi marčni Evropski
svet. V industrijskem svežnju so predstavljene ključne prioritete Komisije za
industrijsko politiko: nadaljnja krepitev notranjega trga, modernizacija
industrije EU, ponovna vzpostavitev kreditiranja gospodarstva, sprejemanje ukrepov
na notranjem trgu in na mednarodni ravni za zagotavljanje dostopa do
energije in surovin po zmernih cenah ter internacionalizacija evropskih
podjetij. Istočasno s tem sporočilom je Komisija objavila tudi Sporočilo o
viziji razvoja enotnega trga za industrijske proizvode.
Republika Slovenija pozdravlja razpravo na
EU ravni o oživitvi evropske industrije in se predvsem zavzema za pregledno in
učinkovito zakonodajo ter zmanjšanje zakonodajnih in administrativnih bremen za
podjetja, za redno in sistematično preverjanje učinkov zakonodaje na
konkurenčnost in za ukrepe, ki spodbujajo boljši dostop do finančnih sredstev
za mala in srednja podjetja.
Komisija pripravlja poročila o stanju na
posameznih, predvsem energetsko intenzivnih sektorjih. Do sedaj so bila
pripravljena poročila o stanju na področju jeklarske industrije in industrije
aluminija, v pripravi so poročila o stanju na področju kemične, keramične in
steklarske industrije. Republika Slovenija pozdravlja pripravo poročil o stanju
na področju posameznih sektorjev, saj tudi sama izvaja posebne prilagojene
ukrepe za tiste sektorje, ki to potrebujejo in so posebnega pomena za slovensko
gospodarstvo. Izzivi slovenske industrije so podobni izzivom na ravni EU, v
prvi vrsti prehod na zeleno gospodarstvo. Republika Slovenija aktivno sodeluje
pri pripravi horizontalnih in sektorskih priporočil in usmeritev za izvajanje
sodobne industrijske politike na ravni EU in bo takšno sodelovanje zagotavljala
tudi v prihodnje. V okviru pogajanj o podnebno energetskem okviru 2030 si bo
Republika Slovenija prizadevala tudi zaščititi konkurenčnosti slovenskega
gospodarstva, zlasti v luči problematike »uhajanja ogljika«.
Osrednjo evropsko politiko za podjetništvo
predstavlja Akt za mala podjetja za Evropo. Ukrepi so namenjeni okrepitvi
konkurenčnosti podjetij v EU s posebnim poudarkom na malih in srednje velikih
podjetjih (MSP). Pri tem so prednostni ukrepi v tem trenutku namenjeni
ponovnemu oživljanju tovrstnih podjetij v EU, ki jih je gospodarska kriza močno
prizadela: boljši dostop MSP do finančnih sredstev, boljši dostop MSP do
enotnega trga EU ter na trge tretjih držav, nadaljevanje odpravljanja
zakonodajnih bremen ter zagotovitev čim bolj jasne in enostavne evropske
zakonodaje za MSP.
Državne pomoči
Komisija je konec junija 2014 sprejela nova
prenovljena pravila državnih pomoči, s katerimi je določila cilje ambicioznega
paketa reform. Obsežen sveženj za posodobitev politike EU na področju državnih
pomoči kot celote je bil potreben zaradi več dejavnikov:
-       
iztek več ključnih pravil (konec leta 2013)
-       
priprava večletnega finančnega okvira za obdobje 2014–2020
-       
vzpostavitev sistemskega nadzora
-       
odprava obstoječih slabosti glede zapletenih postopkov priglašanja in
presojanja državne pomoči, ki se enako uporabljajo pri manjših in večjih
zadevah, vključno z dolgimi roki za odločanje s strani Evropske komisije.
Ker imajo države članice ključno vlogo v
politiki državnih pomoči, je bilo v okviru posodobitve nadzora državnih pomoči
potrebno prenesti del odgovornosti na nacionalne organe. Republika Slovenija
ima na tem področju dobre izkušnje, do vstopa v EU je že sama presojala
skladnost pravil. Na področju de minimisa pa ima (po mnenju Evropske komisije)
najbolj urejen sistem spremljanja in nadzora dodeljevanja tovrstnih pomoči.
V širšem okviru agende EU za hitrejšo rast
se mora državna pomoč osrediniti na odobravanje dobro oblikovane pomoči, ki je
usmerjena k odpravi napak trga in ciljem skupnega evropskega interesa.
Državna pomoč bo lahko želene cilje javne
politike učinkovito uresničevala le, če bo imela spodbujevalni učinek, tj. če
bo spodbujala upravičence do pomoči k opravljanju dejavnosti, ki jih brez
pomoči ne bi. Državna pomoč, ki ni usmerjena v tržne nepopolnosti in nima
spodbujevalnega učinka, ni le izguba javnih sredstev, ampak deluje kot zavora
za rast, saj poslabšuje konkurenčne pogoje na notranjem trgu.
Če bi bil nadzor državnih pomoči
osredotočen na kakovost in učinkovitost javne podpore, bi državam članicam
lahko tudi pomagal pri krepitvi proračunske discipline in izboljšanju kakovosti
javnih financ ter posledično boljši porabi davkoplačevalskega denarja.
Carinska unija
Mogoče je pričakovati oživitev razprave
glede Predloga direktive o pravnem okviru Unije za carinske kršitve in
sankcije. Predvidena je predhodna obravnava po vsebinskih sklopih. Od
nadaljnjega poteka razprave je odvisno, ali bo predlog direktive sprejet ali pa
dokončno umaknjen iz razprave, saj gre za občutljiv dosje. Med italijanskim
predsedovanjem se je nadaljevala razprava o Predlogu uredbe o spremembi Uredbe
(ES) št. 515/97 z dne 13. marca 1997 o medsebojni pomoči med upravnimi
organi držav članic in o sodelovanju med njimi in Komisijo zaradi zagotavljanja
pravilnega izvajanja carinske in kmetijske zakonodaje. Republika Slovenija
podpira dokončanje pogajanj na obeh dosjejih.
PROMET, TELEKOMUNIKACIJE IN ENERGIJA
Promet
Republika Slovenija bo osrednjo pozornost
na področju cestnega prometa namenila izboljšanju cestno prometne varnosti. Z
Belo knjigo o prometni politiki iz leta 2011 si EU prizadeva za močno
zmanjšanje števila žrtev nesreč v cestnem prometu do leta 2050 ter povečanje
učinkovitosti prometa in infrastrukture z uporabo informacijskih sistemov.
Varnost v cestnem prometu je pomemben element prometne politike EU, obenem ima
velik pomen tudi za vse prebivalce EU, predvsem zaradi povečanja obsega
cestnega prometa in zahtev državljanov po mobilnosti. Z medobratovalno vseevropsko
pobudo eCall naj bi se v vsa vozila v Evropi uvedle minimalne funkcije, ki bodo
zagotovile, da službe za ukrepanje ob nesrečah ustrezno obravnavajo klice v
sili. Evropska komisija je junija 2013 kot del sklopa pravnih aktov EU za
zagotovitev uvedbe storitve eCall na številko 112 do 1. oktobra 2015
objavila predlog uredbe Evropskega parlamenta in Sveta o zahtevah za
homologacijo za uvedbo avtomobilskega sistema eCall in spremembi Direktive
2007/46/ES. V predlogu je obravnavan del strategije Komisije za storitev eCall,
ki se nanaša na infrastrukturo centrov za obveščanje. Republika Slovenija v
smislu večanja prometne varnosti predlog uredbe o zahtevah za homologacijo za
uvedbo avtomobilskega sistema eCall v celoti podpira in bo podprla čimprejšnji
dogovor o predlogu. V okviru ukrepov za povečanje cestno prometne varnosti je
bila v letu 2011 sprejeta tudi direktiva Evropskega parlamenta in Sveta o lažji
čezmejni izmenjavi informacij o varnosti v cestnem prometu. Z navedeno
direktivo je bil uveden sistem čezmejne izmenjave informacij, ki pristojnemu
organu države članice, v kateri je bila storjena kršitev cestnoprometnih
predpisov, omogoča, da pri državi članici, v kateri je vozilo registrirano,
pridobi podatke, na podlagi katerih bo lahko identificiral osebo, odgovorno za
ugotovljeno kršitev. Sodišče EU je maja letos direktivo razveljavilo zaradi
napačne pravne podlage (pravosodje in notranje zadeve) ter predlagalo Evropski
komisiji, da v roku 12 mesecev, ko bo sprememba direktive učinkovala, predlaga
spremembe, s katerimi bo direktiva temeljila na ustrezni (transportni) pravni
podlagi. Republika Slovenija podpira pripravo predloga sprememb direktive o
lažji čezmejni izmenjavi informacij o prometnih prekrških, povezanih z
varnostjo v cestnem prometu, saj vseskozi podpira ukrepe, ki bi v EU zagotovili
zmanjšanje števila žrtev in večjo prometno varnost.
V okviru enotnega trga na področju
železniškega prometa bo Republika Slovenija osrednjo pozornost namenila
t. i. četrtemu železniškemu svežnju, ki ga je Komisija objavila januarja
2013. Sveženj je sestavljen iz šestih zakonodajnih predlogov, katerih cilj je
zagotoviti večjo konkurenčnost, višjo kakovost in večjo izbiro železniških
storitev v EU in s tem tudi dvigniti povpraševanje po železniških prevozih na
stagnirajočem železniškem trgu EU. Sveženj med glavnimi ukrepi uvaja liberalizacijo
domačega potniškega prometa, na organizacijskem področju pa postavlja izredno
ostre pogoje oziroma varovala v primeru, da prevoznik in upravljavec
infrastrukture delujeta v okviru holdinške strukture. V okviru predsedovanja
tria bo Republika Slovenija zlasti aktivno sodelovala pri obravnavi
zakonodajnih predlogov političnega dela svežnja, in sicer pri predlogu
direktive o spremembi direktive o vzpostavitvi enotnega evropskega železniškega
območja glede odprtja trga notranjih storitev železniškega potniškega prometa
in upravljanja železniške infrastrukture, predlogu uredbe o spremembi uredbe v
zvezi z odprtjem trga za domače storitve železniškega potniškega prevoza ter
predlogu uredbe o razveljavitvi uredbe o skupnih pravilih za normalizacijo kontov
železniških podjetij. Obravnava političnega dela svežnja, ki mu Republika
Slovenija ni naklonjena, se je začela v času italijanskega predsedovanja.
Republika Slovenija že od začetka obravnave tega svežnja meni, da bi bilo treba
prvotno zaključiti implementacijo veljavne zakonodaje EU, in se šele nato
lotiti sprejemanja nove oziroma sprememb veljavne zakonodaje na tem področju.
Republiko Slovenijo skrbi, da bo nova zakonodaja na tem področju povzročila
prekomerno zakonsko urejenost in s tem povezane težave v delovanju tega
sektorja. Republika Slovenija je nadalje zadržana do liberalizacije železniških
potniških storitev, te so v glavnem dnevne migracije. Republika Slovenija si
zato prizadeva, da bi bila na področju javne gospodarske službe izvajanja javnega
potniškega prometa obravnavana kot enotna regija. S tem bi bila ohranjena
možnost, da se storitve javne službe prevoza oddajo izvajalcu z neposredno
pogodbo za področje celotne regije, s čimer bi zagotovila ustrezno stabilnost
storitve.
Za Republiko Slovenijo je na področju
pomorskega prometa še posebej pomembna nadaljnja obravnava zakonodajnega okvira
za prihodnjo pristaniško politiko EU, ki ga je Komisija objavila konec maja
2013. Cilj Predloga uredbe Evropskega parlamenta in Sveta o vzpostavitvi okvira
za dostop do trga pristaniških storitev in finančno preglednost pristanišč je
prispevati k bolj učinkovitemu, medsebojno povezanemu in trajnostno delujočemu
vseevropskem prometnem omrežju, in sicer z oblikovanjem regulatornega okvira,
ki izboljšuje zmogljivost vseh pristanišč in jim pomaga pri obvladovanju
spreminjajočih se prometnih in logističnih zahtev. Obravnava je bila zaradi
negativnega odziva držav članic, kot tudi industrije, ustavljena. Republika
Slovenija je bila do prvotnega predloga zadržana in si je v nadaljnjih
pogajanjih v okviru delovnih teles Sveta EU zavzemala za zagotovitev
upoštevanja posebnosti ureditve upravljanja edinega mednarodnega tovornega
pristanišča v Republiki Sloveniji, kakor tudi za spremembe in dopolnitve
predloga uredbe, tako da bi obstoječa pogodba z Luko Koper d.d. ostala v
veljavi do izteka njene veljavnosti (24. člen predloga uredbe). Republika
Slovenija ima z delniško družbo Luka Koper sklenjeno in podpisano koncesijsko
pogodbo za obdobje do leta 2043. Predčasna prekinitev obstoječega koncesijskega
razmerja med Republiko Slovenijo in Luko Koper d.d., sklenjenega skladno z
veljavno slovensko zakonodajo, bi namreč za Republiko Slovenijo povzročila
prevelike, neracionalne in zelo težko popravljive finančne posledice.
Italijansko predsedstvo je na podlagi
številnih negativnih odzivov in pomislekov večine držav članic do predloga uredbe
v začetku julija 2014 pripravilo nov kompromisni predlog. V postopku
usklajevanja predloga uredbe je Republika Slovenija uspela s predlogom, da naj
obstoječe pogodbe ostanejo v veljavi do prenehanja njihove veljavnosti.
Republika Slovenija je zaradi ustreznosti predlaganih sprememb umaknila svoje
pridržke in podprla sprejetje splošnega pristopa na oktobrskem zasedanju Sveta.
Republika Slovenija bo v okviru ukrepov za
vzpostavitev enotnega trga na področju letalskega prometa dejavno sodelovala
pri obravnavi predloga uredbe Evropskega parlamenta in Sveta o izvajanju
enotnega evropskega neba (prenovitev). Sveženj obravnava številna vprašanja, ki
so ostala nerešena pri razvoju enotnega evropskega neba od leta 2004 in ki se
nanašajo zlasti na uspešnost zagotavljanja navigacijskih storitev v zračnem
prometu in potrebo po razjasnitvi institucionalnega okolja na ravni EU. Prvi
odzivi držav članic so v večini negativni, prav tako tudi odzivi stroke, medtem
ko ga letalska industrija podpira. Republika Slovenija se načeloma strinja, da
so na evropski ravni potrebni ukrepi za povečanje učinkovitosti upravljanja
zračnega prometa v EU, zato pozdravlja aktivni pristop Evropske komisije, s
katerim bi v prihodnosti omogočili še dodatno izboljšanje varnosti, povečanje
zmogljivosti zračnega prostora, zmanjšanje stroškov upravljanja zračnega
prometa in zmanjševanje negativnih vplivov na okolje. Republika Slovenija pa ne
podpira ukrepov, ki s predpisovanjem sistemskih, strukturnih in operativnih sprememb
namesto varnosti zračnega prometa v ospredje postavljajo doseganje cilja
stroškovne učinkovitosti. Zato predlaga, da se počaka na rezultate izvajanja
obstoječe zakonodaje EU in se nato začne priprava nove zakonodaje na tem področju.
Republika Slovenija ne podpira predloga uredbe, ki se osredinja le na nabor
ukrepov za zmanjševanje stroškov, in ne vsebuje mehanizmov spodbujanja
ekonomije obsega oziroma ekonomičnosti po posameznih specifičnih področjih
izvajanja navigacijskih služb zračnega prometa (NSZP). Republika Slovenija prav
tako ne podpira predlaganega načina razmerja med Agencijo EU za varnost v
letalstvu (EASA) in nacionalnimi nadzornimi organi, saj je ta po mnenju
Republike Slovenije neprimerno urejen in pomanjkljiv glede določb o osebju
nacionalnih nadzornih organov. Republika Slovenija je proti centralizaciji
procesa odločanja o razvoju in izvajanju NSZP, ki ga predlog uvaja, saj vodi k
zmanjševanju vloge in vpliva držav članic in jih omejuje pri izpolnjevanju
njihovih mednarodnih obveznosti pri zagotavljanju NSZP, zlasti ob upoštevanju
Konvencije o mednarodnem civilnem letalstvu. Republika Slovenija tudi ne
podpira predloženega načrta izvedbe in sistema pristojbin, funkcionalnih blokov
zračnega prostora, vključenosti porabnikov zračnega prostora, podpornih služb
in vloge upravljavca omrežja. Republika Slovenija prav tako ne podpira
predloga, ker ima zanjo negativne posledice na obrambnem področju, na področju
proračuna, javne uprave in gospodarstva.
Nova politika TEN-T s svojim celovitim in
jedrnim omrežjem prikazuje učinkovito multimodalno dimenzijo, saj obsega
trajnostne, varne in kakovostne prometne storitve pri vseh oblikah prevozov.
Infrastruktura TEN-T bo omogočala v prihodnost usmerjen transportni sistem,
predvsem prek olajšav, ki bodo spodbujale nizkoogljične rešitve in preko nove
generacije konceptov storitev ter tehnoloških inovacij na drugih področjih. Za
zagotovitev implementacije infrastrukturnih planov v zastavljenih rokih sta
bila kot integralni del politike TEN-T predstavljena dva močna instrumenta EU:
Instrument za povezovanje Evrope s koridorji jedrnega omrežja ter Instrument za
povezovanje Evrope (IPE), ki naj bi spodbudil naložbe na področju vseevropskih
omrežij ter omogočil, da se v celoti izkoristijo sinergije med prometnim,
telekomunikacijskim in energetskim sektorjem in s tem optimizirajo stroški
izvajanja. Koridorji jedrnega omrežja so ključen instrument za koordinacijo
čezmejnega sodelovanja, sodelovanja med sektorji in sodelovanja med
organizacijami za pravočasno dokončanje jedrnega omrežja. Financiranje prek IPE
bo največ pozornosti namenilo prav financiranju koridorjev jedrnega omrežja.
Sinergije, ki jih koridorji ustvarjajo med infrastrukturo, prometom in drugimi
politikami, obenem omogočajo kombiniranje IPE z dopolnilnim financiranjem iz
ostalih virov EU. Republika Slovenija bo podprla rešitve, ki bodo prispevale k
učinkovitejši implementaciji nove politike TEN-T in s tem zagotovila kakovostno
infrastrukturo za trajnostno mobilnost, ki lahko zagotovi visoko raven
dostopnosti in mobilnosti ter hkrati omogoča, da se izognemo njunim negativnim
učinkom.
V okviru pogajanj o podnebno energetskem
okviru 2030 si bo Republika Slovenija prizadevala za upoštevanje specifik
svojega prometnega sektorja ter ustrezne olajšave pri nacionalnih ciljih
zmanjševanja emisij toplogrednih plinov za leto 2030.
Energija
V pogajanjih o podnebno energetskem okviru
2030 si bo Republika Slovenija prizadevala za sprejetje ambicioznih ciljev na
ravni EU do 2030, pri določitvi ukrepov za posamezne države članice pa za
upoštevanje nacionalnih posebnosti.
Na poziv Evropskega sveta je Komisija konec
maja 2014 predložila Evropsko strategijo za energetsko varnost, v kateri
predlaga vrsto kratkoročnih, srednje in dolgoročnih ukrepov za izboljšanje
energetske varnosti. Republika Slovenija pozdravlja večino predlaganih ukrepov
za izboljšanje energetske varnosti EU, posebno pozornost pa bo treba nameniti
energetski infrastrukturi. Pri tem bo Republika Slovenija opozarjala, da se kakršnakoli
identifikacija prednostnih energetskih projektov EU opravi na podlagi jasnih in
preglednih meril ter temelji na uveljavljenem sistemu t.i. projektov skupnega
interesa.
Akcijski načrt za izvajanje notranjega
energetskega trga na maloprodajni ravni ter zanesljiva, trajnostna in
konkurenčna energija sta ključna za gospodarstvo, industrijo in državljane EU.
Za dosego ciljev te politike EU potrebuje delovanje znotraj svojih meja in
ustrezne instrumente, s katerimi bo spodbujala svoje interese na tujem. Vse to
morajo podpirati dobro delujoč enotni trg in poštena konkurenca, učinkovita
javna uprava ter predvidljiva in sodobna ureditev. To je ključna naloga za
Komisijo. Zagotavljanje polnega izvajanja pravil notranjega trga na ključnih
področjih, kot so storitve in energetika, ter dokončanje posodobitve pravil o
državni pomoči bosta pomemben korak k dokončanju enotnega trga.
Vsi odjemalci energije morajo imeti do leta
2014 dostop do popolnoma integriranega energetskega trga in še dodatno varnost
energetskih povezav z drugimi državami članicami. Posebno pozornost je treba
nameniti maloprodajnim trgom za energijo, da se zagotovi, da lahko potrošniki v
celoti izkoristijo ugodnosti notranjega energetskega trga. Tudi energetska
učinkovitost bo v obdobju predsedovanja aktualnega tria visoko na dnevnem redu,
da se izboljšata konkurenčnost in trajnost.
Telekomunikacije in informacijska družba
Enotni digitalni trg pomembno prispeva k
rasti in produktivnosti vseh sektorjev gospodarstva v EU, zato Republika
Slovenija podpira prizadevanja za njegovo dokončno oblikovanje. Še posebej so
pomembni ukrepi, ki bodo podprli razvoj in uporabo digitalnih storitev, vsebin
in proizvodov ter e-poslovanja na splošno, kot so čezmejno priznavanje elektronskih
identifikacijskih sredstev, storitve zaupanja, varstvo omrežij in informacij,
varstvo podatkov, prilagoditev avtorskih pravic in intelektualne lastnine
digitalni dobi, vključno glede digitalizacije kulturnih vsebin (digitalna
knjižnica, EUROPEANA), in tudi izenačitev obdavčenja digitalnih in fizičnih
proizvodov. Interes Republike Slovenije je, da je pri oblikovanju enotnega
digitalnega trga kar najbolj aktivna in da se pravočasno pripravi na
enakopravno vključitev vseh slovenskih deležnikov.
Republika Slovenija bo dejavno sodelovala pri
nadaljnji obravnavi predloga direktive Evropskega parlamenta in Sveta o ukrepih
za zagotavljanje visoke skupne ravni varnosti omrežij in informacij v Uniji.
Informacijski in komunikacijski sistemi so namreč postali bistveni za delovanje
sodobne družbe in gospodarstva, hkrati pa se v njih povečuje število, pogostost
in kompleksnost varnostnih incidentov (človeške ali tehnične napake, naravne
nesreče, zlonamerni napadi), kar lahko ogrozi delovanje nacionalnega
gospodarstva in notranjega trga EU, vitalnih funkcij družbe ter povzroči znatne
finančne izgube. Predlog direktive celostno naslavlja problematiko varnosti
omrežij in informacij v EU z izboljšanjem pripravljenosti na nacionalni ravni,
sodelovanja med državami članicami na področju varnosti omrežij in informacij
ter kulture upravljanja tveganj in obveščanja o incidentih v organih javne
uprave in v t. i. tržnih udeležencih, ki upravljajo s kritičnimi
infrastrukturami (energetska, prometna, finančna, zdravstvena) ali izvajajo
storitve informacijske družbe (platforme za e-trgovanje, portali za spletna
plačila, družabna omrežja, iskalniki, storitve računalništva v oblaku,
prodajalne z aplikacijami). Republika Slovenija se strinja s cilji in namenom
predloga direktive, saj je treba poskrbeti za primerno stopnjo varnosti
informacijskih in komunikacijskih sistemov zaradi posledic, ki jih lahko imajo
različni varnostni incidenti. Ocenjuje, da predlog direktive ustrezno in
celostno naslavlja zadevno problematiko. Zaveda se, da morajo biti določbe
direktive dovolj prožne, da bodo veljale dlje časa, da bodo državam članicam
omogočale, da ohranijo obstoječe strukture, in da ne bodo povzročale
prekomernih bremen. Hkrati pa meni, da je treba ohraniti določeno stopno
ambicioznosti, da se bo izboljšala raven varnosti omrežij in informacij v EU.
Prizadevala pa si bo, da bodo konkretne rešitve med obravnavo predloga
direktive še izboljšane z vidika njihove izvedljivosti in jasnosti.
Septembra 2013 je Komisija predstavila
sveženj ukrepov (sporočilo, priporočilo in predlog uredbe), ki stremi k
vzpostavitvi enotnega trga elektronskih komunikacij (kot dela enotnega
digitalnega trga). Bistven element novega svežnja je Predlog uredbe Evropskega
parlamenta in Sveta o ukrepih za evropski enotni trg elektronskih komunikacij
in doseganje povezane celine ter spremembi direktiv 2002/20/ES, 2002/21/ES in
2002/22/ES ter uredb (ES) št. 1211/2009 in (EU) št. 531/2012 (povezana celina),
ki naj bi skušal odpraviti s strani Komisije ugotovljene težave v sektorju
(zaradi fragmentirane uporabe določb sedanje zakonodaje EU) s poenostavitvijo
pravil EU za operaterje, z ukinitvijo premij za mobilno gostovanje in
mednarodne klice znotraj EU, z zaščito odprtega interneta (omrežna
nevtralnost), z novimi usklajenimi pravicami za potrošnike in s koordiniranim
dodeljevanjem spektrov, ob tem pa postavlja tudi nekatera regulativna načela in
pravila. O predlogu je v sklopu digitalne ekonomije razpravljal tudi Evropski
svet oktobra 2013, pri čemer je besedilo njegovih sklepov ostalo precej
nevtralno, predvsem glede časovnice za njegovo sprejetje, za kar si je
prizadevala tudi Republika Slovenija. Republika Slovenija na splošno podpira
cilje predloga te uredbe, vendar je na splošno zadržana do vrste ukrepa
(uredba), načina njegove priprave, predvidenih rokov za njegovo sprejetje in
uveljavitev, doseganja deklariranih ciljev s predvideno ureditvijo, posledic za
stabilnost in predvidljivost zakonodajnega okolja, delno pa tudi do njegove
vsebine. Republika Slovenija ni naklonjena hitenju pri obravnavi tako
kompleksnega in daljnosežnega zakonodajnega ukrepa, še posebej, ker pri njegovi
pripravi ni bila opravljena ustrezna javna razprava in se predvidene rešitve in
njihove posledice niso mogle v zadostni meri preverili, še posebej z vidika
vpliva na majhne države članice, majhne operaterje, uporabnike in upravno
breme. Tudi operaterji in drugi deležniki nas opozarjajo na negativne učinke
tega predloga, če bi bil sprejet brez temeljitih popravkov. Evropski parlament
je aprila 2014 v prvi obravnavi sprejel amandmaje, s katerimi je precej
spremenil predlog uredbe, po drugi strani pa se je šele julija 2014 zaključila
prva podrobnejša obravnava celotnega besedila predloga na ravni delovnih teles
Sveta EU. Na splošno imajo države članice podobne pomisleke kot Republika
Slovenija, tako da se bo verjetno treba najprej odločiti, kako nadaljevati
obravnavo tega predloga – dati kakovosti in predvidljivosti zakonodaje prednost
pred hitrostjo njenega sprejetja.
Republika Slovenija bo na področju razvoja
interoperabilnih e-storitev na notranjem trgu posebno pozornost namenila tudi
predlogu sklepa Evropskega parlamenta in Sveta o uvedbi programa za
interoperabilnostne rešitve za evropske javne uprave, podjetja in državljane
(ISA2). Interoperabilnost kot sredstvo za posodobitev javnega sektorja pomeni
kontinuiteto prizadevanj Komisije za delovanja enotnega notranjega trga znotraj
EU na področju interoperabilnega elektronskega poslovanja javnih uprav držav
članic za spodbujanje čezmejnih in čezsektorskih storitev. ISA2 je pomembna
tudi z vidika bolj usklajenega delovanja samih institucij Komisije na področju
informatizacije različnih področij delovanja javnega sektorja. Ravno
interoperabilnost je ena od pomembnih prioritet v okviru modernizacije
delovanje javnega sektorja. Program ISA2 bo nadaljeval pripravo različnih
politik, konceptov, platform, orodij ipd. za pomoč državam članicam pri razvoju
čezmejnih in čezsektorskih elektronskih storitev javnih uprav. Program ISA2
(kot že prej njegovi predhodni programi ISA, IDABC in IDA II) v ta namen vzpostavlja
rešitve na različnih ravneh interoperabilnosti, od organizacijske, pravne, semantične
in tehnične. Republika Slovenija podpira predlog sklepa o uvedbi ISA2 in izraža
tudi podporo za njegovo takojšnjo uveljavitev po izteku sedanjega programa ISA,
ki se izteče leta 2016.
Republika Slovenija bo nadaljevala
sodelovanje v pilotih velikih razsežnosti iz programa Evropske komisije za
konkurenčnost in inovacije, kot je na primer STORK 2.0 za čezmejno
e-avtentikacijo in e-SENS za vzpostavitev in konsolidacijo gradnikov za
storitev zaupanja.
VISOKO ŠOLSTVO, ZNANOST IN TEHNOLOGIJA
Visoko šolstvo
Tudi v prihodnjem obdobju se bo nadaljevalo
delo na področju uresničevanja ciljev iz dokumenta Spodbujanje rasti in
delovnih mest – program za posodobitev evropskih visokošolskih sistemov. Da se
zagotovi kar največji prispevek evropskih visokošolskih sistemov k pametni,
trajnostni in vključujoči rasti, je treba izvesti ukrepe na nekaterih ključnih
področjih: zagotovitev zadostnega števila diplomantov s terciarno izobrazbo in
raziskovalcev, izboljšanje kakovosti in ustreznosti visokošolskega
izobraževanja, krepitev kakovosti z mobilnostjo in čezmejnim sodelovanjem,
povezovanje visokošolskega izobraževanja, raziskovanja in podjetij za odličnost
in regionalni razvoj ter izboljšanje upravljanja in financiranja.
Prednostne naloge EU na področju visokega
šolstva se zrcalijo tudi v prednostnih usmeritvah Resolucije o Nacionalnem
programu visokega šolstva 2011–2020. Odprt dostop do visokega šolstva in
neovirano dokončanje študija, mednarodna mobilnost ter zaposljivost visoko
izobraženih kadrov so med ključnimi cilji Republike Slovenije, ki bodo
neposredno krepili konkurenčno sposobnost slovenskega gospodarstva in EU.
Republika Slovenija si bo tudi v prihodnje prizadevala okrepiti sodelovanje
visokošolskih institucij z gospodarstvom pri oblikovanju in izvajanju
študijskih programov, ki bodo nudili visoko izobraženim kadrom kompetence,
potrebne za hiter in učinkovit odziv na potrebe trga dela. Tako naj bi
slovensko visoko šolstvo do leta 2020 postalo dostopno, kakovostno, učinkovito,
mednarodno odprto in odzivno na potrebe širšega okolja.
Raziskave, razvoj in inovacije
Tako Republika Slovenija kot EU se zavedata
pomena vlaganj v raziskave in inovacije. Cilj strategije Evropa 2020 glede 3 %
BDP vlaganj vanje je na podlagi Nacionalnega reformnega programa 2014–2015 tudi
slovenski cilj (v letu 2012 je Slovenija po podatkih Eurostat dosegla kar 2,8 %
BDP vlaganj v raziskave, razvoj in inovacije, 2,63 % pa po podatkih SURS). Do
leta 2020 pa si je Republika Slovenija v Resoluciji o raziskovalni in
inovacijski strategiji Slovenije zadala še bolj ambiciozen cilj vlaganj 3,6 %
BDP.
Trenutni razdrobljenosti raziskovalnih
pristopov v EU se bomo lahko izognili tudi z učinkovito izvedbo programa Obzorje
2020, ki s proračunom 80 milijard eurov pomeni največji raziskovalni program na
svetu za financiranje raziskovalnih, razvojnih, inovacijskih in
demonstracijskih dejavnosti. Za slovenske raziskovalce, ustanove in inovativna
podjetja učinkovito vključevanje v ta program pomeni velike možnosti v smislu
nadnacionalnega povezovanja prek skupnih konzorcijev. Cilj Republike Slovenije
je, da se neposredno in s pomočjo učinkovito vzpostavljenega podpornega sistema
(nacionalne kontaktne točke) zainteresirane znanstvene ustanove in podjetja
uspešno vključujejo v razpise skupnih projektov, kar bo obogatilo naš majhen, a
odličen znanstveni trg, prispevalo h kritični masi v raziskavah in tudi
povečalo učinkovitost javnih sredstev za raziskave.
V tem okviru je potrebna tudi čimprejšnja
vzpostavitev polnega delovanja Evropskega raziskovalnega prostora (ERA) in
odprava obstoječih ovir v smeri okrepljenega nadnacionalnega sodelovanja,
učinkovitejših nacionalnih raziskovalnih sistemov in odprtega trga za
raziskovalce. Republika Slovenija se bo še naprej zavzemala tako za
vzpostavitev kot tudi nenehno izboljševanje kakovosti ERA. Reforme nacionalnih
raziskovalnih sistemov so namenjene ne le krepitvi zmogljivosti EU na področju
raziskav, temveč tudi krepitvi nacionalnih zmogljivosti.
Z uveljavitvijo Lizbonske pogodbe se je
vzpostavila pristojnost EU na področju vesolja in s tem je EU v zadnjem
desetletju postala pomemben akter na tem področju. Institucije in države
članice v okviru EU vse več pozornosti usmerjajo v izkoriščanje možnosti
vesoljskih tehnologij za gospodarske priložnosti na zemlji ter bolj učinkovito
odzivanje na okoljske izzive in naravne nesreče. V luči novih pristojnosti EU
je treba bolje opredeliti tudi njeno vlogo v Evropski vesoljski agenciji (ESA).
Namen vzpostavitve programa Copernicus je učinkovito opazovanje zemlje s cilji
zaščite okolja, civilne zaščite in varnosti prek komercialnih aplikacij
vesoljskih tehnologij. Vzpostavitev Podpornega programa za nadzor in sledenje v
vesolju (SST) pa ima cilj vzpostaviti mrežo za spremljanje dogajanja v orbitah
ter zmogljivosti za obdelavo tovrstnih podatkov.
Republika Slovenija, ki je pridružena
članica ESA od leta 2010, bo podpirala krepitev odnosov EU-ESA, saj bo boljše
sodelovanje omogočilo večjo odprtost ESA za evropsko industrijo, predvsem za
mala in srednja podjetja ter manjše države EU. Ker EU prispeva največ v ESA
(pribl. 900 mrd. EUR letno), je polnopravno članstvo Slovenije v ESA ključ za
gospodarske učinke naših že zdaj prisotnih vlaganj v vesolje prek EU. Republika
Slovenija se aktivno vključuje v vesoljske projekte. Še naprej bo podpirala
uvedbo programa Copernicus in tudi podpornega sistema SST, ki bo zagotovil
varnost in zanesljivost v delovanju evropskih vesoljskih infrastruktur,
vključno s prihodnjimi slovenskimi zmogljivostmi na tem področju.
IZOBRAŽEVANJE, MLADINA, KULTURA, ŠPORT
Izobraževanje
Ustvarjalnosti in inovativnosti, ki sta del
strateškega načrta Izobraževanje in usposabljanje 2020, Republika Slovenija
pripisuje velik pomen za prihodnjo konkurenčnost EU. Navedeni strateški načrt
je eden ključnih dokumentov za sodelovanje držav članic na področju
izobraževanja in usposabljanja.
Podpora večjezičnosti in spodbujanju učenja
tujih jezikov je za Republiko Slovenijo zelo pomembno prednostno področje, saj
so jezikovne kompetence ključne za spodbujanje mobilnosti, prispevajo k
zaposljivosti in osebnemu razvoju evropskih državljanov v skladu s cilji
strategije Evropa 2020 za rast in delovna mesta. Komisija bo v prihodnjem
obdobju skupaj z državami članicami skušala pripraviti predlog skupnega
zbiranja podatkov o znanju jezikov po posameznih državah.
V prihodnjem obdobju bo potekala prenova
strategije Evropa 2020 v smislu vloge izobraževanja in usposabljanja v njej.
Republika Slovenija meni, da sta izobraževanje in usposabljanje za družbeni
razvoj zelo pomembna. Opozorili bi pa na preveliko poudarjanje prilagajanje
sistema izobraževanja trgu dela. Treba je predvsem okrepiti sodelovanje med sektorjema
izobraževanja in trga dela v smislu dolgoročnejšega usklajevanja potreb trga
dela in zahtev gospodarstva. Prav tako je pomembno opolnomočiti mlade ljudi za
spremembe, ki jih prinašajo spremenjene razmere na trgu dela (potrebna je
visoka stopnja prožnosti).
Republika Slovenija že dosega oba
zastavljena referenčna cilja (1. delež prebivalstva v starosti med 30 in 34 let
z doseženo terciarno izobrazbo 40 %, ki je hkrati tudi nacionalni cilj do leta
2020; 2. zgodnje opuščanje izobraževanja med populacijo v starosti med 18 in 24
let se mora zmanjšati pod 10 %, na nacionalni ravni pa je cilj ohranitev
zgodnjega opuščanja izobraževanja na stopnji do 5 %), se pa hkrati sooča z
visoko brezposelnostjo mladih in neusklajenostjo med znanji, ki so potrebna na
trgu dela, in znanji, ki jih imajo mladi ob zaključku izobraževanja.
Nadaljevalo se bo delo na področju
poklicnega izobraževanja in usposabljanja v skladu z Bruškim komunikejem
2011–2020, ki je za Republiko Slovenijo eno od prednostnih področij. Republika
Slovenija si bo prizadevala uresničevati cilje, kakor so zastavljeni v
navedenem dokumentu. Ciljno usmerjene naložbe v poklicno izobraževanje in
usposabljanje so bistvene za inovacije, rast in konkurenčnost. Učenje ob delu
ter zlasti vajeništvo in drugi dualni sistemi izobraževanja pomagajo olajšati
prehod od izobraževanja k delu. Ti sistemi zahtevajo jasen zakonodajni okvir,
določitev vlog različnih akterjev, zlasti zaposlitveni vidik, in vključitev v
celotni izobraževalni sistem. V letu 2015 bo predvidoma aktualno Skupno
evropsko področje znanj in kvalifikacij; s preglednimi sistemi kvalifikacij bi
le-to omogočilo prenos in akumulacijo učnih rezultatov, kot tudi priznavanja
kvalifikacij in kompetenc, v pomoč pa bo tudi pri čezmejni mobilnosti.
Republika Slovenija je usmerjena v
odpiranje ustvarjalnih učnih okolij v izobraževalnih ustanovah tako v smislu
višje ravni timskega vodenja in večje prožnosti ter e-poslovanja kot tudi
razvojne naravnanosti in inovativnosti poučevanja ter razvoja in zagotavljanja
odprtih učnih vsebin in storitev. Nove razvojne možnosti bodo okrepljene z
učinkovitim vključevanjem uporabe informacijsko-komunikacijskih tehnologij,
interdisciplinarnim pristopom ter vključevanjem vseh deležnikov (neposrednih in
posrednih) in sektorjev (izobraževanje, gospodarstvo, razvojno-raziskovalni
sektor).
Na področju izobraževanja odraslih bo
Republika Slovenija v prihajajočem obdobju podpirala prioritete, zapisane v
Resoluciji o nacionalnem programu izobraževanja odraslih v Republiki Sloveniji
za obdobje 2013–2020.
Mladina
Podlaga za delo v Svetu v prihodnjem 18-mesečnem
obdobju bosta Strategija EU za mlade (2009–2018), ki vse države članice poziva
k ustvarjanju več priložnosti za vse mlade pri izobraževanju in na trgu dela
ter k spodbujanju aktivnega državljanstva, socialnega vključevanja in solidarnosti
med vsemi mladimi ter Resolucija o delovnem načrtu za mladino v obdobju
2014–2015 in Resolucija o pregledu procesa strukturiranega dialoga z mladimi,
vključno s socialno vključenostjo mladih.
V letu 2015 bodo na področju mladine
prednostne naloge, ki jih Republika Slovenija podpira: mladinsko delo ter
neformalno in priložnostno učenje (s poudarkom na zaposlovanju, podjetništvu,
izobraževanju, socialni vključenosti, zdravju in dobrobiti mladih) – za
Republiko Slovenijo bodo pomembni povečanje vloge mladinskega dela, civilno
udejstvovanje in participacija mladih, kjer bo Republika Slovenija razvijala
ključne dejavnosti. Napori bodo usmerjeni tudi v družbeno, politično in
formalno priznavanje neformalnega učenja mladih in mladinskega dela;
spodbujanje medsektorskega povezovanja v okviru strategij EU (s poudarkom na
temah kot so razvijanje spretnosti in kompetenc mladih z namenom zaposlovanja,
krepitev razvoja mladinskih politik na nacionalni ravni in ravni EU) – zaradi
visoke brezposelnosti mladih bo Republika Slovenija še posebej zagovarjala
ukrepe, ki bodo olajšali prehod mladih iz izobraževanja v zaposlovanje in
njihov položaj na trgu dela. V tem pogledu bo še posebej pomembno spodbujanje
podjetništva in podjetniškega duha med mladimi. Za Republiko Slovenijo je
zlasti pomembno tudi medresorsko sodelovanje in iskanje sinergijskih učinkov
med različnimi resornimi politikami; opolnomočenje mladih je prednostna naloga
naslednjega cikla strukturiranega dialoga z mladimi, pri čemer bo poudarek na
dostopnosti do pravic mladih, avtonomiji, participaciji in aktivnem
državljanstvu – strukturiran dialog z mladimi Republika Slovenija prepoznava
kot pomembno orodje, namenjeno zagotovitvi pravočasnega in učinkovitega
prispevka mladih k oblikovanju javnih politik, zato si bo Republika Slovenija
prizadevala za njegovo krepitev.
Kultura in avdiovizualna politika
Republika Slovenija si bo v Svetu EU še
naprej prizadevala za bolj okrepljeno vlogo kulture in kulturne dediščine. Tudi
v prihodnje bo aktivno (so)ustvarjala in spodbujala ambiciozne pobude na ravni
EU, saj omogočajo večjo vidnost prispevka kulture, še zlasti pa pripomorejo k
večji prepoznavnosti Republike Slovenije in njeni pozitivni podobi na ravni EU.
Delovni načrt za kulturo, ki se bo izvajal
v letih 2015–2018, vsebuje naslednje ključne prioritete, ki jih je zagovarjala
tudi Republika Slovenija: kulturno dediščino, kulturne in kreativne industrije,
medkulturni dialog, kulturno-umetnostno vzgojo, kulturo v zunanjih odnosih in
kulturno raznolikost. Večina prednostnih nalog je v skladu z Resolucijo
Republike Slovenije o nacionalnem programu za kulturo 2014–2017. Na ravni EU je
ključen poudarek dan predvsem kulturni dediščini, ki sodi v osrčje evropskega
povezovanja. Po mnenju Republike Slovenije je pomembna za ustvarjanje in razvoj
družbenega kapitala in spodbujanje ustvarjalnosti v družbi. Obenem pripomore k
odpravljanju neenakosti v družbi, omogoča socialno vključevanje ter spodbuja
socialno kohezijo. Prinaša pomembne gospodarske učinke in pripomore k
izpolnjevanju ciljev strategije Evropa 2020, saj spodbuja regionalni razvoj in
podpira trajnostni razvoj podeželja. Pomembno vlogo ima tudi pri trajnostnem
gospodarjenju z okoljem ter gospodarsko učinkovitem povezovanju s kulturnim
turizmom.
Republika Slovenija bo podpirala razvoj
storitev e-arhiviranja, saj bo (v skladu z evropskimi trendi o pospeševanju
ponovne uporabe informacij »re-use«) s tem izboljšana dostopnost do različnih
vsebin s področja kulturne dediščine in to tako našim državljanom kot
zainteresiranim v tujini. Podjetjem in javnemu sektorju pa bo z e-arhiviranjem
ponujena nova možnost za razvoj storitev na področjih povezanih s kulturno
dediščino. Hkrati z varovanjem kulturne dediščine, ki je nastala v elektronski
obliki, bo Republika Slovenija posebno pozornost posvečala digitalizaciji
kulturne dediščine v klasični obliki, saj gre za ključno strategijo za večjo
dostopnost do kulturne dediščine in hkrati najboljši vložek v materialno
varstvo (zlasti premične) kulturne dediščine, ki je po digitalizaciji
uporabnikom ni potrebno posredovati v izvirniku.
Kulturni in kreativni sektorji pomembno
prispevajo h gospodarski rasti in zaposlenosti v EU, zato bodo pomembno
zaznamovali tudi prihodnja zavzemanja na področju nacionalnih kulturnih politik
in skupna zavzemanja držav članic na ravni EU. Republika Slovenija poudarja, da
je za razvoj sektorja nujno spodbuditi povezovanje ustvarjalcev in preostalih
gospodarskih sektorjev kot je npr. vključevanje oblikovanja v projekte podjetij
ter na splošno oblikovanja v njihove marketinške strategije na vseh ravneh –
lokalni, nacionalni in ravni EU. To vključevanje in povezovanje pomeni
nadgradnjo projektov podjetij, boljšo prepoznavnost in višjo kakovost
produktov. Odgovornost za razvoj področja po mnenju Republike Slovenije ne more
temeljiti zgolj na kulturnih politikah; potreben je celovit pristop za
vključitev spodbud sektorja v vse relevantne strategije in politike, kamor
sodijo predvsem primerno zakonsko okolje ter ureditev razmer na področjih
intelektualne lastnine in davkov in dostop do finančnih virov. Za doseganje
globalne konkurenčnosti kulturnih in ustvarjalnih sektorjev pa je potreben
medsektorski pristop, tako na nacionalnih ravneh kot na ravni EU.
V okviru filmske in avdiovizualne politike
poteka revizija Evropske konvencije o filmski koprodukciji, z morebitnimi
novimi pobudami pa bi bilo mogoče načrtno spodbujati kroženje avdio-vizualnih
del in njihovo dostopnost na tako na evropskem kot globalnem trgu.
V letu 2015 je napovedan pregled in
ugotavljanje potrebe po morebitni prenovi direktive o avdiovizualnih medijskih
storitvah oziroma ugotavljanje, ali obstoječi pravni okvir še sledi hitremu
tehnološkemu napredku. Na tem področju si bo Republika Slovenija prizadevala za
oblikovanje politik in ukrepov, ki omogočajo vidnejšo vlogo manjših držav pri
oblikovanju skupnega evropskega trga avdiovizualnih storitev.
Kulturi in medkulturnemu dialogu se
priznava velik pomen pri spodbujanju socialne kohezije. Republika Slovenija se
bo tudi v prihodnje zavzemala za varovanje in spodbujanje kulturne in jezikovne
raznolikosti, razvijanje medkulturnega dialoga in razvoj medkulturnih
kompetenc, vključno z večjezičnostjo, kot tudi za vključitev kulturnih tematik
v druge politike – predvsem mladinsko in zunanjo politiko, znanost,
avdiovizualno politiko ter politiko izobraževanja.
Kot pomembno prečno vprašanje bo Republika
Slovenija izpostavljala tudi kulturno-umetnostno vzgojo, ki sega na vsa
področja človekovega bivanja in je pomembna za kakovosten, zdrav in ustvarjalen
življenjski slog ter celovit razvoj slehernega posameznika in vključujoče
družbe.
Kulturo v zunanjih odnosih Republika
Slovenija razume kot »mehko moč«, ki gradi mostove med narodi tudi tam, kjer
druga politična sredstva odpovedo. Republika Slovenija meni, da skupne pobude
EU na področju kulture v zunanjih odnosih ne morejo nadomestiti kakovostnega
bilateralnega sodelovanja držav članic, lahko pa predstavljajo dodano vrednost
in nadgradnjo navedenih prizadevanj. Republika Slovenija se zavzema za
določitev skupnih strateških ciljev na ravni EU, pri čemer se razprava ne bi
smela zaključiti le ob določanju geografskih prioritet, pač pa bi morala biti
posvečena razmisleku o vsebinskih prioritetah, ki jih države članice prepoznavamo
kot skupne in jih zato želimo deliti z drugimi kot skupne evropske vrednote.
Šport
Podlaga za delo v Svetu EU bo Resolucija
Sveta in predstavnikov vlad držav članic o drugem delovnem načrtu EU za šport v
obdobju 2014–2017, katere delovna področja so enaka kot v iztekajočem se
delovnem načrtu in jih sestavljajo trije sklopi:
Na področju integritete športa je za
Republiko Slovenijo prednostna naloga Priporočilo o dopingu in preprečitve
dopinga v rekreativnem športu. Republika Slovenija meni, da vse bolj prefinjene
poti in uporaba prepovedanih snovi narekujejo nujne ukrepe držav članic in EU.
Treba je poskrbeti za čim trdnejšo zavezanost k skupnemu sodelovanju tako
represivnih organov ter organov pregona s civilno športnimi organizacijami,
klubi, društvi in zvezami. Njihovo skupno ukrepanje mora temeljiti na uporabi
sodobnih informacijsko komunikacijskih tehnologij, ki jih uporabljajo tudi
posredniki in trgovci s prepovedanimi snovmi. V sklopu zagotavljanja
integritete športa skladno s 165. členom Pogodbe o delovanju EU postaja vse
pomembnejši boj proti prirejanju izidov na športnih tekmovanjih. Republika
Slovenija podpira enotni nastop EU-28 na tem področju in čimprejšnjo
uveljavitev določb Konvencije Sveta Evrope o prirejanju izidov na športnih
tekmovanjih, ki je bila sprejeta na 13. Konferenci ministrov Sveta Evrope za
šport septembra 2014 v Švici. Prirejanje športnih rezultatov namreč spada v
kategorijo ilegalnih športnih stav, ki dolgoročno poleg nasilja in dopinga
izredno kvarno vplivajo na kredibilnost in integriteto športa ter še posebej na
nenadzorovano odlivanje prepotrebnih sredstev za razvoj športa, ki se v veliki
meri za šport zagotavljajo iz prirejanja iger na srečo.
Glede gospodarskega vidika Republika
Slovenija meni, da je šport v družbi pomemben dejavnik ekonomske učinkovitosti
držav in zato podpira sprejetje usklajenih standardov znotraj držav članic EU
za izvajanje raziskav in analiz glede ekonomske upravičenosti in prispevka
športa k nacionalnemu gospodarstvu. Republika Slovenija bo poudarjala pomen
velikih športnih dogodkov. Meni, da je področje načrtovanja, naložb v športno
infrastrukturo in prirejanja velikih mednarodnih športnih prireditev zelo
pomembno za razvoj športa, družbe in za zagotavljane novih delovnih mest ter za
vsako gospodarstvo na nacionalni kot tudi evropski ravni.
Na področju šport in družba velja
izpostaviti poklicno ter strokovno usposabljanje na področju športa, ki naj se
v procesu svojega razvoja čim bolj približa Enotnemu evropskemu
kvalifikacijskemu okviru ter Priporočilo o spodbujanju prostovoljstva v športu,
vključno z najboljšimi praksami. Socialni vidik športa je v Republiki Sloveniji
zelo poudarjen, ima izjemno kohezivno moč, zaradi česar športu priznavamo zelo
pomembno vlogo pri spodbujanju k prostovoljnemu delu in k dejavni udeležbi v
družbi pri spodbujanju solidarnosti, strpnosti in odgovornosti. Šport je
izvrstno orodje za integracijo marginalnih in drugih ranljivih skupin v družbo.
Prav tako šport nosi posebno družbeno odgovornost na področju zagotavljanja
oziroma ohranjanja zdravja vseh plasti moderne družbe, ki zaradi sodobne
tehnologije in hitrega življenjskega ritma pozablja na osnovno prvino
človeškega življenja – gibanje. Slednje pa je glavni vir zdravja tako
posameznika kot vseh družbenih skupin.
ZAPOSLOVANJE, SOCIALNE ZADEVE, ENAKE MOŽNOSTI
IN ZDRAVJE
Zaposlovanje, socialne zadeve in enake
možnosti
Države članice in EU bodo največ pozornosti
namenile prizadevanjem za doseganje ciljev strategije EU 2020. V podporo
doseganju obeh ciljev s področja zaposlovanja in socialnih zadev se bodo na
nacionalni ravni in ravni EU izvajale dejavnosti, ki so jih države članice
opredelile v nacionalnih razvojnih programih. Republika Slovenija si bo tako še
naprej dejavno prizadevala, da se bo do leta 2020 bližala cilju delovno
aktivnih 75 % prebivalcev v starosti od 20 do 64 let ter da se bo število
revnih in socialno izključenih, ki se je v zadnjem času kot posledica
gospodarske krize višalo, uspešno zmanjševalo v luči učinkovitih ukrepov,
podprtih s strani države. Republika Slovenija bo podprla prizadevanja za
izboljšanje učinkovite rabe virov pri ustvarjanju novih delovnih mest, kar bo
pomembno tudi za večanje konkurenčnosti slovenskega in evropskega gospodarstva.
Nesprejemljivo visoka brezposelnost mladih
ima hude socialne posledice, lahko pa bi imela tudi resne dolgoročne posledice
za prizadete in za dinamiko evropskega gospodarstva, zato ostaja boj proti
brezposelnosti mladih glavna prednostna naloga EU. Izvajanje Jamstva za mlade s
strani držav članic bo ključnega pomena za začetek ustvarjanja novih delovnih
mest za mlade in izboljšanje prehoda iz šole v zaposlitev. V času italijanskega
predsedovanja se je nadaljevala serija konferenc o mladih na najvišji ravni,
prav tako se bo še naprej spremljal napredek pri izvajanju Jamstev za mlade. V
tem okviru bo tudi v Republiki Sloveniji vsaki mladi osebi v starosti od 15 do
29 let v štirih mesecih po prijavi v evidenco brezposelnih oseb ponujena
zaposlitev (tudi s pripravništvom), usposabljanje na delovnem mestu, vključitev
v formalno izobraževanje ali krajša oblika institucionalnega ali praktičnega
usposabljanja.
V okviru ukrepov za nove možnosti za rast
na enotnem trgu bo Republika Slovenija še naprej podpirala prizadevanja za
izboljšanje mobilnosti delavcev. Nizka mobilnost kvalificiranih strokovnjakov v
EU in boljše usklajevanje ponudbe in povpraševanja na trgu dela sta med
ključnimi izzivi delovanja notranjega trga EU, zato Republika Slovenija podpira
nadaljnja prizadevanja za izboljšanje delovanja mreže EURES (predlog uredbe o
evropski mreži služb za zaposlovanje, dostopu delavcev do storitev na področju
mobilnosti in nadaljnjem povezovanju trgov dela), portala evropskih služb za
zaposlovanje, ki še ni v celoti izkoriščen za namene mobilnosti in zaposlovanja
delavcev EU. Republika Slovenija reformo vidi kot izziv in priložnost za boljše
rezultate na področju posredovanja delavcev in si prizadeva za čim boljše
rešitve glede vprašanja financiranja. V okviru prizadevanj za izboljšanje
mobilnosti pričakujemo tudi novo revizijo uredb o koordinaciji sistemov
socialne varnosti, pri kateri bo Republika Slovenija dejavno sodelovala.
Med predsedovanjem sedanjega tria
pričakujemo tudi nadaljevanje dela na predlogu Direktive o zagotavljanju uravnotežene
zastopanosti spolov na neizvršnih direktorskih mestih družb, ki kotirajo na
borzi, in s tem povezanimi ukrepi. Cilj direktive, ki ga bodo morala javna in
zasebna podjetja doseči do začetka leta 2020, je 40-odstotna prisotnost žensk
na neizvršnih direktorskih mestih oziroma 33-odstotna zastopanost žensk na vseh
(neizvršnih in izvršnih) direktorskih mestih družb, ki kotirajo na borzi.
Republika Slovenija predlog direktive podpira in posebej izpostavlja pomen
določbe, ki opredeljuje sankcije, ter pozdravlja, da je predlagatelj omogočil
predpisovanje sankcij vsaki državi članici. Republika Slovenija ocenjuje, da
gre za minimum, ki ga je treba doseči, če hočemo na najvišjih mestih v
gospodarstvu imeti najboljše kadre in bolj pravično porazdeliti odgovornosti
odločanja.
Republika Slovenija podpira tudi
prizadevanja Evropske komisije za boj proti delu na črno, ki jih je ta
opredelila v predlogu sklepa Evropskega parlamenta in Sveta o vzpostavitvi
evropske platforme za okrepitev sodelovanja pri preprečevanju in odvračanju od
neprijavljenega dela. Cilj platforme bo prispevati k boljšemu izvajanju
zakonodaje na ravni EU in na nacionalni ravni, omejevanju dela na črno,
ustvarjanju formalnih delovnih mest brez poslabšanja kakovosti dela in
spodbujanju vključevanja na trg dela in socialnega vključevanja.
Republika Slovenija bo sodelovala tudi pri
morebitni nadaljnji obravnavi predlogov direktiv, kjer že dalj časa ni
napredka. Direktiva o uvedbi ukrepov za spodbujanje izboljšav na področju
varnosti in zdravja pri delu nosečih delavk in delavk, ki so pred kratkim
rodile ali dojijo, je za Republiko Slovenijo zelo pomembna, saj bi lahko
bistveno vplivala na slovensko zakonodajo na področju organizacije materinskega
in starševskega dopusta. Pri obravnavi direktive bo Republika Slovenija
izhajala iz obstoječega stališča. Pri morebitnem novem predlogu direktive o
delovnem času bo Republika Slovenija še naprej zagovarjala potrebo po ohranitvi
možnosti izjeme od najdaljšega tedenskega delovnega časa 48 ur. Prav tako bo
Republika Slovenija še naprej sodelovala pri sprejemanju direktive o izvajanju
načela enakega obravnavanja oseb ne glede na vero ali prepričanje, invalidnost,
starost ali spolno usmerjenost, s katero želi EU vzpostaviti enotno najmanjšo
raven zaščite pred diskriminacijo tudi zunaj zaposlovanja, dela in poklicnega
usposabljanja.
Nadaljevalo se bo tudi uresničevanje zavez
za spodbujanje enakosti spolov in krepitev varstva pred vsemi oblikami
diskriminacije. Republika Slovenija podpira krepitev integracije načela
enakosti spolov v strategiji EU 2020, s posebnim poudarkom na vključevanju
žensk na trg dela, odpravi razlik v plačilu med ženskami in moškimi, preseganju
stereotipov na področju izobraževanja, zmanjševanju revščine, usklajevanju
poklicnega in družinskega življenja ter na zagotavljanju enakosti spolov v
odzivih na gospodarsko in finančno krizo. Prav tako podpira nadaljevanje
sistematičnega spremljanja izvajanja pekinških izhodišč za ukrepanje.
Zdravje
Evropski sistemi zdravstvenega varstva se
soočajo z izzivi, ki so posledica demografskih gibanj in sprememb starostne
strukture prebivalstva, naraščanja kroničnih bolezni, pričakovanja ljudi o
boljšem dostopu do visoko kakovostne zdravstvene oskrbe in novih zdravstvenih
tehnologij ter po drugi strani omejitev in negotovosti zaradi gospodarske in
finančne krize. V teh pogojih pričakujemo, da bodo ukrepi in aktivnosti EU tudi
v smislu doseganja ciljev strategije Evropa 2020 usmerjeni v podporo državam
članicam pri zagotavljanju vzdržnih in učinkovitih sistemov zdravstvenega
varstva in varovanju zdravja prebivalstva. Republika Slovenija bo dejavno
sodelovala pri pripravi in sprejemanju teh ukrepov in kot prednostne cilje
zagovarjala zmanjševanje razlik v zdravju ter preprečevanje in obvladovanje
nenalezljivih kroničnih bolezni, pri čemer je za Republiko Slovenijo še posebej
pomembno Evropsko sodelovanje na področju obvladovanja raka, kjer Republika
Slovenija tudi vodi skupni ukrep v zvezi s celovito obravnavo raka. V okviru
politik EU za obvladovanje dejavnikov tveganja za kronične bolezni bo Republika
Slovenija še naprej podpirala politike in ukrepe EU za zmanjševanje škode
zaradi uživanja alkohola, še posebej na področju zmanjševanja finančne
dostopnosti alkohola in nadaljnjega omejevanja čezmejnega oglaševanja in
trženja alkoholnih pijač. Republika Slovenija se bo vključevala tudi v druge
skupne ukrepe in podpirala aktivnosti na področju javnega zdravja, ki bodo
imeli dodano vrednost za nacionalna prizadevanja pri promociji zdravja in
preprečevanju bolezni. Prav tako pa se bo dejavno vključevala v prihodnje
razprave in dejavnosti v zvezi z uresničevanjem čezmejnega zdravstvenega
varstva v skladu z direktivo 2011/24/EU, izboljšanjem dostopnosti do boljše in
varnejše zdravstvene obravnave, kakor tudi širše na področju sodelovanja
zdravstvenih sistemov.
Za obvladovanje izbruhov nalezljivih
bolezni, kot so gripa, ebola in zamejitev antimikrobne rezistence, je potrebno
sodelovanje in usklajevanje ukrepov med državami članicami, zato bo Republika
Slovenija dejavna pri koordinaciji vseh ukrepov EU za njihovo zajezitev in
obvladovanje. Dobra koordinacija znotraj Unije in upoštevanje solidarnosti sta
izredno pomembni za obvladovanje zdravstvenih nevarnosti, ki imajo lahko velik
vpliv na javno zdravje, gospodarstvo in globalno varnost.
Republika Slovenija bo še naprej podpirala
osnovne namene in cilje predlaganih uredb o medicinskih pripomočkih (uredba o
medicinskih pripomočkih in uredba o in vitro medicinskih pripomočkih), kjer gre
za revizijo obsežnega, 20 let starega regulatornega okvira, z namenom
spodbujanja inovacij in zagotavljanja varnosti bolnikov. Republika Slovenija si
med pogajanji prizadeva, da se zaradi doseganja temeljnih ciljev revizije
zakonodaje na področju medicinskih pripomočkov nekatere rešitve še izboljšajo,
in sicer v zvezi z natančnejšo opredelitvijo pogojev prodaje na daljavo,
zaostritvijo obveznosti proizvajalcev medicinskih pripomočkov, izdelanih za
posameznega uporabnika, vzpostavitvijo dodatnih varovalnih mehanizmov pri
sistemu enotne identifikacije, ter se prilagodijo krajšanja rokov za posamezne
postopke pri kliničnih raziskavah. Manjše države bodo namreč zaradi omenjenih
strokovnih virov težko zagotovile izvajanje predpisanih zahtev.
Predlog direktive Evropskega parlamenta in
Sveta o preglednosti ukrepov, ki urejajo cene zdravil za uporabo v humani
medicini in njihovo vključitev v področje nacionalnih sistemov zdravstvenega
zavarovanja, ki ureja področje cen zdravil in povračila iz javnih sredstev za
večino držav članic ni sprejemljiv, saj ocenjujejo, da ogroža načelo
subsidiarnosti. Za Republiko Slovenijo je obvladovanje stroškov za zdravila
pomembno, zato si bo tudi v prihodnje prizadevala za uporabo vseh obstoječih
mehanizmov in mrež, predvsem na področju problematike cen novih zdravil.
OKOLJE
Med največje izzive in prednostne naloge
okoljske politike sodijo ozelenitev evropskega semestra in učinkovita raba
virov, vključno s trajnostno proizvodnjo in potrošnjo; oblikovanje
srednjeročnih podnebnih ciljev do leta 2030 in mednarodna podnebna pogajanja,
biotska raznovrstnost; varstvo zraka in ravnanje z odpadki. Ustrezno mesto
morajo najti tudi okolju prijazni davčni ukrepi in drugi ekonomski instrumenti
v podporo prehodu v zeleno gospodarstvo, vključno z okolju prijaznimi
subvencijami.
Horizontalna okoljska vprašanja
Republika Slovenija bo nadaljevala
prizadevanja za doslednejšo vključitev okolja v sektorske politike EU, zlasti v
okviru uresničevanja ciljev vodilne pobude »Evropa, gospodarna z viri« iz
strategije Evropa 2020 ter na njej temelječih ukrepov. Sedanji okoljski
akcijski načrt na ravni EU je natančneje opredeliti okoljske prednostne naloge
EU do leta 2020. Glede učinkovite rabe virov se bo Republika Slovenija še
naprej zavzemala za izboljšanje gospodarske rasti ob hkratnem zmanjšanju rabe
virov in spodbujanju eko-inovacij.
Za gospodarnejšo rabo naravnih virov so
ključni: dosledna vključitev ciljev trajnostne rabe virov v sektorske politike,
izvajanje ukrepov za vzpostavitev krožnega gospodarstva, spodbujanje uporabe in
upoštevanje metode ocene celotnega življenjskega kroga, raziskave in razvoj v
smeri nadomeščanja strateških virov, spreminjanje odpadkov v vir, zagotavljanje
podatkov o resnični ceni blaga in storitev, vključevanje zunanjih (predvsem
okoljskih) stroškov v ceno izdelkov in storitev. Da bi odgovorili na vse
ključne izzive strategije Evropa 2020, je treba zagotoviti enakopravno
vključevanje ciljev trajnostne rabe virov, zato morajo čim prej postati
sestavni del letnega pregleda rasti in nacionalnih razvojnih programov.
Podnebne spremembe
Ukrepi za prehod v nizkoogljično družbo in
zmanjševanje odvisnosti od fosilnih goriv so še naprej v središču razvojnih
izzivov Evrope in Slovenije. Podnebne spremembe zahtevajo skladne ukrepe za
zmanjševanje izpustov in za prilagajanje nepovratnim procesom v vseh sektorskih
politikah. Republika Slovenija bo v nadaljevanju razprav o srednjeročnih ciljih
evropske podnebne politike za leto 2030 in dolgoročnih za leto 2050, na podlagi
že sprejetih ukrepov za 2020 podpirala upoštevanje znanstvenih priporočil
mednarodnega panela za podnebne spremembe, hkrati pa bo znotraj EU zahtevala
pravično porazdelitev bremen potrebnih ukrepov.
Za Republiko Slovenijo je pomembno, da so
rešitve na področju podnebnih sprememb skladne z reševanjem problematik
kakovosti zraka, trajnostne oskrbe s hrano, trajnostnega in celostnega
upravljanja vodnih virov, trajnostne rabe in ohranjanja biotske raznovrstnosti
ter ekosistemskih storitev. Gospodarjenje z gozdnimi ekosistemi pa mora hkrati
zagotavljati okoljske (vključno s ponori ogljika) in gospodarske funkcije (vir
biomase, lesa za izdelke).
Pri oblikovanju ustreznejših rešitev za
boljše delovanje sheme za trgovanje z emisijami toplogrednih plinov bo Republika
Slovenija v luči problematike uhajanja ogljika tudi v prihodnje skrbela za
konkurenčnost slovenskega gospodarstva.
V mednarodnih podnebnih pogajanjih si bo
Republika Slovenija prizadevala za sprejetje ustreznega mednarodnega globalnega
sporazuma v letu 2015.
Biotska raznovrstnost in biološka
varnost
V okviru EU je Republika Slovenija država z
izjemno biotsko raznovrstnostjo in visokim deležem območij Nature 2000; zaradi
tega ima pomembno mesto pri uresničevanju politike ohranjanja biotske
raznovrstnosti v EU. Republika Slovenija si bo še naprej prizadevala, da bi EU
in države članice čimprej ratificirale Nagojski protokol o dostopu do genskih
virov ter pošteni in pravični delitvi koristi, ki izhajajo iz njihove uporabe.
Poleg tega si bo prizadevala tako v okviru EU kot tudi širše za izvajanje
ostalih mednarodnih sporazumov na področju varstva narave in ohranjanja biotske
raznovrstnosti.
Na področju nove biotehnologije in gensko
spremenjenih organizmov si bo Republika Slovenija še naprej prizadevala za
visoko stopnjo zagotavljanja biološke varnosti za zdravje ljudi in okolje.
Zavzemala se bo tudi za poglobitev sodelovanja z institucijami EU na področju
presoje tveganja gensko spremenjenih organizmov za okolje, zdravje ljudi,
živali in rastlin. Prizadevala si bo za iskanje rešitev, ki bi omogočale
državam članicam, da lahko same odločajo o pridelavi gensko spremenjenih
organizmov, odobrenih v EU.
Kakovost zraka
Varstvo zraka je tudi zaradi neugodnih
podnebnih razmer, ki lahko že ob relativno nizkih gostotah emisij pripomorejo k
visokim koncentracijam onesnaževal v zraku, tradicionalno eno izmed prednostnih
področij okoljske politike in ukrepov v Republiki Sloveniji. Republika
Slovenija bo podpirala nadaljnji razvoj okoljskih politik EU na tem področju.
Podprla bo zlasti ukrepe, ki bodo usmerjeni v zmanjševanje obremenitev v
prekomerno onesnaženih urbanih okoljih in zagotavljanje sinergije med ukrepi
varstva zraka in blaženja podnebnih sprememb.
Odpadki
V pogajanjih o prenovljenem zakonodajnem
okviru si bo Republika Slovenija prizadevala za uvajanje gospodarnega ravnanja
z viri, kjer je gospodarjenje z odpadki pomemben člen. Pri tem pa je ključno
slediti 5-stopenjski hierarhiji ravnanja z odpadki: preprečevanje nastajanja
odpadkov, priprava za ponovno uporabo, recikliranje, drugi postopki predelave,
npr. energetska predelava, in odstranjevanje odpadkov. Prizadevala si bo za
rešitve, ki ustrezajo tudi majhnim trgom. Pomembno je, da prenova ne bo povzročila
dodatnih bremen in upočasnila izvajanja dobrih praks.
Kemikalije
Republika Slovenija bo zagovarjala
proporcionalne, utemeljene in strokovno utemeljene rešitve, ki bodo pripomogle
k doseganju skupnih ciljev varovanja zdravja ljudi in okolja, ter ohranjale
konkurenčnost malih in srednjih podjetij v Republiki Sloveniji.
Jedrska varnost
Varnost jedrskih objektov je stalna
prednostna naloga Republike Slovenije. Republika Slovenija ne razmišlja o
opustitvi možnosti rabe jedrske energije v prihodnje, pri čemer pa mora biti
varnost na prvem mestu. Republika Slovenija bo tudi v prihodnje dejavno
podpirala sklepanje mednarodnih sporazumov Euratom s tretjimi državami na področju
sodelovanja pri uporabi jedrske energije in jedrski varnosti.
KMETIJSTVO, GOZDARSTVO, RIBIŠTVO IN PREHRANA
Kmetijstvo
Po sprejetju reformnega zakonodajnega
svežnja skupne kmetijske politike (SKP), ki v središče postavlja prehransko
varnost, trajnostno upravljanje z naravnimi viri ter uravnotežen teritorialni
razvoj, se je z letom 2014 začelo izvajanje reformirane SKP v praksi. Republika
Slovenija je s sprejeto reformo SKP zadovoljna, saj meni, da tako na področju
neposrednih plačil kot tudi na področju razvoja podeželja ponuja raznolik nabor
možnosti. Začeli so veljati vsi zakonodajni ukrepi, razen novega sistema
neposrednih plačil, ki bo začel veljati leta 2015. To bo državam članicam EU
omogočilo, da kmete seznanijo z novimi pravili SKP in ustrezno prilagodijo
informacijske sisteme za upravljanje SKP. Za Republiko Slovenijo je pomembno,
da bo kmetijstvo v prihodnosti odgovarjalo na zahteve in pričakovanja
državljanov v zvezi z varno in kakovostno hrano ter zagotavljanjem javnih
dobrin in bo prispevalo k soočanju z izzivi, ki se nanašajo na varstvo okolja,
podnebne spremembe, ohranjanje virov energije in njihovo učinkovito rabo ter
energetsko varnost, kar prispeva k doseganju ciljev strategije Evropa 2020.
Republika Slovenija se zaveda tudi pomena
zmanjševanja izpustov toplogrednih plinov v vseh sektorjih, vendar je treba pri
tem upoštevati cilje kmetijske politike in prehranske varnosti, zaradi katerih
je potencial sektorja za zmanjševanje izpustov manjši. Republika Slovenija bo
zato še naprej zagovarjala stališče, da je treba sektorske cilje zmanjševanja
določiti na podlagi predhodnih analiz učinka ter ob upoštevanju posebnosti
kmetijskih in gozdarskih sektorjev držav članic. Pri tem si bo prizadevala tudi
za ustrezno vrednotenje potenciala, ki ga imajo ponori v gozdovih.
Že v času sprejemanja reforme SKP si je
Republika Slovenija prizadevala za čim večjo poenostavitev ukrepov in postopkov
pri izvajanju te politike. Z implementacijo SKP (pri sprejemanju delegiranih in
izvedbenih aktov) pa bomo naše prizadevanje za poenostavitev, posodobitev ter
skladnost ukrepov iz SKP še poglobili, saj to pomeni zmanjšanje bremen ter
obenem tudi stopnje napak tako za izvajalce dejavnosti kot tudi administracijo.
Republika Slovenija bo aktivno sodelovala
pri oblikovanju predlogov za ukrepe, ki bi lahko stabilizirali razmere v
sektorju mleka in mlečnih izdelkov po ukinitvi mlečnih kvot leta 2015, kar
pomeni konec omejevanja proizvodnje mleka v EU. Na ravni EU poteka intenzivna
razprava o prihodnosti mlečnega sektorja, pri čemer gre za iskanje odgovorov,
kateri ukrepi bi omogočili stabilen prehod sektorja v novo obdobje po letu
2015. Za Republiko Slovenijo je tematika ključna, saj je proizvodnja mleka
najpomembnejša usmeritev slovenskega kmetijstva. Za Republiko Slovenijo je
pomembno, da so kmetje na ukinitev sistema kvot dobro pripravljeni, saj bo
njihova odprava prinesla številne ekonomske spremembe.
Republika Slovenija bo dejavna pri
nadaljnjem delu na prenovljenem predlogu uredbe Evropskega parlamenta in Sveta
o ekološki pridelavi in označevanju ekoloških proizvodov. Cilj zakonodajnega
predloga je ohraniti zaupanje potrošnikov in proizvajalcev ter olajšati prehod
oziroma dostop malim kmetom do ekološkega kmetovanja. Namen predloga uredbe je
tudi okrepiti in poenotiti pravila znotraj EU ter odpraviti številne izjeme v
zvezi s pridelavo in nadzorom. Republika Slovenija v splošnem pozdravlja
vzpostavitev sistema trajnostnega upravljanja kmetijstva in proizvodnje visoko
kakovostnih pridelkov, ki se odzovejo na zahteve potrošnikov in upoštevajo
postopke, ki ne škodujejo okolju, zdravju ljudi ali dobremu počutju živali.
Republika Slovenija podpira vsa prizadevanja za izboljšanje preglednosti na področju
nadzora nad ekološko pridelavo in predelavo ter na področju uvoza ekoloških
proizvodov iz tretjih držav. Pri tem se zavzema za enake konkurenčne pogoje za
vse proizvajalce pri opravljanju svoje dejavnosti na trgu EU ter za povečanje
zaupanja potrošnikov v ekološko kmetovanje. Prizadevala si bo tudi za odpravo
oziroma zmanjšanje administrativnih ovir, ki danes bremenijo kmeta, izvajalce
nadzora in pristojne organe.
Republika Slovenija se bo zavzemala za
primerne zakonodajne rešitve glede revidiranega predloga uredbe Evropskega
parlamenta in Sveta o spremembi Uredbe (EU) št. 1308/2013 in Uredbe (EU) št.
1306/2013 glede sheme pomoči za oskrbo izobraževalnih ustanov s sadjem in zelenjavo,
bananami ter mlekom. Predlog akta nadgrajuje dve trenutno ločeni šolski shemi,
in sicer shemo šolskega sadja in shemo šolskega mleka. Cilj združitve shem je
bolj učinkovito odpravljati slabe prehranjevalne navade, prispevati k boju
proti debelosti in okrepiti izobraževalne elemente programov z ozaveščanjem
otrok o zdravih prehranjevalnih navadah in razpoložljivih kmetijskih proizvodih
ter o vprašanjih trajnosti, živilskih odpadkov in okoljskih
vprašanjih. Republika Slovenija pozdravlja združitev in poenotenje pravil
za subvencionirano shemo šolskega sadja in zelenjave ter shemo šolskega mleka,
kar je še posebej pomembno z vidika zmanjšanja nepotrebnih administrativnih
stroškov in ostalih sinergij, pri čemer je treba povezati oziroma uporabiti najboljše
elemente obeh obstoječih shem.
Glede Poročila Komisije o izvajanju določb,
ki se nanašajo na organizacije proizvajalcev, operativne sklade in operativne
programe v sektorju sadja in zelenjave, od reforme iz leta 2007 Republika
Slovenija v skladu s stališčem, da so organizacije proizvajalcev eden od
ključnih mehanizmov v sektorju sadja in zelenjave za uresničevanje ključnih
ciljev sektorja, vključno z izboljšanjem pogajalske moči v dobavni verigi,
zmanjšanjem tveganj v zvezi z globalizacijo trga in s podnebnimi spremembami,
pozdravlja zavezo Evropske komisije, da je treba opredeliti dodatne ukrepe za
spodbujanje organiziranosti v državah z nizko ali ničelno stopnjo organiziranosti
in da je treba preučiti ukrepe za spodbujanje oblik sodelovanja, ki bi
organizacijam proizvajalcev in neorganiziranim pridelovalcem omogočili soočanje
z izzivi v zvezi s krepitvijo pogajalske moči pridelovalcev v verigi oskrbe s
sadjem in zelenjavo, globalizacijo trga in podnebnimi spremembami.
Republika Slovenija bo še posebej pozorno
spremljala pogajanja za sklenitev sporazumov o prosti trgovini med EU in
tretjimi državami (npr. ZDA, Japonska, MERCOSUR, Indija, Tajska itn.). Na
področju kmetijstva in varne hrane se bo Republika Slovenija najodločneje
zavzemala, da se ne bo zniževala v EU dosežena raven standardov varnosti in kakovosti
hrane, varovanja okolja in zaščite potrošnikov kot tudi za ohranitev uporabe
načela previdnosti pri dovoljevanju novih tehnologij, za takšno harmonizacijo
zahtev, ki zagotavlja višjo raven zaščite potrošnikov, varovanja zdravja ljudi,
živali in okolja ter za upoštevanje drugih legitimnih dejavnikov, pomembnih pri
sprejemanju odločitev. Hkrati se bo Republika Slovenija zavzemala, da se ne bo
omejevala možnost odločanja držav članic glede prepovedi ali omejevanja
gojenja, dajanja v promet in označevanja gensko spremenjenih proizvodov,
vključno s proizvodi iz kloniranih živali, uporabe rastnih hormonov ali
prepovedi dekontaminacije mesa s klorovimi pripravki.
Gozdarstvo
Republika Slovenija, katere gozdovi
pokrivajo skoraj dve tretjini njene površine, se bo zavzemala za spodbujanje
trajnostnega gospodarjenja s tem naravnim bogastvom. Na področju gozdarstva bo
Republika Slovenija dejavno sodelovala pri pogajanjih in vseh dejavnostih glede
priprave besedila zakonodajnega akta v okviru mednarodno pravno zavezujočega
sporazuma Gozdovi Evrope in pri obravnavi nove strategije EU za gozdove in še
posebej večletnega akcijskega načrta za izvajanje te strategije, ki je začel
veljati 1. 1. 2015.
Veterinarske in fitosanitarne zadeve
Na področju veterinarstva in fitosanitarnih
zadev Republika Slovenija podpira nadaljnje aktivnosti v okviru zakonodajnega
svežnja Pametnejša pravila za varnejšo hrano in krmo. Predlagani zakonodajni
ukrepi pomenijo okrepitev uveljavljanja zdravstvenih in varnostnih standardov v
agroživilski verigi, kar je še posebej pomembno z vidika zaščite potrošnikov v
EU ter krepitve izvoza EU ter varnosti uvožene hrane. Cilji svežnja so
poenostavitev in posodobitev zakonodaje, zmanjšanje stroškov in
administrativnih bremen ter spodbujanje inovacij. Republika Slovenija v
splošnem podpira rešitve v predlaganih uredbah, saj prinašajo boljše
razumevanje zakonodaje v primerjavi s sedanjo ureditvijo. V zvezi z zdravjem
rastlin Republika Slovenija pozitivno ocenjuje pristop Komisije k večji
osredinjenosti na preventivo v zvezi z uvozom iz tretjih držav, ki omogoča
boljše varstvo in zmanjševanje tveganj pred pojavom novih škodljivih organizmov
iz tretjih držav. Za Republiko Slovenijo je pomembno, da je rastlinski razmnoževalni
material avtohtonih in tradicionalnih sort urejen na način, ki bo zagotavljal
boljšo usklajenost z ostalimi politikami EU, zlasti kar zadeva povečanje
produktivnosti kmetijstva, zagotovitev nemotenega delovanja trga EU s
kmetijskimi pridelki ter povečanje konkurenčnosti sektorja, kot tudi zagotavljanje
trajnostnega kmetijstva in gozdarstva ter zaščito biotske raznovrstnosti, čemur
Republika Slovenija vseskozi daje velik strateški pomen. Z vidika oživljanja
lokalno značilnih ali tradicionalnih oblik kmetijske pridelave bi bilo treba
državam članicam omogočiti, da se določena vprašanja urejajo na nacionalni
ravni, glede na lokalne oziroma regionalne posebnosti, tj. pogoji in zahteve za
majhne pridelovalce in lokalni trg, rastlinski razmnoževalni material, namenjen
za nišne trge ter heterogeni rastlinski razmnoževalni material. Zato bo temu
sledila tudi pri obravnavi nove različice predloga uredbe o rastlinskem
razmnoževalnem materialu, ki ga pripravlja Evropska komisija zaradi zavrnitve
prvotnega predloga v prvi obravnavi v Evropskem parlamentu. Z vidika zdravja
živali Republika Slovenija pozdravlja, da je v novem okviru jasneje opredeljena
vloga in odgovornost vseh deležnikov, ki sodelujejo pri zagotavljanju zdravja
živali – od rejcev, delavcev z živalmi do veterinarjev in vseh ostalih. Še
posebej je to pomembno z vidika zmanjšanja vpliva bolezni živali na zdravje
ljudi in živali, na dobrobit živali in gospodarstvo, omogoča pa tudi nemoteno
delovanje notranjega trga z živimi živalmi in proizvodi. Po mnenju Republike
Slovenije je v uredbi o uradnem nadzoru nova ureditev (na področjih pravil o
živilih in krmi; pravil o varnosti živil in krme v vseh fazah proizvodnje,
predelave, vključno s pravili za zagotavljanje poštenih praks v trgovini in varovanje
potrošniških interesov; pravil o zdravju in dobrobiti živali; pravil glede
ostankov veterinarskih zdravil, živalskih stranskih proizvodov; pravil glede
zdravja rastlin, rastlinskega razmnoževalnega materiala in fitofarmacevtskih
sredstev) korak naprej k poenostavitvi zakonodaje uradnega nadzora v celotni
agroživilski verigi in k njegovem enotnejšem izvajanju na ravni EU. Republika
Slovenija prav tako podpira rešitve v uredbi, ki pomenijo poenostavitve
postopkov in zmanjševanje administrativnih bremen, ki so predvsem za manjše
države kot je Republika Slovenija, lahko zelo obremenjujoči.
Republika Slovenija se bo dejavno vključila
v obravnavo prenovljene zootehnične zakonodaje z objavo predloga uredbe
Evropskega parlamenta in Sveta o zootehniških in genealoških pogojih za
trgovino s plemenskimi živalmi in njihovim zarodnim materialom v Uniji ter za
njihov uvoz v Unijo. Zootehniška zakonodaja EU je namenjena spodbujanju proste
trgovine s plemenskim materialom ter preprečevanju tehničnih ovir pri trgovanju.
Republika Slovenija pozdravlja prenovo pravil zootehnike, saj meni, da je
združevanje zakonodaje na zadevnem področju dobrodošlo, in pričakuje, da bo s
tem zakonodajni okvir postal bolj pregleden, poenostavljen, učinkovit in
primerljiv med državami članicami. Za Republiko Slovenijo je izredno pomembno,
da ni razlik med standardi glede uvoza iz tretjih držav, da ne pride do
tehničnih ovir in s tem do neenakopravnega položaja rejskih organizacij in
združenj rejcev.
Republika Slovenija podpira posodobitev uredbe
o medicirani krmi, s čimer se bodo na ustrezni ravni varnosti uskladili
proizvodni standardi in trženje medicirane krme v EU, kar bo pripomoglo k bolj
učinkovitemu zdravljenju bolnih živali.
Varna in kakovostna hrana
Republika Slovenija bo dejavno sodelovala
pri prihodnjih aktivnostih v zvezi z obravnavo zakonodajnih predlogov, ki
urejajo področje novih živil in kloniranja: (i) predlog uredbe Evropskega
parlamenta in Sveta o novih živilih, (ii) predlog direktive o dajanju hrane iz
živalskih klonov na trg, (iii) predlog direktive Evropskega parlamenta in Sveta
o kloniranju goveda, prašičev, ovc, koz in enoprstnih kopitarjev, rejenih in
reproduciranih za kmetijske namene. Republika Slovenija meni, da opustitev
tehnike kloniranja in uvoza živalskih klonov za kmetijske namene vzpostavlja
primerno ravnotežje med dobrobitjo živali, pomisleki državljanov ter interesi
kmetov, rejcev in drugih deležnikov. Hkrati pa meni, da je treba v prepoved
uporabe klonov za proizvodnjo hrane vključiti tudi mladiče in nadaljnje
generacije klonov, vključno s prepovedjo uvoza živil, ki izvirajo iz mladičev
in nadaljnjih generacij.
V zvezi s hrano bo Republika Slovenija
posebej skrbela za zmanjšanje zavržene hrane, tako da bo promovirala kratke
transportne poti ter zdrav način prehranjevanja z lokalno pridelano hrano, pri
čemer mora biti zmanjševanje odpadne hrane del širšega koncepta promocije
trajnostnih prehranskih sistemov. Pri tem je pomembno zavedanje, da so vsi
akterji znotraj prehranske verige odgovorni za zmanjševanje izgub in odpadkov
hrane, zato je nujno sodelovanje vseh deležnikov, vključno z javnim in zasebnim
sektorjem, civilno družbo in malimi kmetovalci.
Ribištvo
Republika Slovenija podpira izvajanje
reformirane skupne ribiške politike, med drugim v zvezi z obveznostjo iztovora
vsega ulova, pri čemer je treba upoštevati subregionalne posebnosti ribištva,
omogočiti sodelovanje med državami članicami, ki si delijo posamezne staleže
rib, ter zagotoviti ustrezne izjeme v primeru nizkih ravni zavržkov (de
minimis).
Republika Slovenija podpira premislek o
možnosti upravljanja ribištva v Sredozemlju prek večletnih načrtov za posamezne
subregije, pri čemer naj bi se večletni načrt pripravilo tudi za male pelagične
vrste v severnem Jadranu. Republika Slovenija meni, da bi moral načrt
upravljanja za severni Jadran v prvi fazi zajemati zadevne male pelagične vrste
ter v zvezi z njimi način izvajanja obveznosti iztovora, upravljanje
ribolovnega napora, kot tudi omogočiti uporabo tradicionalnih ribolovnih
orodij, ki nimajo negativnega vpliva na morsko okolje.
Republika Slovenija se zavzema za hiter
sprejem delegiranih in izvedbenih aktov, ki bodo omogočili izvajanje Evropskega
sklada za pomorstvo in ribištvo, ob upoštevanju načel proporcionalnosti ter
stroškovne učinkovitosti.
Republika Slovenija podpira pregled
večletnega načrta upravljanja za male pelagične vrste v Jadranu, ki je bil
sprejet v okviru Generalne komisije za ribištvo v Sredozemlju (GFCM). Republika
Slovenija meni, da je pri pregledu tega načrta in ukrepih upravljanja nujno
upoštevati načelo proporcionalnosti v povezavi s posameznimi ribištvi, kot tudi
možne socio-ekonomske učinke na posamezne ribiške sektorje.
Glede vseh vprašanj na področju skupne
ribiške politike se bo Republika Slovenija zavzemala za upoštevanje specifičnih
in tradicionalnih značilnosti slovenskega ribištva, ki nimajo negativnih
vplivov na morsko okolje, za rešitve, ki omogočajo ohranjanje in trajnostno
upravljanje staležev ribolovnih organizmov in ki z vidika deležnikov ter
upravljanja ne pomenijo nesorazmernih novih finančnih oziroma administrativnih
obremenitev, ter za uporabo regionalnega pristopa oziroma regionalizacije.
PRAVOSODJE IN NOTRANJE ZADEVE
Evropski svet je na junijskem zasedanju
sprejel nove strateške smernice za prihodnji razvoj področja svobode, varnosti
in pravice za obdobje 2015–2020, ker se je leta 2014 iztekel Stockholmski
program.
Pravosodno sodelovanje
V novem programu so v ospredju civilno in
kazensko pravni ukrepi za krepitev enotnega trga in konkurenčnosti EU ter boj
proti organiziranemu kriminalu in zaščito finančnih interesov EU. Posebej so
izpostavljene temeljne pravice in reforma varstva osebnih podatkov.
Republika Slovenija meni, da morajo biti
pravosodni postopki čim učinkovitejši, čim cenejši in v največji meri poenostavljeni,
kar bo imelo dodano vrednost za državljane.
Republika Slovenija podpira celovito in
uravnoteženo pravosodno politiko EU, ki bo v koraku s časom, ter sinergijo s
področjem notranjih zadev ter drugimi politikami in programi EU. Med drugim si
je in si bo prizadevala za zagotavljanje ravnotežja med varnostjo in temeljnimi
pravicami (pravosodnimi vidiki), bolj v korist temeljnih pravic vsaj z vidika
sistemskega razmišljanja, kar pa tudi zahteva bolj premišljeno zakonodajno
ukrepanje. To je še posebej bistveno v luči nedavne sodbe Sodišča EU o hrambi
podatkov, ki bo imela posledice za nekatere že sprejete akte oziroma za akte, o
katerih tečejo pogajanja.
Republika Slovenija bo podpirala krepitev
vzajemnega zaupanja, ki je temeljni kamen vzajemnega priznavanja, vendar pa je
treba pot iskati predvsem prek praktičnega sodelovanja ter izobraževanja in
šele sekundarno preko novih zakonodajnih predlogov. Naš cilj mora biti
kakovostna evropska zakonodaja. V prihodnjem obdobju se bo treba osredotočiti
na spremljanje izvajanja in oceno učinkov obstoječega korpusa pravnega reda EU
(follow-up mehanizmi).
Podpiramo izobraževanje v pravosodju. Treba
bo zagotoviti, da bo vanj vključeno čim večje število pravnih strokovnjakov
oziroma da se bo to število letno povečevalo, pri čemer je ključno financiranje
projektov s strani Evropske komisije. Spodbujati in podpirati velja nacionalne
institucije za izobraževanje v pravosodju, da si izmenjujejo primere dobrih
praks in medsebojno sodelujejo.
Republika Slovenija si bo prizadevala za
okrepljeno vključevanje držav kandidatk v pravosodno sodelovanje znotraj EU.
Pravosodno sodelovanje v kazenskih
zadevah
Na kazenskopravnem področju se Republika
Slovenija zavzema za krepitev medsebojnega zaupanja med pravosodnimi organi
držav članic, ker je temeljni kamen vzajemnega sodelovanja. Zagovarjamo
zmernost pri harmonizaciji kazenskega materialnega prava in imamo na splošno
pomisleke glede predlogov, ki bi preveč posegali v nacionalne ureditve. Treba
je namreč upoštevati različne pravne tradicije ter načeli sorazmernosti in
subsidiarnosti, kakor to določa Pogodba.
Po mnenju Republike Slovenije bi se morali
predvsem osrediniti na implementacijo številnih kazenskih instrumentov, ki so
bili sprejeti v zadnjem času. Pomemben mejnik je bil 1. december 2014, ko
je poteklo prehodno obdobje (skladno z določbami Protokola 36 k Pogodbam) in
bosta Sodišče EU in Komisija dobila polna pooblastila na nekdanjem III. stebru.
Komisija je napovedala, da bo natančno nadzorovala implementacijo
kazenskopravnih aktov s strani držav članic.
Republika Slovenija predvideva, da bo po
letu 2014 večji poudarek dan instrumentom vzajemnega priznavanja, saj je bil v
zadnjem času dosežen bistven napredek na področju minimalnih procesnih
standardov, glede česar bo Republika Slovenija posebej pozorna z vidika
zagotavljanja visoke ravni človekovih pravic.
Svet bo še naprej obravnaval ukrepe iz
Načrta o minimalnih procesnih standardih, zato podpiramo čimprejšnje sprejetje
predloga direktive Evropskega parlamenta in Sveta o začasni pravni pomoči
osumljencem ali obtožencem, ki jim je bila odvzeta prostost in pravna pomoč v
evropskih postopkih prijetja. Predlog uvaja minimalna procesnopravna pravila,
ki bodo omogočila učinkovito izvajanje direktive, ki ureja pravico do dostopa
do odvetnika v kazenskem postopku.
Glede predloga direktive Evropskega
parlamenta in Sveta o procesnih jamstvih za otroke, ki so osumljenci ali
obtoženci v kazenskih postopkih Republika Slovenija meni, da bo pripomogel k
reintegraciji otrok.
Tudi glede predloga direktive Evropskega
parlamenta in Sveta o okrepitvi nekaterih vidikov domneve nedolžnosti in
pravice do prisotnosti na sojenju v kazenskih postopkih je stališče Republike
Slovenije, da bo prispeval k udejanjanju načela poštenega sojenja. Hkrati pa
ima Republika Slovenija določene pomisleke glede dodane vrednosti, ker že
obstaja sodna praksa Evropskega sodišča za človekove pravice.
Republika Slovenija meni, da je dobro
koordiniran pregon kriminala, zlasti organiziranega, nujen, zato je naklonjena
predlogu uredbe Evropskega parlamenta in Sveta o Agenciji Evropske unije za
pravosodno sodelovanje v kazenskih zadevah (Eurojust), ki bo posodobil
delovanje agencije Eurojust.
Republika Slovenija pričakuje, da bo glede
vzpostavitve Urada evropskega javnega tožilca (EPPO) dogovorjena ustrezna
rešitev (morda v obliki tesnejšega sodelovanja), ki ne bo kršila načela
subsidiarnosti, zaradi česar je bil prvotni predlog Komisije zavrnjen s strani
nacionalnih parlamentov, tudi Državnega zbora Republike Slovenije. Načrtujemo
sodelovanje v EPPO, v smeri zagotavljanja neodvisnosti državnih tožilcev.
Republika Slovenija podpira sprejetje
predloga direktive Evropskega parlamenta in Sveta o boju proti goljufijam, ki
škodijo finančnim interesom Unije, z uporabo kazenskega prava, ki bo določila
pristojnosti EPPO.
Republika Slovenija si prizadeva za
ambiciozen pristop na področju zaplembe, predvsem glede vzajemnega priznavanja.
Pravosodno sodelovanje v civilnih
zadevah
Da bi izboljšali jasnost in doslednost
pravnega okvira EU na tem področju bi bilo po mnenju Republike Slovenije treba
sedanje nekonsistentnosti nasloviti s konsolidacijo zakonodaje, in sicer kadar
se ugotovi dodana vrednost za državljane in uporabnike. Pred tem bi bilo treba
opraviti kakovosten pregled in oceno stanja. Hkrati bi bilo treba iskati
praktične rešitve, ki bi zakonodajo EU približale uporabniku (vodiči).
Republika Slovenija pričakuje, da bo
potrjeno sprejetje predloga uredbe Evropskega parlamenta in Sveta o spremembi
Uredbe (ES) št 1346/2000 o postopkih v primeru insolventnosti. S tem v zvezi se
še vedno zavzema, da se v Evropski insolventni register vključijo podatki vseh
posameznikov (fizičnih oseb) in ustrezno uredijo t. i. sintetični sekundarni
postopki (v tem okviru zlasti začasna prekinitev odločanja o uvedbi sekundarnih
postopkov). Sekundarni postopki morajo biti namenjeni predvsem zaščiti
interesov domačih upnikov.
Podpiramo prizadevanja za odpravo
nesorazmernih mehanizmov in upravnih formalnosti ter odpravo nepotrebnih
stroškov, ki jih imajo državljani pri uveljavljanju svojih pravic, zlasti v
primeru ko ti vsebujejo čezmejne elemente, ki so predmet predloga uredbe
Evropskega parlamenta in Sveta o spodbujanju prostega gibanja državljanov in
podjetij s poenostavitvijo sprejemanja nekaterih javnih listin v Evropski uniji
ter o spremembi Uredbe (EU) št. 1024/2012. Predlog se nanaša na široko
medresorsko področje, zato bo treba še posebej natančno preučiti, kakšen bi bil
primeren vsebinski okvir uredbe, ki bi prinesel olajšave za državljane in ne bi
nalagal nesorazmernih bremen državnim organom.
Glede predloga uredbe Evropskega parlamenta
in Sveta o spremembi Uredbe (ES) št. 861/2007 Evropskega parlamenta in Sveta z
dne 11. julija 2007 o uvedbi evropskega postopka v sporih majhne vrednosti
ter Uredbe (ES) št. 1896/2006 Evropskega parlamenta in Sveta z dne
12. decembra 2006 o uvedbi postopka za evropski plačilni nalog Republika
Slovenija podpira cilje predlaganih sprememb, meni pa, da bi se glavni cilj,
tj. zagotovitev boljšega dostopa do sodnega varstva, lahko dosegel tudi z
drugačnimi spremembami kot je predlagano.
Republika Slovenija ohranja pomisleke do
predloga uredbe o skupnem evropskem prodajnem pravu, saj ta ne naslavlja pravih
problemov čezmejne trgovine in ne prinaša dodane vrednosti.
Pri predlogu uredbe o pristojnosti, pravu,
ki se uporablja, ter priznavanju in izvrševanju sodnih odločb na področju
premoženjskih razmerij med zakoncema ter predlogu uredbe o pristojnosti, pravu,
ki se uporablja, ter priznavanju in izvrševanju sodnih odločb na področju
premoženjskih razmerij registriranih partnerskih skupnosti je Republika
Slovenija svoje glavne pridržke že umaknila in pričakuje, da se bosta oba akta
še naprej pogajala vzporedno in da bo glede vsebine čim prej doseženo soglasje.
S tem bi pomagali velikemu številu zakonskih parov in parov v registriranih
skupnostih, ki se soočajo z velikimi težavami pri določitvi pristojnosti in
prava, ki se uporablja za njihova premoženjska razmerja.
Temeljne pravice in pregled stanja na
področju pravosodja
Republika Slovenija ocenjuje, da bodo
pogajanja glede pristopa EU k Evropski konvenciji o človekovih pravicah uspešno
zaključena po tem, ko bo Sodišče EU sprejelo mnenje glede skladnosti osnutka
sporazuma o pristopu s primarnim pravom EU.
Glede pregleda stanja na področju pravosodja
Justice Scoreboard, novega primerjalnega orodja za spodbujanje učinkovitosti
pravosodnih sistemov v EU in s tem krepitve gospodarske rasti ter povezanih
glavnih odprtih vprašanj, je Republika Slovenija načeloma pozitivna, meni pa,
da je treba izboljšati metodologijo priprave.
Varstvo osebnih podatkov
Republika Slovenija glede predloga uredbe
Evropskega parlamenta in Sveta o varstvu posameznikov pri obdelavi osebnih
podatkov in o prostem pretoku takih podatkov pričakuje, da bodo v pogajanjih
upoštevani ključni pridržki Republike Slovenije in nekaterih drugih držav, ki
se nanašajo predvsem na vrsto pravnega akta in vpliv na gospodarstvo in javne
finance. Menimo, da je reforma tega področja nujna, vendar morajo biti rešitve,
ki vplivajo na več kot 100 slovenskih pravnih aktov, skrbno pretehtane, da bodo
zagotovile primerno raven varstva osebnih podatkov in bodo hkrati imele dodano
vrednost za konkurenčnost gospodarstva EU.
Do predloga direktive Evropskega parlamenta
in Sveta o varstvu posameznikov pri obdelavi osebnih podatkov, ki jih pristojni
organi obdelujejo za namene preprečevanja, preiskovanja, odkrivanja ali pregona
kaznivih dejanj ali izvrševanja kazenskih sankcij, in o prostem pretoku takih
podatkov je Republika Slovenija v določeni meri skeptična, saj že obstaja
Okvirni sklep iz 2008, ki ureja predmetno področje.
Republika Slovenija med drugim pozdravlja,
da pogajanja med EU in ZDA glede Sporazuma z Združenimi državami Amerike o
varstvu osebnih podatkov pri prenosu in obdelavi za namene preprečevanja,
preiskovanja, odkrivanja ali preganjanja kaznivih dejanj, vključno s terorizmom
v okviru policijskega in pravosodnega sodelovanja dobro napredujejo, še posebej
po razkritjih prisluškovalnih afer.
Republika Slovenija pozdravlja pogajanja o
posodobitvi Konvencije Sveta Evrope o varstvu posameznikov glede na avtomatsko
obdelavo osebnih podatkov (EST 108), ki potekajo v okviru Sveta Evrope.
E-pravosodje
Republika Slovenija v celoti podpira
evropsko strategijo na področju e-pravosodja, vključno z njenim akcijskim
načrtom. Naša prioriteta je predvsem delo na povezovanju registrov, predvsem
registra insolventnosti, vzpostavitev boljšega in učinkovitega sistema za lažjo
organizacijo in kakovostno izvajanje videokonferenc v sodnih postopkih,
nadaljevanje dela v zvezi z evropskim portalom e-Pravosodje, ki bi v prihodnje
moral omogočati lažjo in varno posredovanje in izmenjavo elektronskih
dokumentov med pravosodnimi organi držav članic.
Notranje zadeve
Na področju notranjih zadev bo Republika
Slovenija delovala v skladu s programskimi dokumenti EU na področjih zakonitih
in nezakonitih migracij, mednarodne zaščite, upravljanja in nadzora meja,
policijskega sodelovanja in boja proti organiziranem kriminalu ter terorizmu.
Priseljevanje in mednarodna zaščita
Učinkovit nadzor zunanjih meja EU je
ključen za preprečevanje nezakonitih migracij, čezmejne kriminalitete in drugih
oblik organiziranega kriminala in terorizma. Da bi jih preprečevali, slovenska
policija operativno sodeluje z mejnimi policijami drugih držav, skupaj z
agencijo EU za upravljanje operativnega sodelovanja držav članic na zunanjih
mejah EU (FRONTEX) je odgovorna za usklajevanje medsebojne pomoči držav članic
pri upravljanju meja ter skrbi za razvoj zmogljivosti in skupnih standardov
usposabljanja mejnih policistov.
V zvezi s problematiko nezakonitih migracij
v EU Republika Slovenija poudarja, da je nujno iskati sistemske dolgoročne
rešitve. Republika Slovenija meni, da je poleg doslednega izvajanja skladnega
upravljanja meja treba okrepiti vlogo zunanje politike EU, pri čemer je
poudarek na izkoreninjanju vzrokov nezakonitih migracij, okrepljenem sodelovanju
z državami izvora in tranzita v smislu povezovanja migracij in razvoja ter boju
proti organiziranim kriminalnim družbam za trgovino z ljudmi.
Glede t. i. zakonodajnega paketa »pametne
meje«, ki ga sestavljajo predlog uredbe Evropskega parlamenta in Sveta o
vzpostavitvi sistema vstopa/izstopa (SVI) za evidentiranje podatkov o vstopu in
izstopu državljanov tretjih držav pri prehajanju zunanjih meja držav članic
Evropske unije, predlog uredbe Evropskega parlamenta in Sveta o uvedbi programa
za registrirane potnike in predlog uredbe Evropskega parlamenta in Sveta o
spremembi Uredbe (ES) št. 562/2006 v zvezi z uporabo sistema vstopa/izstopa
(SVI) in programa za registrirane potnike Republika Slovenija meni, da bo olajšal
delo mejnih policistov in omogočal boljši nadzor nad dolžino bivanja teh oseb v
schengenskem prostoru. Republika Slovenija se od samega začetka zavzema za
postopno uvedbo sistema, ki bi bil izvedljiv na vseh mejah.
Republika Slovenija pozdravlja predlog
direktive Evropskega parlamenta in Sveta o pogojih za vstop in prebivanje
državljanov tretjih držav za namene raziskovanja, študija, izmenjav učencev,
plačanega in neplačanega usposabljanja, prostovoljnega dela in dela varušk au
pair, saj je na področju migracij treba nadaljevati z zakonodajnim urejanjem in
praktičnim sodelovanjem med državami članicami. Določene rešitve predloga so še
nedorečene, zato se bo Republika Slovenija o dokončni podpori predlogu
odločala, ko bo znano, kako bodo spremembe vplivale na nacionalni sistem.
Na področju vizumske politike Republika
Slovenija načeloma podpira paket, ki ga sestavljata predlog uredbe Evropskega
parlamenta in Sveta o vizumskem zakoniku Unije (prenovitev) in predlog uredbe
Evropskega parlamenta in Sveta o popotniškem vizumu ter spremembi Konvencije o
izvajanju Schengenskega sporazuma in uredb (ES) št. 562/2006 in (ES) št.
767/2008. S tem v zvezi Republika Slovenija meni, da bo predvsem za osebe, ki
so v preteklosti že uporabljale schengenske vizume, poenostavljen vizumski
postopek ter omogočeno lažje gibanje državljanov tretjih držav po schengenskem
območju v trajanju, ki je daljše od 90 dni v obdobju šestih mesecev.
Notranja varnost
Republika Slovenija podpira polno izvajanje
prioritet evropskega cikla varnostnih politik za obdobje 2014–2017, ki so
določene na podlagi Ocene ogroženosti EU na področju organiziranih in drugih
hudih oblik kriminalitete (SOCTA), tudi z aktivnim vključevanjem v aktivnosti Evropske
multidisciplinarne platforme za boj proti kriminalnim grožnjam EMPACT (European
Multidisciplinary Platform against Criminal Threats) za pripravo in izvedbo
večletnih strateških načrtov in letnih operativnih načrtov za posamezne
prioritete. Dejavno sodelovanje in prevzemanje nekaterih aktivnosti,
opredeljenih v letnih operativnih načrtih dela, je prednostno za mednarodno
policijsko sodelovanje.
Republika Slovenija je ratificirala
Konvencijo o policijskem sodelovanju v jugovzhodni Evropi (PCC SEE: Police
Cooperation Convention for SouthEast Europe) predvsem, da bi poglobila
bilateralno sodelovanje z državami v regiji (Avstrija, Madžarska, Romunija,
Bolgarija, Bosna in Hercegovina, Srbija, Makedonija, Črna gora, Albanija in
Moldavija). Republika Slovenija načrtuje sklenitev bilateralnih sporazumov na
področju policijskega sodelovanja, ki bodo vsebovali standarde Schengenskega
čezmejnega sodelovanja. Republika Slovenija načrtuje tudi vzpostavitev sistema
avtomatizirane izmenjave DNA podatkov med državami podpisnicami Konvencije PCC.
Navedena izmenjava bo državam omogočila kakovostnejši pristop pri preiskovanju
kaznivih dejanj v regiji in predvsem pospešeno čezmejno sodelovanje.
Po uspešno opravljeni migraciji v
Schengenski informacijski sistem druge generacije (SIS II) leta 2013 bo
Republika Slovenija podpirala pobude, ki bodo omogočale bolj učinkovito uporabo
sistema.
Republika Slovenija si bo še naprej
prizadevala ohraniti status aktivne države članice Interpola ter podpirala
razvijanje sodelovanje in izvajanje skupnih aktivnosti Interpola in Europola s
ciljem iskanje sinergij in usklajevanja dela.
Republika Slovenija podpira dejavnosti
glede notranje varnosti v EU in oblikovanje evropskega modela varnosti. Pri
sodelovanju s tretjimi državami je na tem področju za Republiko Slovenijo še
naprej prioriteta Zahodni Balkan, zato se bo v EU še naprej zavzemala za dobro
sodelovanje s temi državami in jih dejavno podpirala v njihovem predpristopnem
procesu.
Republika Slovenija še naprej podpira
proces širitve schengenskega prostora na Bolgarijo in Romunijo. Ta podpora pa
ni brezpogojna, saj mora vsaka prihodnja članica schengenskega prostora pred
svojim vstopom izpolniti vse tehnične obveznosti na podlagi schengenskih meril,
ob tem pa širitev schengenskega območja na novo članico ne sme pomeniti
poslabšanja varnosti na schengenskem območju brez kontrole notranjih meja. Prav
tako bo Republika Slovenija še naprej podpirala aktivnosti Hrvaške za priprave
na vključitev v schengensko območje.
Republika Slovenija podpira odločitev Sveta
glede predloga uredbe Evropskega parlamenta in Sveta o Agenciji Evropske unije
za sodelovanje na področju kazenskega pregona (Europol) in razveljavitvi sklepa
2009/371/PNZ, ki je povabil Evropsko komisijo, da na podlagi ocene učinka pripravi
uravnotežen predlog nove ločene pravne podlage za delovanje agencije CEPOL.
Republika Slovenija podpira predlog uredbe
Evropskega parlamenta in Sveta o ustanovitvi Agencije Evropske unije za
usposabljanje na področju odkrivanja in preiskovanja kaznivih dejanj (CEPOL),
ki razveljavlja in nadomešča Sklep Sveta 2005/681/PNZ. S predlagano uredbo se
bo agenciji CEPOL zagotovil ustrezen pravni mandat in sredstva za
implementacijo Sheme usposabljanj organov preprečevanja, odkrivanja in
preiskovanja kaznivih dejanj (Law Enforcement Training Scheme).
Republika Slovenija podpira nadaljevanje
postopka usklajevanj o predlogu uredbe Evropskega parlamenta in Sveta o
Agenciji Evropske unije za sodelovanje na področju kazenskega pregona (Europol)
in nadomestitvi sklepov 2009/371/PNZ, 2009/934/PNZ, 2009/935/PNZ, 2009/936/PNZ
in 2009/968/PNZ. Republika Slovenija ne podpira v kompromisnem predlogu
Predsedstva predvidene ureditve varstva osebnih podatkov, zlasti predlaganega
mehanizma nadzora nad varstvom operativnih osebnih podatkov. Republika
Slovenija se bo še naprej zavzemala za ohranitev ravni kakovosti nadzora nad
varstvom osebnih podatkov in še posebej za ohranitev pridobljenega znanja in
izkušenj nacionalnih nadzornikov s področja varstva osebnih podatkov in njihovo
aktivno udeležbo pri sprejemanju odločitev.
Republika Slovenija podpira nadaljnje
ukrepanje glede tujih borcev na podlagi sklepov Evropskega sveta 30. 8.
2014, prav tako podpira sveženj 14 priporočil, ki jih je predsedstvo oblikovalo
v dokumentu za razpravo (13416/2014) na oktobrskem Svetu EU za pravosodje in
notranje zadeve. Republika Slovenija meni, da morata Svet in Evropski parlament
intenzivno nadaljevati z delom glede predloga direktive o uporabi podatkov iz
evidence podatkov o potnikih (EU PNR) in ga zaključiti v roku, kot jima je to
naložil Evropski svet. Republika Slovenija prav tako podpira predlagani pristop
o informiranju Evropskega parlamenta o potrebi vzpostavitve evidence podatkov o
potnikih Evropske unije, predsedstvo pa bomo podprli tudi pri naporih za
oživitev razprave o tem v Evropskem parlamentu.
Republika Slovenija podpira dosledno
izvajanje ukrepa nesistematične kontrole oseb znotraj obstoječih pravnih
okvirov in predlaga učinkovitejšo uporabo obstoječih orodij in veljavnega
Schengenskega zakonika, brez poseganja v pravice in svoboščine posameznikov.
Republika Slovenija meni, da je tudi pri preverjanju pristnosti in veljavnosti
potovalnih listin za osebe, ki v EU uživajo pravico do prostega gibanja, treba
biti previden in spoštovati obstoječi Schengenski zakonik. Meni tudi, da
sistematična kontrola potovalnih listin brez sprememb Schengenskega zakonika ni
mogoča. Pri kontroli pristnosti in veljavnosti potovalnih listin je treba
poskrbeti za ozaveščenost in sprotno obveščanje uradnikov, ki izvajajo mejno
kontrolo, o samem fenomenu tujih borcev, pojavnih oblikah zlorab, trendih in
načinih delovanja.
Če omenjeni ukrepi ne bodo prispevali k
zmanjšanju tveganj za notranjo varnost EU, bo treba nadaljevati z razpravo o
načinu spreminjanja pravnega reda in uvedbe sistematičnega preverjanja
potovalnih listin v relevantnih zbirkah podatkov.
Civilna zaščita
Republika Slovenija si bo po sprejetju nove
zakonodaje na področju civilne zaščite, ki je začela veljati januarja 2014,
prizadevala za povečanje zmožnosti za odzivanje na nesreče, skladno s
krepitvijo ukrepov na področju preventive, posebej ocen tveganj in načrtov za
obvladovanje tveganj. Pri tem bo tudi v prihodnje zagovarjala upoštevanje načel
subsidiarnosti in proporcionalnosti pri opredelitvi ukrepov ter solidarnosti
pri odzivu na večje nesreče v okviru EU in v tretjih državah.
Civilna zaščita s spodbujanjem celostnega
pristopa postaja stičišče različnih politik, ki prispevajo k zmanjševanju
števila nesreč oziroma blažitvi njihovih posledic in k povečanju odpornosti
celotne družbe na nesreče. Republika Slovenija zagovarja koherentnost in
komplementarnost teh politik, npr. pri sodelovanju civilne zaščite in
humanitarne pomoči, pri pripravi akcijskega načrta EU za zaščito pred
kemijskimi, biološkimi, radiološkimi in jedrskimi nevarnostmi ter eksplozivnimi
sredstvi in pri prilagajanju podnebnim spremembam v povezavi z zmanjšanjem
tveganj pred nesrečami tako v EU kot v tretjih državah. Republika Slovenija bo
skupaj z državami EU še naprej aktivno sodelovala pri pripravi Post-­Hjoškega
akcijskega okvira na področju obvladovanja nesreč po letu 2015. Prizadevala si
bo tudi za ukrepe, ki bi zagotovili ustrezno raven varstva pred naravnimi in
drugimi nesrečami za funkcionalno ovirane osebe.
Republika Slovenija bo nadalje podpirala
povečano vključevanje držav kandidatk in potencialnih kandidatk v mehanizem
Unije na področju civilne zaščite. Kot vodilni partner konzorcija bo izvajala
drugo fazo programa predpristopne pomoči za države Zahodnega Balkana in Turčije
na področju civilne zaščite, ki poteka od 2013–2015, ter sodelovala v projektu
predpristopne pomoči na področju izboljšanja ukrepanja ob poplavah v letih
2014–2016.
ZUNANJE ZADEVE IN OBRAMBA
Sosedstvo
Nedavni dogodki so pokazali, kako hitro se
spreminja strateško in geopolitično prizorišče, tudi ob vzhodnih in južnih
mejah Unije. Naše širše sosedstvo še nikoli ni bilo tako nestabilno. Prav tako
še nikoli ni bilo tako pomembno sodelovati z našimi partnerji pri vprašanjih
skupnega in svetovnega pomena.
Kot država, ki je zgodovinsko in geografsko
povezana s sredozemsko regijo in vzhodnimi državami partnericami EU, se
Republika Slovenija zavzema za celovito krepitev odnosov med EU in državami
evropske sosedske politike (ESP). Republika Slovenija bo še naprej podpirala
vse predloge, ki vodijo v izboljšanje delovanja ESP oziroma v razvoj mehanizmov,
s katerimi bi pravočasno predvideli razvoj dogodkov in omogočili hitrejši in
učinkovitejši odziv EU nanje. Potreba po ustrezni prilagoditvi ESP se odseva v
tem, da imajo južne in vzhodne države ESP različne ambicije, sposobnosti in
pričakovanja glede prihodnjih odnosov z EU.
Ukrajinska kriza je pokazala, da EU
potrebuje jasnejšo vizijo za sodelovanje z vzhodno soseščino, ki bo upoštevala
politične in gospodarske izzive. Republika Slovenija si bo tudi v naslednjem
obdobju prizadevala za nadaljevanje in krepitev političnega ter gospodarskega
združevanja EU z državami Vzhodnega partnerstva, ki to želijo in zmorejo, ter
se zavzemala za še aktivnejši pristop EU k reševanju zamrznjenih konfliktov v
regiji. Naslednji vrh Vzhodnega partnerstva bo maja 2015 v Rigi (Latvija).
Regija južnega Sredozemlja se sooča z
resnimi izzivi (politična nestabilnost, težke družbeno-gospodarske razmere,
varnostne grožnje, vključno s terorizmom in nelegalnimi migracijami,
radikalizacija), zato ostaja tudi v prihodnje med strateškimi prioritetami EU.
V tem okviru si bo Republika Slovenija še naprej prizadevala za nadaljevanje
izvajanja reform na področjih vzpostavitve demokracije, krepitve trajnostnega in
vključujočega razvoja ter zagotavljanja varnosti. Kot kaže napredek, ki sta ga
dosegla Tunizija in Maroko, predstavlja ESP pomembno vodilo pri izvajanju
političnih in gospodarskih reform, uspeh te politike pa je odvisen od sposobnosti
in zavez vlad partnerskih držav k reformam. V tem okviru je Republika Slovenija
pripravljena deliti svoje izkušnje z državami soseščine, ki so na poti
preobrazbe in demokratične tranzicije. To velja predvsem za Libijo, kjer
stopnjevanje spopadov ogroža teritorialno celovitost države in stabilnost širše
regije, v zvezi s čimer Republika Slovenija podpira vse pobude, ki prispevajo k
vzpostavitvi vključujočega političnega dialoga in krepitvi demokratičnih
institucij. Republika Slovenija se bo tudi pri Egiptu, Tuniziji in Alžiriji
zavzemala za nadaljevanje procesov demokratizacije.
Republika Slovenija bo še naprej podpirala
sodelovanje z regijo v okviru Unije za Sredozemlje, ki pomeni platformo za
realizacijo konkretnih projektov v korist prebivalcev regije, ter forum za
redna ministrska srečanja na šestih področjih skupnega interesa. V tem okviru
je Evro-sredozemska univerza (EMUNI) neposreden trajni prispevek Republike
Slovenije k vzpostavitvi enotnega evro-sredozemskega prostora visokega šolstva,
znanosti in raziskav.
EU kot globalni akter in odnosi s
strateškimi partnerji
Republika Slovenija bo še naprej poudarjala
celovit pristop pri obravnavi vprašanj, pomembnih za mir in varnost. Cilj
ostaja izboljšati delovanje EU na zunanjepolitičnem področju v smeri večje
koherentnosti, skladnosti in učinkovitosti. Načrt ukrepov za implementacijo
celovitega pristopa bosta Evropska komisija in visoka predstavnica EU za
zunanje zadeve in varnostno politiko predstavila spomladi 2015.
Republika Slovenija bo še naprej poudarjala
pomen zagotavljanja človekovih pravic in svoboščin ter uresničevanja in
spoštovanja načela nediskriminacije ranljivih skupin. Z enakomislečimi
partnericami bo v okviru multilateralnih forumov poskušala identificirati
področja skupnega interesa, kjer bi lahko okrepili sodelovanje. Podpirala bo
dialog EU s tretjimi državami na področju človekovih pravic in si prizadevala
za nadaljnjo krepitev vidika človekovih pravic v skupni zunanji in varnostni
politiki EU.
Republika Slovenija se zavzema za
poglobitev odnosov EU z ZDA in podpira krepitev njunega strateškega partnerstva
in transatlantskega zavezništva. Republika Slovenija se bo še naprej zavzemala
za pospešeno oživljanje gospodarstva in reševanje odprtih bilateralnih tem, kot
tudi obravnave ključnih aktualnih zunanjepolitičnih vprašanj, od Ukrajine do
stabilizacije razmer na Zahodnem Balkanu. Za Republiko Slovenijo je
gospodarstvo eno od prioritetnih področij transatlantskega sodelovanja, še
posebej v fazi okrevanja. Zato Republika Slovenija podpira sklenitev Sporazuma
o čezatlantskem partnerstvu za trgovino in naložbe (TTIP), upoštevajoč
ohranitev okoljskih, socialnih, delavskih, zdravstvenih in drugih standardov EU
in dosledno spoštovanje načela transparentnosti. Vlada bo o pogajanjih redno
obveščala Državni zbor.
V okviru transatlantskega sodelovanja s
Kanado Republika Slovenija pozdravlja zaključek pogajanj za sklenitev
Celovitega gospodarskega in trgovinskega sporazuma (CETA). Vlada bo pred
začetkom postopka ratifikacije Državnemu zboru predstavila navedeni sporazum in
pojasnila oceno učinkov sporazuma za Republiko Slovenijo.
Glede odnosov med EU in Rusko federacijo si
bo Republika Slovenija še naprej prizadevala za sodelovanje na področjih
skupnih interesov ter za konstruktiven dialog o vprašanjih, na katera imata
različne poglede, vključno s krizo v Ukrajini. Le-ta bo v prihodnjih letih v
največji meri določala odnose med Rusko federacijo in EU. Republika Slovenija
bo še naprej dejavna pri izvajanju Partnerstva za modernizacijo in drugih
projektih sodelovanja z Rusko federacijo, ki bi lahko prispevali k izboljšanju
odnosov med EU in Rusko federacijo.
V skladu s svojo zunanjepolitično
usmeritvijo bo Republika Slovenija v okviru EU usmerjena v nadaljnjo krepitev
političnih odnosov s strateškimi in drugimi pomembnimi partnericami v Aziji,
med katerimi imajo prednost Kitajska, Japonska, Republika Koreja in Indija.
Republika Slovenija si bo prizadevala razširiti in poglobiti dialog z
omenjenimi državami na bilateralni ravni ter bo v skladu s cilji okrepljene
gospodarske diplomacije utrjevala obstoječe gospodarsko sodelovanje in iskala
nove poslovne priložnosti. Na multilateralni ravni bo dejavno sodelovala pri
obravnavi vprašanj svetovnih izzivov ter spodbujala k mirnemu reševanju
teritorialnih sporov v regiji, vključno s spoštovanjem človekovih pravic.
Republika Slovenija se bo zavzemala za
uspešne zaključke pogajanj za sklenitev sporazumov o partnerstvu in sodelovanju
in novih sporazumov o prosti trgovini oziroma okvirnih sporazumov EU s
Kitajsko, Indijo, Japonsko, Republiko Korejo, Avstralijo in Novo Zelandijo.
Prizadevala si bo za nadgradnjo strukturiranega dialoga EU–ASEAN (Združenje
držav jugovzhodne Azije – Association of Southeast Asian Nations) na različnih
področjih oziroma za vsestransko krepitev odnosov EU z državami ASEAN in
poglobitev dvostranskih vezi z njenimi članicami. Prizadevala si bo tudi za
nadaljnje aktivno delovanje evropske podskupine v okviru foruma
Azijsko-evropsko srečanje (ASEM – Asia-Europe Meeting), krepitev sodelovanja EU
v okviru Regionalnega foruma ASEAN (ARF – ASEAN Regional Forum) in za članstvo
oziroma sodelovanje EU v Vzhodnoazijskem vrhu (EAS – East Asia Summit).
Tako EU kot Republika Slovenija
prepoznavata v Latinski Ameriki naravno zaveznico, kar temelji na zgodovinskih,
kulturnih in drugih dejstvih ter skupnih interesih na mnogih področjih.
Republika Slovenija si bo še naprej prizadevala za krepitev odnosov med EU ter
državami Latinske Amerike in Karibov (LAK). V tem okviru bo zagovarjala
utrjevanje stalnega dialoga in sodelovanja med EU in državami LAK na bilateralni
ravni, s posebnim poudarkom na odnosih z Mehiko in Brazilijo kot strateškima
partnerjema EU. Nadalje bo Republika Slovenija podpirala dialog med EU in
Skupnostjo latinskoameriških in karibskih držav (CELAC – Community of Latin
American and Caribbean States) ter dialog z drugimi (pod)regijskimi
integracijami Latinske Amerike in Karibov. Prav tako se bo Republika Slovenija
zavzemala za uspešen potek oziroma zaključek pogajanj za sklenitev sporazumov
EU z državami LAK.
Republika Slovenija bo posebno pozornost še
naprej posvečala kriznim žariščem in v tem okviru predvsem spoštovanju
človekovih pravic in mednarodnega humanitarnega prava. Znotraj EU bo izražala
svoja stališča in dejavno prispevala k oblikovanju odzivov na razmere v Iraku in
Siriji, Srednjeafriški republiki, Maliju, Južnem Sudanu in drugje ter podpirala
sodelovanje EU z Irakom v procesu stabilizacije in demokratizacije države.
V okviru bližnjevzhodnega mirovnega procesa
bo Republika Slovenija še naprej podpirala aktivno vlogo EU, ki bi prispevala k
sklenitvi trajnega mirovnega sporazuma v smislu dveh držav, izraelske in
palestinske. V zvezi s Palestino bo Republika Slovenija nadaljevala humanitarne
aktivnosti, tako bilateralno kot v okviru EU, in si še naprej prizadevala za skladen
pristop EU do priznanja palestinske države v okvirju trajnega mirovnega
sporazuma.
Glede iranskega jedrskega programa bo
Republika Slovenija še naprej spremljala razvoj dogodkov in si z vključevanjem
v razprave EU o odnosih z Iranom prizadevala za doseganje končne rešitve.
Stabilizacija in razvoj Afganistana ostaja
ena od dolgoročnih prednostnih nalog EU. EU se bo v naslednjem dvoletnem
obdobju še bolj usmerila na področje razvoja afganistanskih institucij.
Delujoče institucije so pogoj za razvoj in stabilizacijo Afganistana. Republika
Slovenija si bo v Afganistanu prizadevala, da bo svojo zmanjšano aktivnost na
varnostnem področju postopoma in v skladu s svojimi zmožnostmi nadomeščala z
delovanjem na področju usposabljanja, izobraževanja in razvojnega sodelovanja.
V okviru EU bo Republika Slovenija še
naprej konstruktivno sodelovala pri prizadevanjih za zagotavljanje miru in
varnosti v podsaharski Afriki. Prizadevala si bo za nadaljnjo krepitev
političnih in gospodarskih odnosov z državami podsaharske Afrike, s poudarkom
na večji udeležbi civilne družbe v dialogu.
Republika Slovenija bo dejavno sodelovala v
dialogu EU s Svetom za sodelovanje v Zalivu (GCC – Gulf Cooperation Council),
saj imajo zalivske države pomembno politično vlogo v svoji soseščini in velik
gospodarski potencial.
Varnost in obramba
V okviru nadaljnjega razvoja skupne
varnostne in obrambne politike (SVOP) si bo Republika Slovenija še naprej
prizadevala za krepitev in implementacijo celovitega pristopa, nadaljnji razvoj
institucionalnega okvirja, izgradnjo zmogljivosti v podporo izvajanja nalog
SVOP, odzivnosti in učinkovitega kriznega upravljanja ter drugih aktivnosti.
Prizadevala si bo za učinkovitejše odločanje, načrtovanje in izvajanje SVOP
vojaških operacij in civilnih misij. Nadaljevala bo sodelovanje v operacijah in
misijah SVOP v BiH, na Kosovu, na Palestinskih ozemljih, v Maliju ter se
skladno z razvojem okoliščin in interesom odločala o morebitnem sodelovanju v
novih. Še naprej si bo prizadevala za krepitev sodelovanja z drugimi partnerji;
z Natom, Združenimi narodi, OVSE, Afriško unijo ter tretjimi državami, zlasti
še državami Zahodnega Balkana. Pri nadaljnjem razvoju institucionalnega okvirja
in postopkov bo podpirala sistemske rešitve, usmerjene k izboljšanju celovitega
pristopa, odzivnosti, krepitve sinergij med politikami EU ter horizontalne
integracije na področju kriznega upravljanja.
Republika Slovenija bo prispevala h
krepitvi strateškega partnerstva med EU in Natom po načelih dopolnjevanja,
nepodvajanja, avtonomnosti in vzajemnosti med obema organizacijama na področju
uporabe in razvoja zmogljivosti. Zavzemala se bo za boljšo izrabo prednosti
Natovega procesa obrambnega planiranja. Osredotočena bo predvsem na izvajanje
tistih aktivnosti, ki bi lahko neposredno izboljšale njeno delovanje v
mednarodnih operacijah in misijah.
Republika Slovenija bo podpirala razvoj
obrambnih zmogljivosti v smislu zagotavljanja politične in operativne
avtonomije EU, ob podpori večnacionalnim projektom združevanja in souporabe
zmogljivosti, ki bo komplementaren z načrtovanjem zmogljivosti v Natu, kakor
tudi nadaljnji razvoj civilnih zmogljivosti, vključno s širitvijo nabora
zmogljivosti ter vključevanjem nevladnih akterjev. Ob podpori političnega
okvirja za večnacionalno sodelovanje pri razvoju vojaških zmogljivosti in
ključnih projektov pod okriljem Evropske obrambne agencije (EDA) se bo
zavzemala za sodelovanje pri načrtovanju in sinergije med dvostranskimi,
večstranskimi in regionalnimi pristopi.
Zavzemala se bo za vzpostavitev konkurenčne
in povezane evropske obrambne industrije in enotnega evropskega obrambnega trga
ter podpirala vključevanje malih in srednjih podjetij. Z osrednjo vlogo EDA na
področju inovacij, raziskav in razvoja ter omogočanja priložnosti za srednja in
majhna podjetja si bo prizadevala izkoristiti možnosti za slovensko obrambno
industrijo in raziskovalne inštitucije tudi na področju dvojne rabe. Na
nacionalni ravni bo zaradi potrebe po racionalizaciji pozornost namenila
analizi ter nadgradnji sodelovanja v mednarodnih operacijah in misijah.
Na področju razorožitve, preprečevanja
širjenja orožij za množično uničevanje in izvozne kontrole si bo Republika
Slovenija prizadevala za oblikovanje jasnejših skupnih stališč EU, še posebej
na področju jedrske razorožitve, za večjo aktivnost EU na področju
preprečevanja širjenja orožij za množično uničevanje, za večjo podporo novim
mednarodnopravnim pogodbam in konvencijam na tem področju (npr. Pogodba o
trgovini z orožjem) in za aktivnejšo vlogo EU v mednarodnih forumih, zlasti na
zasedanjih Generalne skupščine Organizacije združenih narodov in Pregledne
konference Sporazuma o neširjenju jedrskega orožja (NPT – Treaty on the
Non-Proliferation of Nuclear Weapons) leta 2015.
V okviru zunanjih vidikov boja proti
terorizmu bo posebna pozornost namenjena spoštovanju človekovih pravic in
pravne države ter nadaljnjemu sodelovanju z Organizacijo združenih narodov in
drugimi mednarodnimi organizacijami. Na področju kibernetske varnosti si bo
Republika Slovenija še naprej prizadevala za zagotavljanje človekovih pravic,
pravice do svobode izražanja in združevanja, dostopa do
informacijsko-komunikacijskih tehnologij, vladavine prava ter zaščite kritične
infrastrukture. Kibernetska varnost zahteva globalen, kolektiven in celovit
pristop, zato bo Republika Slovenija tudi v prihodnje podpirala proces
oblikovanja mednarodnih norm obnašanja držav v informacijskem prostoru.
Širitev Evropske unije
Republika Slovenija si bo še naprej
prizadevala za nadaljevanje širitvenega procesa EU. Proces širitve je s sprejemanjem
praks in norm EU ter vključenostjo v prihodnost EU najboljša garancija
napredka, modernizacije ter politične, gospodarske in družbene stabilnosti.
Zato si bo Republika Slovenija v okviru svojega delovanja v EU prizadevala
predvsem: i) da bo EU še naprej namenjala ustrezno pozornost celotnemu
Zahodnemu Balkanu. Države znotraj pogajalskega procesa morajo imeti ob
izpolnjevanju pogojev možnost konkretnega in dinamičnega napredka. Posebno
pozornost pa bomo namenjali tudi državam, ki na evropski poti zaostajajo. EU
mora biti vključena v širitveni proces v smislu aktivnega vodenja in usmerjanja
procesa. Preveliki zaostanki in upočasnjena dinamika širitve ne bi smeli biti v
interesu EU; ii) da bo EU, po izpolnitvi pogojev s strani držav, ki ji želijo
pristopiti, sprejemala ustrezne (politične) odločitve – to velja tako za države
Zahodnega Balkana kot tudi Turčijo.
Pri tem se morajo države, ki želijo
pristopiti, zavedati, da so za napredek v procesu približevanja EU poleg
sprejemanja evropskega pravnega reda in reform potrebni tudi njihovo dosledno
izvajanje, spoštovanje pravne države, ekonomska stabilnost in vsevključujoči
družbeni dialog. Izjemno pomembni elementi približevanja EU so še naprej
spoštovanje dobrososedskih odnosov, regionalno sodelovanje ter spoštovanje in
izvajanje mednarodnih sporazumov. Republika Slovenija si bo tudi prizadevala,
da bo EU namenila ustrezno pozornost ter po potrebi aktivno podporo pri
reševanju odprtih zadev v regiji.
Za tesnejše povezovanje z državami
Zahodnega Balkana ter njihovo hitrejše približevanje EU si bo Republika Slovenija
prizadevala tudi v okviru izvajanja mednarodnega razvojnega sodelovanja
Republike Slovenije, kakor tudi v okviru konkretnih projektov in drugih
aktivnosti, ki se financirajo iz sredstev EU prek instrumenta za predpristopno
pomoč.
Mednarodno razvojno sodelovanje
Leto 2015 bo pomenilo prelomnico na
področju razvoja, saj bodo razvojni cilji tisočletja, ki jih je mednarodna
skupnost v okviru OZN sprejela za obdobje 2000–2015, nadgrajeni z univerzalno
»agendo po 2015«, ki bo povezala boj proti revščini in trajnostni razvoj.
Republika Slovenija je vključena v ta pomemben mednarodni proces z dolgoročnimi
vplivi na nacionalni, regionalni in globalni razvoj. V tem smislu se je Vlada
3. julija 2014 seznanila z okvirnimi izhodišči Republike Slovenje za
medvladni proces za oblikovanje agende po letu 2015, ki je podlaga za dejavno
vlogo Slovenije v procesu pogajanj o agendi po 2015. Slovenija si bo
prizadevala za sprejetje skupnega stališča EU.
EU je leto 2015 razglasila za »Evropsko
leto za razvoj« (ELR), ki bo potekalo pod sloganom »Naš svet, naše
dostojanstvo, naša prihodnost«. Namen ELR je seznaniti državljane z mednarodnim
razvojnim sodelovanjem. Pri tem je Vlada imenovala Ministrstvo za zunanje
zadeve (MZZ) za nacionalnega koordinatorja in prejemnika evropskih sredstev, ki
je odgovoren za pripravo in izvedbo aktivnosti ELR. MZZ je naložila, da
pripravi nacionalni delovni program, pri čemer je ministra za zunanje zadeve
pooblastila, da ustanovi nacionalni in operativni odbor ter imenuje slovenske
ambasadorje ELR 2015. V okviru ELR bodo vladni in nevladni akterji izvajali
številne dejavnosti in dogodke. S tem se bo mednarodno razvojno sodelovanje
približalo širši javnosti, vključno z zasebnim sektorjem, in promoviralo kot
pomemben zunanjepolitični instrument Republike Slovenije.
Republika Slovenija si bo prizadevala za
večjo učinkovitost razvojne politike EU (povečanje sredstev za najmanj razvite
države, zmanjševaje števila sektorjev, skupno programiranje in delitev dela ter
poudarek na rezultatih) ter za aktivno sodelovanje pri izvajanju projektov, ki
se financirajo v okviru instrumentov za zunanje delovanje EU. Državni organi
Slovenije bodo sodelovanje z državnimi organi držav prejemnic pomoči krepili
predvsem prek projektov tesnega medinstitucionalnega sodelovanja, obenem pa
bodo pristojna ministrstva spodbujala sodelovanje slovenskih gospodarskih družb
in nevladnih organizacij na razpisih za izvedbo razvojnih projektov EU v
tretjih državah.
Na področju mednarodne humanitarne pomoči
si bo Republika Slovenija prizadevala za zagotavljanje hitrega in učinkovitega
odziva EU in njenih držav članic na humanitarne krize po svetu, skladno s
humanitarnimi načeli nepristranskosti, nevtralnosti, človečnosti in
neodvisnosti. Prizadevanja bodo tudi v prihodnje usmerjena v krepitev
zmogljivosti na področju večje pripravljenosti in odpornosti na humanitarne
nesreče ter v zagotavljanje sinergije med zmanjšanjem tveganja nesreč in
prilagajanjem na podnebne spremembe.
Skupna trgovinska politika
Republika Slovenija se zaveda pomena
zunanje trgovine kot enega ključnih orodij za spodbujanje gospodarske rasti in
zaposlovanja v EU. Dejavno se bo vključevala v razpravo o posodobitvi
trgovinske strategije iz leta 2010, ki naj bi jo Evropska komisija predložila
Svetu EU v prvem polletju 2015.
Republika Slovenija podpira nadaljevanje
pogajanj o sklenitvi poglobljenih in celovitih sporazumov o prosti trgovini s
posameznimi tretjimi državami, saj meni, da ti sporazumi ne omogočajo le
odprtja trgov za blago, storitve in javna naročila, temveč so tudi v podporo
večstranski liberalizaciji in regulatornemu dialogu.
Prednostna so pogajanja o čezatlantskem
partnerstvu za trgovino in naložbe z ZDA ter pogajanja o sporazumu o prosti
trgovini z Japonsko, ki ju Republika Slovenija močno podpira zaradi njunega
pozitivnega učinka na rast in zaposlenost, ter pogajanja o investicijskem
sporazumu med EU in Kitajsko.
Republika Slovenija je še naprej zavezana
multilateralnemu trgovinskemu sistemu z osrednjo vlogo Svetovne trgovinske
organizacije (WTO) in uspešnemu zaključku pogajanj o Razvojni agendi iz Dohe
(DDA). Republika Slovenija podpira celovito implementacijo svežnja z Balija in
se zavzema za čim hitrejše sprejetje protokola glede Sporazuma o olajševanju
trgovine, ki zaradi blokade ene države ni bil sprejet v dogovorjenem roku
julija. Republika Slovenija podpira tudi pospešitev izvajanja vseh drugih zadev
iz svežnja z Balija ter nadaljevanje priprave ambicioznega in uravnoteženega
post-Bali delovnega programa o preostalih pogajalskih vsebinah DDA. Republika
Slovenija se bo zavzemala tudi za napredek v večstranskih pogajanjih, kot so
pogajanja za Sporazum o trgovini s storitvami, pogajanja za liberalizacijo
okoljskega blaga in pogajanja za revizijo Sporazuma o informacijski
tehnologiji, s ciljem njihove multilateralizacije. Republika Slovenija tudi
podpira širitev članstva v Svetovni trgovinski organizaciji, zato bo dejavno
spremljala pogajanja za pristop Srbije, Bosne in Hercegovine, Kazahstana in
Azerbajdžana k organizaciji.
Republika Slovenija bo vključena v področja
mednarodne trgovine, kjer je potrebno uravnotežiti konkurenčnost in ekonomsko
blaginjo z varnostnimi interesi ali z varovanjem človekovih pravic. Aktivno se
bo vključevala v razpravo o spremembi EU režima nadzora izvoza blaga z dvojno
rabo.
Republika Slovenija se bo še naprej
zavzemala za ukrepe, ki zagotavljajo odprtost trga, sprostitev zunanje
trgovine, internacionalizacijo, odstranjevanje carinskih in necarinskih ovir
kot tudi neoviran dostop do strateških surovin, ki so ključni za perspektivno
visokotehnološko industrijo, ter za zagotavljanje učinkovite zaščite
intelektualne lastnine.
Št. 008-05/14-115/44
Ljubljana, dne 27. januarja 2015
EPA 161-VII
Državni zbor
Republike Slovenije
dr. Milan Brglez l.r.
Predsednik
 