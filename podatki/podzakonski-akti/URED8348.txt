1. člen
(vsebina)
(1) Ta uredba podrobneje ureja načine in pogoje za
zagotavljanje pravic prosilcem za mednarodno zaščito, in sicer glede:
1.     
posebne obravnave ranljivih oseb s posebnimi potrebami,
2.     
materialne oskrbe v primeru nastanitve v azilnem domu ali njegovi
izpostavi ali nastanitveni kapaciteti, vzpostavljeni na meji oziroma v bližini
meje ali na območju letališča oziroma sidrišča (v nadaljnjem besedilu: azilni
dom),
3.     
nujnega zdravljenja,
4.     
izobraževanja,
5.     
dostopa na trg dela,
6.     
žepnine,
7.     
humanitarne pomoči.
(2) Ta uredba podrobneje določa tudi nastanitev vlagateljev
namere v azilnem domu in njihove pravice.
2. člen
(nastanitev vlagateljev namere v sprejemne prostore)
(1) Vlagatelja namere se po končanem predhodnem postopku
nastani v sprejemnih prostorih (v nadaljnjem besedilu: sprejemni prostori).
Vlagatelj namere se nastani v enega izmed sprejemnih prostorov glede na
kategorijo, v katero spada.
(2) Vlagatelja namere in predmete, ki jih ima ta pri sebi,
pred nastanitvijo v sprejemne prostore v skladu s svojimi pooblastili in v
skladu z zakonom, ki ureja zasebno varovanje, površinsko pregleda varnostnik.
(3) Vlagatelja namere se pred nastanitvijo v sprejemne
prostore seznani s tem, da je objekt video nadzorovan. Seznanitev vlagatelj
namere potrdi s podpisom izjave na obrazcu iz Priloge 1, ki je sestavni del te
uredbe.
(4) Med nastanitvijo v sprejemnih prostorih je vlagatelju
namere zagotovljena prehrana, nujne higienske potrebščine, nujna oblačila in
obutev ter dostop do nujnega zdravljenja. Vlagatelju namere s posebnimi
zdravstvenimi ali drugimi potrebami, ki jih dokaže z zdravniškim ali drugim
ustreznim potrdilom, urad Vlade Republike Slovenije, pristojen za oskrbo in
integracijo migrantov (v nadaljnjem besedilu: urad), zagotovi ustrezno
prehrano.
3. člen
(uveljavljanje pravic prosilcev za mednarodno zaščito)
Prosilec za mednarodno zaščito (v nadaljnjem besedilu:
prosilec) uveljavlja pravice iz Zakona o mednarodni zaščiti (Uradni list RS,
št. 16/17 – uradno prečiščeno besedilo in 54/21; v nadaljnjem besedilu: zakon)
z izkaznico prosilca.
4. člen
(obravnava ranljivih oseb s posebnimi potrebami)
(1) Če se v postopkih v skladu s 13. členom zakona ali s
strani uslužbencev urada ugotovi obstoj posebnih potreb glede sprejema oziroma
potreb po posebnih jamstvih v postopku, se te posebne potrebe navedejo na
obrazcu iz Priloge 2, ki je sestavni del te uredbe. Obrazec je del spisa ali
spisovne dokumentacije prosilca ter priloga individualnega načrta, ki ga
pripravi socialni delavec skupaj s prosilcem tekom nastanitve.
(2) Da se zagotovijo vsa potrebna postopkovna jamstva oziroma
prilagodijo pogoji sprejema ranljivim osebam s posebnimi potrebami, se
ministrstvo, pristojno za notranje zadeve, in urad medsebojno obveščata.
(3) Prosilcu s posebnimi potrebami glede sprejema urad
zagotavlja posebno nego, skrb in obravnavo, pri čemer se obravnava prilagodi
ranljivosti osebe. Osebi se prilagodijo nastanitev, zdravstvena oskrba,
prehrana, materialna oskrba in psihološko svetovanje.
(4) Prosilcu, ki potrebuje posebna jamstva v postopku,
ministrstvo, pristojno za notranje zadeve, skladno z naravo ocenjenih posebnih
potreb prilagodi tolmačenje v postopku mednarodne zaščite in mu zagotovi pomoč
ustreznega strokovnjaka, ki mu pomaga, da lahko sodeluje v postopku mednarodne
zaščite. Če je prosilec gluh, mu ministrstvo omogoči tolmača znakovnega jezika.
Če se prosilec ne more izražati ne govorno ne z znakovnim jezikom, mu
ministrstvo omogoči izražanje na drug način.
(5) Prosilcu iz drugega odstavka tega člena ministrstvo
omogoči več časa za pripravo na osebni razgovor. Če je to potrebno, se osebni
razgovor lahko izvede tudi po delih.
5. člen
(pravica do materialne oskrbe v primeru nastanitve v azilnem
domu)
(1) Prosilcu, ki nima lastnih sredstev za preživljanje v
višini zneska osnovnega minimalnega dohodka in je nastanjen v azilnem domu,
prehrano, obleko in obutev ter higienske potrebščine zagotavlja urad.
(2) Če je prosilec nastanjen v drugi primerni instituciji v
skladu z drugim odstavkom 83. člena zakona in nima lastnih sredstev za
preživljanje ali mu preživljanje ni zagotovljeno kako drugače ter na podlagi
drugega predpisa ni določen drug zavezanec za plačilo nastanitve in nima
zagotovljene brezplačne nastanitve, mu urad na podlagi izstavljenega računa
institucije krije stroške materialne oskrbe v tej instituciji.
6. člen
(strošek nastanitve)
(1) Strošek dnevne nastanitve za prosilca je povprečni dnevni
strošek nastanitve v azilnem domu, izračunan za proračunsko obdobje preteklega
leta. Izračuna se tako, da se ob zaključku proračunskega leta seštejejo vsi
stroški iz drugega odstavka tega člena, nato pa se delijo s številom bivalnih
dni vseh prosilcev in vlagateljev namere v obračunskem letu.
(2) Med stroške nastanitve spadajo stroški, povezani z
ogrevanjem, vodarino, električno energijo ter komunalnimi in
telekomunikacijskimi storitvami. Upoštevajo se le stroški nastanitvenega dela
azilnega doma.
(3) Mesečni strošek nastanitve se izračuna tako, da se
pomnoži višina stroška dnevne nastanitve s številom dni v mesecu.
(4) Vlada Republike Slovenije enkrat letno s sklepom določi
višino dnevnega stroška nastanitve za prosilca. Sklep mora biti sprejet do
konca marca tekočega leta.
7. člen
(ugotavljanje lastnih sredstev za preživljanje)
(1) Urad kot lastna sredstva prosilca za preživljanje
upošteva sredstva, ki jih ima v lasti vlagatelj namere ob nastanitvi v
sprejemne prostore, oziroma sredstva, ki jih ima prosilec v lasti ob nastanitvi
v azilni dom oziroma jih ima v lasti prosilec v času bivanja v azilnem domu. Ob
prihodu vlagatelja namere v azilni dom mora predstavnik organa, ki osebo
pripelje, popisati njegova denarna sredstva. Denarna sredstva se popišejo na
obrazcu iz Priloge 3, ki je sestavni del te uredbe, in se izroči uradu.
(2) Urad kot lastna sredstva za preživljanje upošteva tudi
mesečne neto prejemke, pridobljene na podlagi 87. člena zakona.
(3) Nagrada, prejeta na podlagi devetega odstavka 82. člena
zakona, in žepnina se ne upoštevata kot lastna sredstva za preživljanje.
(4) Višina mesečnega povračila za kritje stroškov ali
sorazmernega deleža stroškov nastanitve se določi na novo, če je prosilcu treba
zaradi spremembe mesečnega zneska lastnih sredstev za preživljanje v skladu z
8. členom te uredbe določiti nov znesek povračila za kritje stroškov
nastanitve.
(5) V primeru ugotavljanja lastnih sredstev za preživljanje
družine se upoštevajo sredstva vseh družinskih članov. Pri opredelitvi družinskih
članov se uporablja določba 25. točke 2. člena zakona.
8. člen
(izračun povračila za kritje stroškov ali sorazmernega
deleža stroškov nastanitve)
Urad na podlagi ugotovljenega
mesečnega zneska prosilčevih lastnih sredstev za preživljanje iz prejšnjega
člena izračuna višino mesečnega povračila za kritje stroškov ali sorazmernega
deleža stroškov nastanitve, upoštevajoč naslednje kriterije:


Lastna sredstva na osebo

Mesečno povračilo za kritje stroškov ali sorazmernega
  deleža stroškov materialne oskrbe v odstotkih


Enaka ali večja od višine osnovnega zneska minimalnega
  dohodka do višine 75 % neto minimalne plače 

50 % od mesečnega stroška nastanitve v skladu s
  tretjim odstavkom 6. člena te uredbe


Enaka ali večja od višine 75 % neto minimalne plače
  do višine neto minimalne plače

75 % od mesečnega stroška nastanitve v skladu s
  tretjim odstavkom 6. člena te uredbe


Višja od višine neto minimalne plače

100 % mesečnega stroška nastanitve v skladu s
  tretjim odstavkom 6. člena te uredbe


9. člen
(postopek plačila)
Prosilec mesečno krije stroške oziroma sorazmerni delež
stroškov nastanitve na podlagi odločbe urada iz tretjega odstavka 82. člena
zakona, s katero se določijo višina mesečnega povračila za kritje stroškov ali
sorazmernega deleža stroškov nastanitve za posamezni mesec koriščenja pravice
do nastanitve in roki, v katerih se mora plačilo izvesti. Urad pri neplačnikih
izvede ustrezne postopke v skladu z zakonodajo.
10. člen
(nastanitev)
(1) Prosilec je v skladu z nastanitvenimi možnostmi nastanjen
na ustreznem oddelku azilnega doma, pri čemer urad upošteva starost, spol in
položaj ranljivih oseb s posebnimi potrebami ter družbeno skupino, ki ji
pripada prosilec, načelo ohranjanja enotnosti družine ter pravico do osebnega
dostojanstva in varnosti.
(2) Komunikacija z uradno osebo urada poteka tako, da je
identiteta prosilca nesporno jasna.
(3) Prosilec je ob nastanitvi v jeziku, ki ga razume,
informiran o pravicah in dolžnostih ter še posebej o določbah, ki se nanašajo
na pravila bivanja v azilnem domu, poteku aktivnosti v azilnem domu in zunaj
njega, o določbah drugega odstavka 50. člena, prve alineje prvega odstavka,
petega, šestega in sedmega odstavka 78. člena zakona ter o požarnem redu
objekta, v katerem je nastanjen. Izvedbo informiranja potrdi s podpisom izjave
na obrazcu iz Priloge 4, ki je sestavni del te uredbe.
(4) Urad zagotovi, da se ves čas postopka spremlja položaj
ranljivih oseb s posebnimi potrebami in se jim zagotovita ustrezna skrb in
podpora.
(5) Vsakemu prosilcu pripada ležišče. Nastanitvene sobe si
prosilec ne more izbirati sam. Prav tako ne more izbirati števila nastanjenih
oseb v sobi. Prosilcu je omogočena souporaba čajne kuhinje, sanitarnih
prostorov in ročne pralnice na nastanitvenem oddelku ter skupnih prostorov,
namenjenih za preživljanje prostega časa.
(6) Urad na podlagi vloge prosilca na obrazcu iz Priloge 5,
ki je sestavni del te uredbe, izda dovolilnico iz šestega odstavka 82. člena
zakona na obrazcu iz Priloge 6, ki je sestavni del te uredbe, v naslednjih
utemeljenih primerih, če ne obstajajo razlogi, ki bi nasprotovali izdaji
dovolilnice:
-       
organiziranje večdnevnih aktivnosti s strani urada ali drugih
organizacij,
-       
humanitarni in drugi utemeljeni osebni razlogi (poroka, smrt, sklenitev
zakonske zveze, rojstvo otroka itd.).
(7) Mladoletnemu prosilcu se dovolilnica iz prejšnjega
odstavka izda samo s pisnim soglasjem staršev oziroma zakonitega zastopnika.
(8) Prosilec uradu pred izdajo dovolilnice iz šestega
odstavka tega člena posreduje podatke o naslovu, kjer se bo zadrževal, telefonsko
številko, na kateri bo ves čas odsotnosti dosegljiv, ime in priimek osebe, pri
kateri se bo zadrževal, ter njeno telefonsko številko. Urad pred izdajo
dovolilnice preveri resničnost posredovanih podatkov. Če so posredovani podatki
neresnični, se dovolilnica ne izda.
(9) V primeru iz petega odstavka 78. člena zakona poda
prosilec vlogo za izdajo dovolilnice na obrazcu iz Priloge 7, ki je sestavni
del te uredbe. Vlogi priloži ustrezna dokazila.
11. člen
(razselitev na zasebni naslov)
(1) Urad lahko ob izpolnjenih pogojih iz prvega odstavka 83.
člena zakona prosilcu odobri razselitev na zasebni naslov na podlagi vloge, ki
se vloži na obrazcu iz Priloge 8, ki je sestavni del te uredbe.
(2) Ustreznost pogojev za bivanje na zasebnem naslovu
ugotavlja urad, ki opravi ogled prostorov za bivanje. O ogledu se pripravi
poročilo na obrazcu iz Priloge 9, ki je sestavni del te uredbe. Ogled se tudi
slikovno dokumentira.
(3) Zagotovljeni pogoji za bivanje prosilca na zasebnem
naslovu morajo ustrezati minimalnim bivalnim in minimalnim higienskim
standardom.
(4) Minimalni bivalni standardi so:
-       
prostori, namenjeni prebivanju, spanju in uživanju hrane, morajo imeti
tla pokrita z oblogo, ki jo je mogoče učinkovito mokro čistiti oziroma
razkuževati, stene in strop morajo biti toplotno izolirani, vrata in okna
morajo tesniti in se odpirati, da je omogočeno zračenje,
-       
prostori, namenjeni bivanju, spanju in uživanju hrane, morajo biti
vzdrževani tako, da se ohranjajo v dobrem stanju in omogočajo uporabo,
zagotovljeno mora biti tudi ogrevanje,
-       
v objektu mora biti na vidnem mestu nameščena omarica za prvo pomoč,
dosegljiva vsem stanovalcem,
-       
v dnevnih in spalnih prostorih mora biti zagotovljena zadostna naravna
in električna osvetlitev,
-       
za vsakega stanovalca mora biti zagotovljena samostojna postelja, druga
nad drugo sta lahko največ dve postelji,
-       
v prostoru, ki je namenjen bivanju, spanju in uživanju hrane, lahko
prebiva največ šest oseb,
-       
glede na število oseb, ki prebivajo v prostoru, mora biti zagotovljeno
za spanje najmanj 6 m² na osebo oziroma na dve osebi, če sta postelji druga nad
drugo, za kuhinjo 1 m² in prebivanje 1 m², brez sanitarnih prostorov.
(5) Minimalni higienski standardi so:
-       
pri souporabi sanitarij do vključno pet uporabnikov morajo biti
nameščeni stranišče z izplakovalnikom, umivalnik ter prha z mrzlo in toplo
vodo, pri souporabi za šest ali več oseb pa morajo biti nameščeni najmanj po
eno stranišče z izplakovalnikom za vsakih začetih pet uporabnikov ter najmanj
po en umivalnik in po ena prha z mrzlo in toplo vodo za vsakih začetih deset
uporabnikov,
-       
stranišče in prha morata biti fizično ločena od drugih bivalnih
prostorov ali delov prostorov v souporabi,
-       
sanitarije morajo biti vzdrževane tako, da se ohranjajo v dobrem stanju
in omogočajo uporabo, zagotovljena morata biti zračenje in električna
osvetlitev, tla in stene pa morajo biti obloženi z materiali, ki se čistijo s
sanitarnimi čistili.
(6) Vlogi za razselitev na zasebni naslov iz prvega odstavka
tega člena prosilec predloži najemno pogodbo oziroma v primeru brezplačne
nastanitve izjavo o soglasju lastnika, da sprejme prosilca v nastanitev.
12. člen
(razselitev v drugo primerno institucijo)
(1) Prosilec se lahko v primeru izjemnih osebnih okoliščin na
podlagi njegove vloge oziroma vloge njegovega zakonitega zastopnika ali
skrbnika razseli v drugo primerno institucijo, če mu urad ne more zagotoviti
ustrezne nastanitve v azilnem domu.
(2) Vlogi za razselitev v drugo primerno institucijo se
priložijo dokazila o obstoju izjemnih osebnih okoliščin prosilca, zaradi
katerih izvede urad vse potrebne postopke za nastanitev v drugo institucijo,
ker prosilcu ne more zagotoviti ustrezne nastanitve v azilnem domu. Vloga za
razselitev v drugo primerno institucijo se vloži na obrazcu iz Priloge 10, ki
je sestavni del te uredbe.
(3) Vlogo za razselitev v drugo primerno institucijo prosilec
oziroma zakoniti zastopnik ali skrbnik vloži pri uradu, ki vlogo z vsemi
priloženimi dokazili posreduje komisiji iz tretjega odstavka 83. člena zakona,
ki ugotavlja utemeljenost razlogov za razselitev in o tem poda mnenje.
(4) Če se prosilec nastani v varni hiši ali če gre za
interventno nastanitev, se lahko vloga vloži po nastanitvi v navedeni
instituciji.
13. člen
(dolžnost sporočanja in preverjanje okoliščin v zvezi z
nastanitvijo na zasebnem naslovu)
(1) Urad lahko preverja vse okoliščine v zvezi z nastanitvijo
na zasebnem naslovu, ki vplivajo na upravičenost do razselitve iz azilnega
doma.
(2) Prosilca, ki je nastanjen na podlagi 11. ali 12. člena te
uredbe, se lahko v primeru spremenjenih okoliščin ali na njegovo prošnjo
oziroma prošnjo njegovega zakonitega zastopnika ali skrbnika ponovno nastani v
azilnem domu.
14. člen
(prehrana)
(1) Urad ob smiselni uporabi priporočil referenčnih vrednosti
za energijski vnos ter vnos hranil, izdanih s strani inštituta, pristojnega za
javno zdravje, zagotovi prosilcu, ki je nastanjen v azilnem domu in ki nima
lastnih sredstev za preživljanje v višini zneska osnovnega minimalnega dohodka,
prehrano, ki praviloma obsega tri obroke dnevno. V primeru bistvenega povečanja
števila nastanjenih prosilcev v azilnem domu je število obrokov ob upoštevanju
referenčnih vrednosti za energijski vnos lahko tudi manjše.
(2) Otrokom do 18. leta starosti je prilagojena prehrana
glede na njihovo starost in potrebe, imajo pa tudi pravico do dopoldanske in
popoldanske malice, ki je prilagojena njihovi starosti in potrebam. Do
dopoldanske in popoldanske malice so upravičene tudi nosečnice in doječe
matere.
(3) Prosilcu, staremu 18 let ali več, s posebnimi
zdravstvenimi potrebami, ki jih dokaže z mnenjem zdravstvenega osebja, urad
zagotovi ustrezno prehrano.
(4) Vsebina jedilnikov se usklajuje mesečno.
15. člen
(obleka, obutev in higienske potrebščine)
(1) Prosilcu urad ob nastanitvi v azilni dom zagotovi
nastanitveni paket, ki obsega higienske potrebščine in posteljnino.
(2) Urad prosilcu v skladu z 82. členom zakona zagotavlja
higienske potrebščine, ustrezna oblačila in obutev.
(3) Oblačila, obutev in higienske potrebščine iz prejšnjega
odstavka se izdajo na podlagi obrazca iz Priloge 11, ki je sestavni del te
uredbe. Obrazec izpolni pristojni socialni delavec urada.
16. člen
(pogrebni stroški)
V primeru smrti prosilca ali vlagatelja namere in njegovega
pogreba v Republiki Sloveniji urad krije stroške osnovnega pogreba v skladu s
predpisi o pogrebni in pokopališki dejavnosti. Naročnik pogreba je urad. Pogreb
se praviloma izvede v kraju hrambe pokojnika. Urad ne krije stroškov najema
groba.
17. člen
(pravica do nujnega zdravljenja)
(1) Nujno zdravljenje iz 86. člena zakona izvajajo izvajalci
zdravstvene dejavnosti.
(2) Sredstva za nujno zdravljenje iz prejšnjega odstavka
zagotavlja ministrstvo, pristojno za zdravje.
(3) Sredstva za stroške javnega prevoza za dostop do nujnega
zdravljenja zagotavlja urad.
18. člen
(pravica do izobraževanja)
(1) Urad mladoletnemu prosilcu zagotovi pripravljalno učno
pomoč z namenom olajšanja dostopa do izobraževalnega sistema.
(2) Sredstva za organizacijo učne pomoči iz prejšnjega
odstavka zagotavlja urad.
(3) Sredstva za zagotavljanje pravic do osnovnošolskega,
poklicnega, srednješolskega, višješolskega in visokošolskega izobraževanja ter
izobraževanja odraslih zagotavlja ministrstvo, pristojno za izobraževanje, v
skladu s predpisi, ki urejajo področje vzgoje in izobraževanja.
(4) Dodatna materialna sredstva za kritje stroškov za nakup
učnih pripomočkov in del drugih stroškov za izvedbo izobraževanja iz prvega in
drugega odstavka 88. člena zakona (npr. delovni zvezki in učbeniki, če jih ne
zagotavlja izobraževani sistem, zvezki, copati, barvice, risalni pribor ter
ekskurzije, kulturni, naravoslovni, športni in tehnični dnevi, ki sodijo v
obvezne izobraževalne vsebine), ki jih ne zagotavlja ministrstvo, pristojno za
izobraževanje, ali samoupravna lokalna skupnost, zagotavlja urad pod pogojem,
da prosilec nima lastnih sredstev za preživljanje.
(5) Prosilec, ki se mu zagotovi pravica do izobraževanja v
skladu s prvim, drugim ali tretjim odstavkom 88. člena zakona in se izobraževanja
redno udeležuje, je upravičen do kritja stroškov javnega prevoza v skladu s
petim odstavkom 88. člena zakona. Stroške prevoza krije urad.
(6) Če se prosilec izobraževanja ne udeležuje v skladu s
petim odstavkom 88. člena zakona, mora v skladu s šestim odstavkom 88. člena
zakona uradu vrniti celotne stroške prevoza. Urad prosilcu o vrnitvi stroškov
izda odločbo, iz katere izhajata višina povrnitve stroškov in način povrnitve.
Urad pri neplačnikih izvede ustrezne postopke v skladu z zakonodajo, ki ureja
področje izvršbe.
(7) Prosilec je upravičen do subvencionirane malice v šoli v
skladu s zakonom, ki ureja uveljavljanje pravic iz javnih sredstev.
19. člen
(pravica do dela)
(1) Prosilec, ki dela, posreduje uradu podatke o pravni
podlagi za opravljanje dela, o višini dohodkov, delovnem času in delodajalcu
vsakič v treh dneh od začetka opravljanja dela. Prosilec posreduje uradu tudi
podatke o prenehanju dela in spremembi podatkov med opravljanjem dela.
(2) O prenehanju statusa prosilca urad v treh dneh obvesti
Zavod Republike Slovenije za zaposlovanje in druge organe, pristojne za
izvajanje in nadzor nad izvajanjem delovne zakonodaje, ter delodajalca.
20. člen
(poklicno usposabljanje in izobraževanje za dostop na trg
dela)
Prosilcu se po poteku devetih mesecev od vložitve prošnje
omogoči vključitev v tečaje poklicnega usposabljanja in izobraževanja v skladu
z zakonom, ki ureja trg dela.
21. člen
(pravica do žepnine)
(1) Prosilec, ki nima lastnih sredstev za preživljanje in mu
preživljanje ni zagotovljeno kako drugače, je upravičen do žepnine v višini, ki
jo določi Vlada Republike Slovenije.
(2) Žepnino urad prosilcu izplačuje mesečno za pretekli
mesec.
(3) Prosilec je upravičen do žepnine do pravnomočno končanega
postopka priznanja mednarodne zaščite.
(4) Urad izplačuje žepnino prosilcu praviloma v prostorih
azilnega doma. Prosilec s podpisom potrdi prevzem žepnine.
(5) Če prosilec ni nastanjen v azilnem domu, mora sam ali po
pooblaščeni osebi prevzeti žepnino v prostorih azilnega doma.
(6) Žepnina se za mladoletnega prosilca izplačuje njegovim
staršem oziroma njegovemu zakonitemu zastopniku.
(7) Nova dejstva in okoliščine, ki vplivajo na pravico do
žepnine, prosilec uradu pisno sporoči v osmih dneh od njihovega nastanka.
(8) Urad lahko preverja vse okoliščine v zvezi z izvajanjem
pravice do žepnine.
(9) Sredstva za žepnino zagotavlja urad.
22. člen
(pravica do humanitarne pomoči)
(1) Prosilci lahko prejemajo humanitarno pomoč s strani
nevladnih organizacij, ki se ukvarjajo z migracijsko problematiko. V ta namen je
nevladnim organizacijam v skladu s hišnim redom azilnega doma in sporazumom, ki
ga sklenejo z uradom, omogočen dostop do prosilcev.
(2) V sporazumu iz prejšnjega odstavka se določijo
aktivnosti, ki jih nevladne organizacije izvajajo v azilnem domu. Aktivnosti se
časovno opredelijo.
23. člen
(ustanovitev komisije)
(1) Za ugotavljanje obstoja izjemnih osebnih okoliščin za
izvedbo vseh potrebnih aktivnosti za nastanitev prosilca v druge primerne
institucije v skladu z drugim odstavkom 83. člena zakona, za odobritev
dodatnega obsega zdravstvenih storitev iz drugega odstavka 86. člena zakona in
za ugotavljanje novo nastalih okoliščin ranljivosti za nastanitev v
integracijski hiši ali drugi nastanitveni kapaciteti urada iz četrtega odstavka
93. člena zakona se ustanovi komisija.
(2) Predsednika komisije in njegovega namestnika ter člane
komisije in njihove namestnike imenuje in razrešuje predstojnik urada.
Predsednik komisije, člani komisije in njihovi namestniki se imenujejo za štiri
leta.
24. člen
(sestava komisije)
(1) Komisijo iz prejšnjega člena sestavljajo predsednik in
trije člani.
(2) Predsednik in člani komisije imajo svoje namestnike, ki
jih nadomeščajo med njihovo odsotnostjo.
(3) Za predsednika komisije in njegovega namestnika se
imenujeta predstavnika urada.
(4) Za člane komisije in njihove namestnike se imenujejo:
-       
medicinska sestra oziroma zdravstveni tehnik,
-       
predstavnik nevladnih organizacij s poznavanjem problematike področja
mednarodne zaščite,
-       
predstavnik ministrstva, pristojnega za zdravje, ki ga na predlog
ministrstva, pristojnega za zdravje, imenuje predstojnik urada.
(5) Predsednik komisije lahko za pridobitev strokovnih mnenj
povabi k sodelovanju tudi druge strokovnjake.
25. člen
(naloge komisije)
(1) Komisija:
-       
poda mnenje o obstoju izjemnih osebnih okoliščin za izvedbo vseh
potrebnih aktivnosti za nastanitev prosilca v druge primerne institucije v
skladu z drugim odstavkom 83. člena zakona,
-       
ugotavlja upravičenost do dodatnega obsega zdravstvenih storitev iz
drugega odstavka 86. člena zakona,
-       
poda mnenje v zvezi s podaljšanjem obdobja nastanitve oseb s priznano
mednarodno zaščito v integracijski hiši iz četrtega odstavka 93. člena zakona.
(2) V mnenju iz prve in tretje alineje prejšnjega odstavka
morajo biti jasno navedeni razlogi, ki opravičujejo nastanitev prosilca v druge
primerne institucije oziroma podaljšanje obdobja nastanitve oseb s priznano
mednarodno zaščito v integracijski hiši.
PREHODNE IN KONČNE DOLOČBE
26. člen
(nadaljnje prejemanje finančne pomoči)
Prosilci, ki so ob uveljavitvi te uredbe razseljeni v skladu
s tretjim odstavkom 83. člena in prejemajo finančno pomoč na podlagi petega
odstavka 83. člena Zakona o mednarodni zaščiti (Uradni list RS, št. 16/17 –
uradno prečiščeno besedilo), to pomoč prejemajo še naprej v skladu in pod pogoji
iz Uredbe o načinih in pogojih za zagotavljanje pravic prosilcem za mednarodno
zaščito (Uradni list RS, št. 27/17).
27. člen
(prenehanje veljavnosti)
Z dnem uveljavitve te uredbe preneha veljati Uredba o načinih
in pogojih za zagotavljanje pravic prosilcem za mednarodno zaščito (Uradni list
RS, št. 27/17).
28. člen
(začetek veljavnosti)
Ta uredba začne veljati 9. novembra 2021.
Št. 00701-29/2021
Ljubljana, dne 4. novembra 2021
EVA 2021-1542-0002
Vlada Republike Slovenije
Janez Janša
predsednik

Priloga
1: Izjava o seznanitvi z izvajanjem videonadzora
Priloga
2: Poročilo o obstoju posebnih potreb glede sprejema oziroma potreb po
posameznih jamstvih v postopku
Priloga
3: Potrdilo o lastnih sredstvih
Priloga
4: Seznanitev s pravicami in dolžnostmi
Priloga 5: Vloga za
izdajo dovolilnice (prenočitev zunaj azilnega doma)
Priloga
6: Dovolilnica
Priloga 7: Vloga za
izdajo dovolilnice (zapustitev območja občine)
Priloga
8: Vloga za razselitev na zasebni naslov
Priloga
9: Poročilo o ogledu stanovanja
Priloga
10: Vloga za razselitev v drugo primerno institucijo
Priloga
11: Nalog za izdajo blaga iz skladišča