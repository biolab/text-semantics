1. člen
Ta uredba določa merila za razvrstitev
vozil v cestninske razrede, višino cestnine za posamezen cestninski razred in
način plačevanja cestnine na vstopni cestninski postaji predor Karavanke – jug
za uporabo cestnega predora Karavanke.
2. člen
(1) Vozila, ki vozijo skozi cestni
predor Karavanke, se glede na število osi in največjo dovoljeno maso vozila
razvrščajo v štiri cestninske razrede:
-       
prvi cestninski razred: vozila, katerih največja dovoljena masa ne
presega 3500 kg;
-       
drugi cestninski razred: vozila z dvema osema, katerih največja
dovoljena masa presega 3500 kg;
-       
tretji cestninski razred: vozila s tremi osmi, katerih največja
dovoljena masa presega 3500 kg;
-       
četrti cestninski razred: vozila z več kot tremi osmi, katerih največja
dovoljena masa presega 3500 kg.
(2) Za vozila iz prvega cestninskega
razreda ter avtobuse in bivalna vozila iz drugega in tretjega cestninskega razreda,
ki vlečejo priklopno vozilo, se upošteva samo največja dovoljena masa vlečnega
vozila. Za razvrščanje drugih skupin vozil v cestninske razrede pa se
upoštevata največja dovoljena masa vlečnega in priklopnega vozila ter skupno
število osi na vozilih.
3. člen
(1) Višina cestnine za uporabo
cestnega predora Karavanke (v nadaljnjem besedilu: cestnina) je odvisna od cestninskega
razreda, v katerega je razvrščeno vozilo ali skupina vozil.
(2) Višina cestnine znaša za prvi
cestninski razred 7,00 eurov, za drugi cestninski razred 10,50 eura, za tretji
cestninski razred 15,00 eurov in za četrti cestninski razred 22,50 eura.
(3) Višina cestnine mora biti
objavljena na vstopni cestninski postaji predor Karavanke – jug.
4. člen
(1) Uporabnik cestnega predora
Karavanke plača cestnino na vstopni cestninski postaji predor Karavanke – jug.
(2) Cestnina se lahko plača z gotovino
ali brezgotovinsko na način in pod pogoji, ki so določeni s predpisi, ki
urejajo cestnino za uporabo cestninskih cest.
(3) Nerezidenti lahko plačujejo
cestnino s tujimi valutami na način in pod pogoji, ki so določeni s predpisi,
ki urejajo cestnino za uporabo cestninskih cest.
(4) Cestnina se ne plača za prevoze,
ki so iz obveznosti plačila cestnine izvzeti s predpisi, ki urejajo cestnino za
uporabo cestninskih cest.
5. člen
(1) Uporabnik, ki večkrat uporablja
cestni predor Karavanke, si lahko pri plačevanju cestnine za prvi cestninski
razred zagotovi popust z nakupom prenosljive točkovne karte v vrednosti 59,50
eura in z veljavnostjo 18 mesecev od dneva njene izdaje, po kateri se posamezna
vožnja obračunava v vrednosti 4,25 eura.
(2) Točkovno karto lahko uporabnik
cestnega predora Karavanke kupi na cestninski postaji predor Karavanke – jug.
(3) Brezgotovinsko plačilo cestnine se
lahko na cestninskih postajah predor Karavanke – jug in predor Karavanke –
sever opravi s slovensko ali avstrijsko točkovno karto.
6. člen
(1) Z dnem uveljavitve te uredbe se
preneha uporabljati Uredba o cestnini za uporabo cestnega predora Karavanke
(Uradni list RS, št. 132/06 in 69/08 – ZCestV), razen višina cestnine za prvi
cestninski razred iz drugega odstavka 3. člena in prenosljiva točkovna karta
iz prve alineje prvega odstavka 5. člena, ki se uporabljata do
31. decembra 2013.
(2) Ne glede na prejšnji odstavek se
neprenosljiva točkovna karta iz druge alineje prvega odstavka 5. člena uredbe
iz prejšnjega odstavka preneha uporabljati 31. decembra 2013, prodajati pa
30. novembra 2013.
7. člen
Ta uredba začne veljati 30. novembra
2013, razen višine cestnine za prvi cestninski razred iz drugega odstavka
3. člena te uredbe in prvi odstavek 5. člena te uredbe, ki se začneta
uporabljati 1. januarja 2014.
Št. 00729-59/2013
Ljubljana, dne 28. novembra 2013
EVA 2013-2430-0125
Vlada Republike Slovenije
dr. Gregor Virant l.r.
Minister