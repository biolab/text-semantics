1. člen
S to odredbo se določi potek postopnega uvajanja Kurikula za
vrtce (v nadaljevanju: kurikulum), ki ga je sprejel Strokovni svet Republike
Slovenije za splošno izobraževanje dne 18. 3. 1999, način uvajanja kurikuluma,
pogoje, ki jih mora vrtec izpolnjevati, da lahko začne izvajati kurikulum, postopek
ugotavljanja izpolnjevanja pogojev in izdaje dovoljenja ter pravice otrok v
vrtcih, ki začnejo s postopnim uvajanjem kurikula.
2. člen
Postopno uvajanje kurikula poteka v šolskem letu 1999/2000 in
šolskem letu 2000/2001. 
V šolskem letu 1999/2000 se v postopno uvajanje kurikula, ki
se bo začelo s 1. 10. 1999, lahko vključi največ 25 vrtcev.
V šolskem letu 2000/2001 se v postopno uvajanje kurikula, ki
se bo začelo s 1. 9. 2000, lahko vključi še največ 60 vrtcev.
V šolskem letu 2001/2002 začnejo obvezno izvajati kurikulum
še vsi preostali vrtci v Republiki Sloveniji. 
Vrtci iz drugega in tretjega odstavka tega člena začnejo
postopno uvajati kurikulum praviloma v vseh oddelkih vrtca hkrati.
3. člen
Zavod Republike Slovenije za šolstvo je odgovoren za neposredno
spremljanje postopnega uvajanja kurikula v skladu z metodologijo in načrtom
postopnega uvajanja kurikula, ki ga pripravi področna komisija za splošno
izobraževanje.
Metodologija in načrt postopnega uvajanja in spremljanja kurikula
morata biti usklajena s skupno metodologijo, ki jo pripravi nacionalna
komisija.
Odgovorni nosilec uvajanja in spremljanja kurikula v posameznem
vrtcu je ravnatelj.
Ravnatelj imenuje projektno skupino vrtca, ki neposredno vodi
postopno uvajanje kurikula. V projektni skupini je tudi predstavnik staršev.
Ravnatelj pripravi program dela projektne skupine vrtca na
podlagi metodologije in načrta postopnega uvajanja in spremljanja kurikula, ki
ga je pripravila področna komisija za splošno izobraževanje.
4. člen
Vrtec, ki začne postopno uvajati kurikulum v šolskem letu
1999/2000 in v šolskem letu 2000/2001, mora izpolnjevati predpisane pogoje za
strokovne delavce, prostor in opremo v javnem vrtcu ter imeti dovoljenje
ministra, pristojnega za šolstvo in šport (v nadaljnjem besedilu: ministra).
Ravnatelj vrtca, v katerem se bo postopno uvajal kurikulum, mora
zagotoviti obvezno vključevanje strokovnih delavcev v programe spopolnjevanja,
namenjene kurikulu tako, da jih končajo najkasneje v dveh letih.
5. člen
Razpis za vključitev vrtcev v postopno uvajanje kurikula v
šolskih letih 1999/2000 in 2000/2001 pred njegovo obvezno uvedbo objavi
ministrstvo, pristojno za šolstvo, in sicer:
-       
za vključitev v šolskem letu 1999/2000 najkasneje do 10. junija 1999 in
-       
za vključitev v šolskem letu 2000/2001 najkasneje do 1. aprila 2000.
Vrtci se prijavijo na razpis iz prve alinee prvega odstavka najkasneje
v roku 15 dni in na razpis iz druge alinee prvega odstavka najkasneje v roku 30
dni po objavi razpisa.
Prijavo in podatke o izpolnjevanju pogojev pošljejo vrtci na
obrazcu, ki ga določi minister.
6. člen
Postopek javnega razpisa in pripravo izbora vrtcev, ki se
bodo vključili v postopno uvajanje kurikula v šolskih letih 1999/2000 in
2000/2001, vodi komisija, ki jo imenuje minister.
Komisija izmed prijavljenih vrtcev izbere vrtce, ki
izpolnjujejo pogoje na podlagi naslednjih kriterijev:
-       
regionalna pokritost Republike Slovenije,
-       
zastopanost vrtcev glede na trajanje programov (dnevni, poldnevni,
krajši),
-       
zastopanost vrtcev glede na število oddelkov,
-       
možnost vključevanja otrok glede na prvo in drugo starostno obdobje,
-       
izkazana inovativna naravnanost vrtca in
-       
zastopanost zasebnih vrtcev, ki izvajajo javno službo v skladu z 10. členom
zakona o organizaciji in financiranju vzgoje in izobraževanja (Uradni list RS,
št. 12/96 in 23/96). 
Izbor vrtcev potrdi minister.
7. člen
Ministrstvo najkasneje v enem mesecu po poteku roka za
prijave pisno obvesti prijavljene vrtce o izboru.
8. člen
Vrtci, ki so se prijavili na razpis, o tem na primeren način
obvestijo starše otrok, ki so vključeni v vrtec.
Ravnatelji izbranih vrtcev najkasneje 15 dni pred začetkom postopnega
uvajanja kurikula pošljejo ministrstvu podatek o številu v vrtec vključenih
otrok, izjavo o tem, da so staršem predstavili kurikulum za vrtce ter jih
seznanili z novostmi, ki jih ta prinaša ter sklep sveta vrtca, da se vrtec lahko
vključi v postopno uvajanje kurikula.

Odredba o postopnem uvajanju Kurikula za vrtce
(Uradni list RS, št. 40/99) vsebuje naslednjo prehodno in
končno določbo:
»9. člen
Minister izda vrtcu dovoljenje za postopno uvajanje kurikula
najkasneje 7 dni pred začetkom njegovega uvajanja.
10. člen
Ta odredba začne veljati naslednji dan po objavi v Uradnem
listu RS.«.

Odredba o spremembah in dopolnitvah odredbe o
postopnem uvajanju Kurikula za vrtce (Uradni list RS, št. 33/00) vsebuje naslednjo končno določbo:
»2. člen
Ta odredba začne veljati dan po objavi v Uradnem listu
Republike Slovenije.«.