I. SPLOŠNA DOLOČBA
1. člen
S to uredbo se določajo omejevalni ukrepi v skladu s Skupnim
stališčem Sveta 2004/133/SZVP z dne 10. februarja 2004 o omejevalnih ukrepih
proti skrajnežem v Nekdanji jugoslovanski republiki Makedoniji (UL L št. 39 z
dne 11. 2. 2004, str. 19, zadnjič spremenjeno s Skupnim stališčem Sveta 2006/50/SZVP
z dne 30. januarja 2006 o podaljšanju in spremembah Skupnega stališča
2004/133/SZVP o omejevalnih ukrepih proti skrajnežem v Nekdanji jugoslovanski
republiki Makedoniji, UL L št. 26 z dne 31. 1. 2006, str. 24; v nadaljnjem
besedilu: Skupno stališče 2004/133/SZVP).
II. OMEJEVALNI UKREPI
2. člen
(1) Vstop na ozemlje Republike Slovenije ali tranzit čezenj
se prepreči osebam, ki dejavno podpirajo ali sodelujejo v nasilnih skrajnih
dejavnostih, ki izpodbijajo osnovna načela stabilnosti in ozemeljske celovitosti
iz ohridskega okvirnega sporazuma ter enotno in večetnično naravo Republike
Makedonije in ki namerno, neprekinjeno in nezakonito izpodkopavajo in ovirajo
dejansko izvajanje okvirnega sporazuma z dejanji, ki niso del demokratičnega
procesa. Osebe iz prejšnjega stavka so navedene v prilogi k Skupnemu stališču
2004/133/SZVP z vsemi spremembami. 
(2) Prejšnji odstavek se ne uporablja, kadar Republiko
Slovenijo zavezujejo mednarodnopravne obveznosti, in sicer: 
-       
kadar je Republika Slovenija gostiteljica mednarodne medvladne
organizacije, 
-       
kadar je Republika Slovenija gostiteljica mednarodne konference, ki jo
skliče Organizacija združenih narodov ali katere pokroviteljica je Organizacija
združenih narodov, 
-       
na podlagi večstranskega sporazuma, ki določa privilegije in imunitete,
ali 
-       
kadar je Republika Slovenija gostiteljica Organizacije za varnost in
sodelovanje v Evropi. 
(3) O vsakem od primerov iz prejšnjega odstavka je treba
ustrezno obvestiti Svet Evropske unije. 
(4) Izjeme od ukrepov iz prvega odstavka tega člena se lahko
dovolijo, kadar je potovanje utemeljeno zaradi nujnih humanitarnih potreb ali
udeležbe na medvladnih srečanjih, vključno s tistimi, ki jih prireja Evropska
unija in na katerih poteka politični dialog, s katerim se neposredno razvijajo
demokracija, človekove pravice in pravna država v Nekdanji jugoslovanski
republiki Makedoniji. 
(5) Če Republika Slovenija želi odobriti izjemo na podlagi
prejšnjega odstavka, mora o tem predhodno pisno obvestiti Svet Evropske unije.
Šteje se, da je bila izjema dovoljena, če nobeden od članov Sveta Evropske
unije v 48 urah po prejemu obvestila o predlagani izjemi iz prejšnjega stavka
ne pošlje pisnega ugovora. 
(6) O odobritvi izjem po tem členu odloča ministrstvo, pristojno
za zunanje zadeve, ki v skladu s tretjim in petim odstavkom tega člena obvešča
Svet Evropske unije. O odobritvi izjem ministrstvo, pristojno za zunanje
zadeve, obvesti tudi policijo. Obvestilo iz prejšnjega stavka mora vsebovati
seznam oseb, ki jim je bil dovoljen vstop na ozemlje Republike Slovenije ali
tranzit čezenj. 
(7) Kadar se na podlagi drugega, četrtega in petega odstavka
tega člena osebam iz prvega odstavka tega člena dovoli vstop na ozemlje
Republike Slovenije ali tranzit čezenj, se tako dovoljenje omeji na namen, za
katerega je bilo dano, in na osebe, na katere se nanaša.
III. NADZOR
3. člen
(1) Izvajanje določb te uredbe nadzira policija. 
(2) O ugotovljenih kršitvah določb te uredbe policija
nemudoma obvesti ministrstvo, pristojno za zunanje zadeve.
IV. KONČNA DOLOČBA
4. člen
Ta uredba začne veljati naslednji dan po objavi v Uradnem
listu Republike Slovenije.
Št. 00724-43/2006
Ljubljana, dne 20. julija 2006
EVA 2006-1811-0128
Vlada Republike Slovenije
Janez Janša l.r. 
Predsednik