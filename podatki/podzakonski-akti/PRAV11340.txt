1. člen
(vsebina)
Ta pravilnik v skladu z Direktivo
2003/99/ES Evropskega parlamenta in Sveta z dne 17. novembra 2003 o spremljanju
zoonoz in povzročiteljev zoonoz, ki spreminja Odločbo Sveta 90/424/EGS in
razveljavlja Direktivo Sveta 92/117/EGS (UL L št. 325 z dne 12. 12. 2003,
str. 31), zadnjič spremenjeno z Direktivo Sveta 2013/20/EU z dne 13. maja
2013 o prilagoditvi določenih direktiv na področju varnosti živil, veterinarske
in fitosanitarne politike zaradi pristopa Republike Hrvaške (UL L št. 158 z dne
10. 6. 2013, str. 234), (v nadaljnjem besedilu: Direktiva 2003/99/ES)
ureja natančnejšo vsebino skupnega programa monitoringa zoonoz.
2. člen
(pomen izrazov)
(1) Izrazi, uporabljeni v tem
pravilniku, imajo naslednji pomen:
1.     
izbruh ali epidemija okužbe z živili (v nadaljnjem besedilu: izbruh
alimentarne infekcije) je pojav dveh ali več primerov iste bolezni ali okužbe
pri ljudeh ali stanje, v katerem število primerov presega pričakovano število
in pri katerem so primeri vezani ali verjetno vezani na isti vir živila;
2.     
monitoring je sistem zbiranja, spremljanja, analiziranja in posredovanja
podatkov o pojavu zoonoz, njihovih povzročiteljev in s tem povezane odpornosti
proti protimikrobnim zdravilom;
3.     
odpornost proti protimikrobnim zdravilom je sposobnost mikrobov določene
vrste, da preživijo ali se celo razmnožujejo v prisotnosti dane koncentracije
protimikrobnega zdravila, ki običajno zadošča, da inhibira ali ubije mikrobe te
vrste;
4.     
povzročitelj zoonoze je virus, bakterija, gliva, parazit ali druga
biološka enota, za katero je verjetno, da povzroča zoonozo;
5.     
zoonoza je bolezen oziroma okužba, ki se naravno neposredno ali posredno
prenaša med živalmi in ljudmi.
(2) Drugi izrazi, uporabljeni v tem
pravilniku, imajo enak pomen kot ga določa Uredba (ES) št. 178/2002 Evropskega
parlamenta in Sveta z dne 28. januarja 2002 o določitvi splošnih načel in
zahtevah živilske zakonodaje, ustanovitvi Evropske agencije za varnost hrane in
postopkih, ki zadevajo varnost hrane (UL L št. 31 z dne 1. 2. 2002, str.
1), zadnjič spremenjena z Uredbo (ES) št. 596/2009 Evropskega parlamenta in
Sveta z dne 18. junija 2009 o prilagoditvi nekaterih aktov, za katere se
uporablja postopek iz člena 251 Pogodbe, Sklepu Sveta 1999/468/ES glede
regulativnega postopka s pregledom – Prilagoditev regulativnemu postopku s
pregledom – Četrti del (UL L št. 188 z dne 18. 7. 2009, str. 14), (v
nadaljnjem besedilu: Uredba 178/2002/ES).
3. člen
(priprava programa monitoringa zoonoz)
(1) Uprava Republike Slovenije za
varno hrano, veterinarstvo in varstvo rastlin (v nadaljnjem besedilu: Uprava),
Zdravstveni inšpektorat Republike Slovenije (v nadaljnjem besedilu: ZIRS) in
Nacionalni inštitut za javno zdravje (v nadaljnjem besedilu: NIJZ), v okviru
svojih pristojnosti in v skladu s predpisi, ki urejajo veterinarstvo,
zdravstveno dejavnost, zbirke podatkov s področja zdravstvenega varstva,
nalezljive bolezni in varnost živil, pripravijo skupni letni program
monitoringa zoonoz in njihovih povzročiteljev (v nadaljnjem besedilu: program
monitoringa zoonoz), in sicer:
-       
Uprava v delu, ki se nanaša na živali, krmo in živila, razen živil iz
druge alinee tega odstavka,
-       
ZIRS v delu, ki se nanaša na prehranska dopolnila, živila za posebne
prehranske oziroma zdravstvene namene ter pitno vodo,
-       
NIJZ v delu, ki se nanaša na ljudi.
(2) Pri pripravi programa monitoringa
zoonoz sodelujeta Nacionalni veterinarski inštitut Veterinarske fakultete
Univerze v Ljubljani (v nadaljnjem besedilu: NVI) in Nacionalni laboratorij za
zdravje, okolje in hrano (v nadaljnjem besedilu: NLZOH).
(3) Če podatki, zbrani s programi
monitoringa zoonoz držav članic Evropske unije, ne zadostujejo za oceno
tveganja in Evropska komisija predpiše usklajen program monitoringa za celotno
Evropsko unijo, ga za Republiko Slovenijo pripravijo Uprava, ZIRS in NIJZ v
okviru svojih pristojnosti ter ob sodelovanju NVI in NLZOH.
(4) Koordinacijo pri pripravi programa
monitoringa zoonoz izvaja Uprava, ki je obenem tudi kontaktna točka za
sodelovanje z Evropsko komisijo.
4. člen
(program monitoringa zoonoz)
(1) Na podlagi programa monitoringa
zoonoz Uprava, NVI, ZIRS, NIJZ in NLZOH v okviru svojih pristojnosti zagotavljajo
zbiranje primerljivih podatkov, ki omogočajo opredelitev in oceno nevarnosti,
izpostavljenosti in tveganja, povezanih z zoonozami in njihovimi povzročitelji.
(2) Program monitoringa zoonoz zajema
vse faze v živilski verigi, pri čemer mora potekati v tisti fazi ali fazah,
kjer se lahko pridobi največ ustreznih podatkov glede določene zoonoze ali
njenega povzročitelja. Monitoring tako poteka v primarni proizvodnji oziroma v
drugih fazah živilske verige, vključno z živili in krmo.
(3) V program monitoringa zoonoz se
vključujejo tudi nosilci živilske dejavnosti, kadar je tako določeno s predpisi
s področja posameznih zoonoz in povzročiteljev teh zoonoz. Nosilci živilske
dejavnosti morajo na zahtevo Uprave oziroma ZIRS, glede na pristojnosti iz
prvega odstavka prejšnjega člena, sporočiti rezultate ter shraniti in
posredovati izolate, če se preiskave ne opravljajo v laboratoriju, imenovanem v
skladu z 12. členom Uredbe (ES) št. 882/2004 Evropskega parlamenta in Sveta z
dne 29. aprila 2004 o izvajanju uradnega nadzora, da se zagotovi
preverjanje skladnosti z zakonodajo o krmi in živilih ter s pravili o
zdravstvenem varstvu živali in zaščiti živali (UL L št. 165 z dne 30. 4.
2004, str. 1), zadnjič spremenjene z Uredbo Sveta (EU) št. 517/2013 z dne
13. maja 2013 o prilagoditvi nekaterih uredb ter odločb in sklepov na
področjih prostega pretoka blaga, prostega gibanja oseb, prava družb, politike
konkurence, kmetijstva, varnosti hrane, veterinarske in fitosanitarne politike,
prometne politike, energetike, obdavčitve, statistike, vseevropskih omrežij,
pravosodja in temeljnih pravic, pravice, svobode in varnosti, okolja, carinske
unije, zunanjih odnosov, zunanje, varnostne in obrambne politike ter institucij
zaradi pristopa Republike Hrvaške (UL L št. 158 z dne 10. 6. 2013, str.
1), (v nadaljnjem besedilu: Uredba 882/2004/ES). Izolati se posredujejo v
laboratorij, ki ga izmed imenovanih laboratorijev določi Uprava oziroma ZIRS
glede na pristojnost iz prvega odstavka prejšnjega člena.
(4) Program monitoringa zoonoz zajema
zoonoze in njihove povzročitelje iz točke A. Priloge I Direktive 2003/99/ES. Na
podlagi ocene epidemiološkega stanja pri ljudeh, živalih, živilih oziroma krmi
se v program monitoringa zoonoz vključijo tudi posamezne zoonoze iz točke B.
Priloge I Direktive 2003/99/ES.
5. člen
(dolžnosti uradnih laboratorijev)
Uradni laboratoriji, imenovani v skladu z
12. členom Uredbe 882/2004/ES, so dolžni hraniti izolate povzročiteljev zoonoz
v skladu s programom monitoringa zoonoz.
6. člen
(spremljanje odpornosti proti
protimikrobnim zdravilom)
Program monitoringa zoonoz mora vsebovati
tudi spremljanje odpornosti proti protimikrobnim zdravilom v skladu z zahtevami
iz Priloge II Direktive 2003/99/ES in predstavlja dopolnitev spremljanja
odpornosti izolatov proti protimikrobnim zdravilom, ki se izvaja v skladu s
Sklepom št. 1082/2013/EU Evropskega parlamenta in Sveta z dne 22. oktobra
2013 o resnih čezmejnih nevarnostih za zdravje in o razveljavitvi Odločbe
št. 2119/98/ES (UL L št. 293 z dne 5. 11. 2013, str. 1).
7. člen
(izbruh alimentarne infekcije)
(1) Program monitoringa zoonoz mora
vsebovati tudi podatke o epidemioloških preiskavah izbruhov alimentarnih
infekcij.
(2) Če nosilec živilske dejavnosti
ugotovi ali utemeljeno sumi, da bi lahko živilo škodljivo vplivalo na zdravje
ljudi, mora obvestiti organ, pristojen za uradni nadzor glede na vrsto živila v
skladu s prvim odstavkom 3. člena tega pravilnika, in zagotoviti hranjenje
živila ali primernega vzorca tega živila do odločitve tega organa o nadaljnjih
ukrepih. Če je to živilo že dano na trg in je lahko vzrok za izbruh alimentarne
infekcije, organ iz tega odstavka obvesti NIJZ.
(3) NIJZ v primeru izbruha alimentarne
infekcije izvede epidemiološko preiskavo v skladu z zakonom, ki ureja
nalezljive bolezni, in veljavno strokovno doktrino. O rezultatih epidemiološke
preiskave NIJZ obvesti Upravo oziroma ZIRS glede na vrsto živila v skladu s
prvim odstavkom 3. člena tega pravilnika.
(4) Nosilec živilske dejavnosti mora
omogočiti odvzem vzorcev živil, za katere se sumi, da so vzrok za izbruh alimentarne
infekcije. Za potrebe epidemiološke preiskave se lahko uporabijo tudi rezultati
analiz vzorcev uradnega nadzora.
8. člen
(izmenjava podatkov)
(1) V programu monitoringa zoonoz se
določi način izmenjave zbranih podatkov monitoringa zoonoz in povzročiteljev
zoonoz ter izvajanja epidemioloških preiskav med Upravo, ZIRS, NIJZ in NLZOH.
(2) Uradni in drugi laboratoriji, ki
opravljajo analize vzorcev nosilcev živilske dejavnosti, morajo o nenavadnem
pojavu povzročiteljev (neobičajno število, virulenca, odpornost proti
protimikrobnim zdravilom), ki ima lahko posledice za javno zdravje, takoj
obvestiti Upravo, ZIRS oziroma NIJZ, glede na njihove pristojnosti iz prvega
odstavka 3. člena tega pravilnika, oziroma so jim v takih primerih dolžni
posredovati zahtevane podatke. Pristojni organ oziroma organizacija iz tega
odstavka podatke preveri in jih oceni. Uprava, ZIRS in NIJZ se morajo o
primerih iz tega odstavka medsebojno obveščati.
9. člen
(poročanje)
(1) Uprava, NVI, ZIRS, NIJZ in NLZOH
za preteklo leto izdelajo ocene trendov in virov zoonoz, njihovih
povzročiteljev in odpornosti proti protimikrobnim zdravilom ter sodelujejo pri
pripravi poročila, vsak v skladu s svojimi pristojnostmi. Uprava pošlje
poročilo o trendih in virih zoonoz, skupaj s podatki, zbranimi na podlagi 4.,
6. in 7. člena tega pravilnika, za preteklo leto do konca maja Evropski
komisiji. Poročilo o trendih in virih zoonoz mora vsebovati podatke, navedene v
Prilogi IV Direktive 2003/99/ES.
(2) Poročilo mora poleg zoonoz in
njihovih povzročiteljev iz Priloge I Direktive 2003/99/ES vsebovati tudi
podatke, zbrane na podlagi točke (b) drugega odstavka 3. člena Uredbe (ES) št.
2160/2003 Evropskega parlamenta in Sveta z dne 17. novembra 2003 o nadzoru
salmonele in drugih opredeljenih povzročiteljev zoonoz, ki se prenašajo z
živili (UL L št. 325 z dne 12. 12. 2003, str. 1), zadnjič spremenjene z
Uredbo Sveta (EU) št. 517/2013 z dne 13. maja 2013 o prilagoditvi
nekaterih uredb ter odločb in sklepov na področjih prostega pretoka blaga,
prostega gibanja oseb, prava družb, politike konkurence, kmetijstva, varnosti
hrane, veterinarske in fitosanitarne politike, prometne politike, energetike,
obdavčitve, statistike, vseevropskih omrežij, pravosodja in temeljnih pravic,
pravice, svobode in varnosti, okolja, carinske unije, zunanjih odnosov,
zunanje, varnostne in obrambne politike ter institucij zaradi pristopa
Republike Hrvaške (UL L št. 158 z dne 10. 6. 2013, str. 1).
(3) Koordinacijo pri pripravi poročila
iz prvega odstavka tega člena izvaja Uprava.
(4) Uprava na lastno pobudo ali na
zahtevo Evropske komisije predloži Evropski komisiji dodatne podatke s področja
monitoringa zoonoz.
(5) Na podlagi poročila iz prvega
odstavka tega člena Uprava do konca leta za preteklo leto pripravi Letno nacionalno
poročilo o zoonozah in povzročiteljih zoonoz v skladu s 7. členom Uredbe
882/2004/ES.
10. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o monitoringu zoonoz in povzročiteljev zoonoz (Uradni list
RS, št. 67/04).
11. člen
(začetek veljavnosti)
Ta pravilnik začne veljati 1. januarja
2014.
Št. 007-212/2012
Ljubljana, dne 13. decembra 2013
EVA 2012-2330-0170
mag. Dejan Židan l.r.
Minister
za kmetijstvo in okolje
v funkciji
ministra za zdravje
Karl Erjavec l.r.
Minister