1. člen
(vsebina)
Ta pravilnik za potrebe spremljanja obračunavanja emisij in
odvzemov toplogrednih plinov v kmetijstvu, ki nastajajo pri dejavnosti v zvezi
z rabo zemljišč, spremembo rabe zemljišč in kmetijsko proizvodnjo, določa način
in pogostost vzorčenja, kriterije za vzorčenje tal, nadzemne in lesne biomase
na kmetijskih zemljiščih, parametre in metode laboratorijskih analiz ter
zagotavljanje kakovosti vzorčenja.
2. člen
(izrazi)
Izrazi, uporabljeni v tem pravilniku, pomenijo:
1.     
enota vzorca tal je del tal, ki se ga pri vzorčenju odvzame z opremo za
jemanje vzorcev iz posamezne globine tal za pripravo združenega vzorca tal;
2.     
lesna biomasa je biomasa, ki nastane pri gojenju drevesnih in grmovnih
vrst rastlin na kmetijskih zemljiščih (npr. v sadovnjakih ali vinogradih);
3.     
mrtva (odmrla) lesna biomasa je mrtev (odmrli) les s premerom drevnine
več kot 10 cm ali več (npr. odrezane veje in rozge) in opad;
4.     
mrtva (odmrla) organska biomasa je biomasa, nastala v procesu razkroja
rastlin iz mrtve lesne biomase in mrtve (odmrle) nadzemne biomase;
5.     
nadzemna biomasa je biomasa iz vseh živih delov rastlin, ki nastane pri
kmetijski pridelavi na kmetijskih zemljiščih (npr. odrez v sadovnjakih ali
vinogradih, listje, vejice, strniščni odpadki in vsa druga organska snov) in
ostane na površini kmetijskega zemljišča;
6.     
opad je vsa neživa lesna biomasa s premerom manj kot 10 cm, ki leži nad
organskimi ali mineralnimi tlemi, in vključuje odpadlo listje ter organsko snov
iz organskih podhorizontov z oznakami OL (plast opada), OF (fermantirna
organska plast) in OH (humusna organska plast), vključno z živimi koreninami,
ki so tanjše od 2 mm in jih empirično ni mogoče ločiti od opada;
7.     
organska snov v tleh je organski ogljik v mineralnih in organskih tleh,
vključno s šoto in živimi koreninami, ki so tanjše od 2 mm;
8.     
podzemna biomasa je biomasa vseh živih korenin, razen korenin, tanjših
od 2 mm, ki jih empirično ni mogoče ločiti od organske snovi v tleh in opada;
9.     
reprezentativnost vzorca tal je reprezentativnost, ki se zagotovi z
odvzemi najmanj 16 enot vzorca tal iz vsake globine vzorčenja tal za posamezne
razrede vrste dejanske rabe zemljišč iz sedmega odstavka 3. člena tega
pravilnika;
10.  
reprezentativnost vzorca za nadzemno in lesno biomaso je
reprezentativnost, ki se zagotovi z odvzemi vzorca nadzemne in podzemne biomase
za posamezne razrede vrste dejanske rabe zemljišč iz sedmega odstavka
3. člena tega pravilnika;
11.  
vzorčno mesto za vzorčenje nadzemne in lesne biomase je prostorsko
določena ploskev na kmetijskem zemljišču, kjer se odvzemajo vzorci nadzemne in
lesne biomase;
12.  
vzorčno mesto za vzorčenje tal je prostorsko določeno območje tal, kjer
se na več odvzemnih mestih odvzemajo vzorci tal;
13.  
vzorec tal je vzorec, sestavljen iz več enot tal, odvzetih na vzorčnem
mestu, in homogeniziran tako, da odraža povprečne kemijske, fizikalne in
morfološke lastnosti celotnega vzorčnega mesta na določeni globini in s tem
zagotavlja reprezentativnost vzorčnega mesta.
3. člen
(način in pogostost vzorčenja v kmetijskih tleh in na
kmetijskih zemljiščih)
(1) Vzorčenje tal in nadzemne ter lesne biomase se
izvaja v skladu s smernicami Medvladnega odbora za podnebne spremembe iz točke
a) 3. člena Delegirane uredbe Komisije (EU) 2020/1044 z dne 8. maja
2020 o dopolnitvi Uredbe (EU) 2018/1999 Evropskega parlamenta in Sveta v zvezi
z vrednostmi za potenciale globalnega segrevanja in smernicami za evidence in v
zvezi s sistemom evidenc Unije ter razveljavitvi Delegirane uredbe Komisije
(EU) št. 666/2014 (UL L št. 230 z dne 17. 7. 2020, str. 1) na
vzorčni mreži 1 km x 1 km, ki vključuje načrtovanje, izbiro in določitev
vzorčnih mest za spremljanje emisij in odvzemov toplogrednih plinov v
kmetijstvu v ali na tleh na kmetijskih zemljiščih.
(2) Vzorčenje tal iz prejšnjega odstavka se izvaja na
kmetijskih zemljiščih enkrat letno na najmanj 20 izbranih vzorčnih mestih izmed
vseh vzorčnih mest, določenih v vzorčni mreži iz prejšnjega odstavka.
(3) Vzorčenje nadzemne in lesne biomase iz prvega
odstavka tega člena se izvaja na najmanj 30 izbranih vzorčnih mestih izmed vseh
vzorčnih mest, določenih v vzorčni mreži iz prvega odstavka tega člena, vsako
tretje leto izvajanja spremljanja iz 1. člena tega pravilnika.
(4) Vzorčenje nadzemne in lesne biomase iz prejšnjega
odstavka vključuje tudi vzorčenje mrtve (odmrle) organske biomase.
(5) Vzorčenje iz drugega in tretjega odstavka tega člena
se v posameznem opazovanem obdobju izvede med 1. marcem in 31. oktobrom.
(6) Pri ponovnem vzorčenju tal se vzorčenje tal na istih
vzorčnih mestih izvede v približno istem času kot pri prvem vzorčenju tal in z
enako pokrovnostjo tal na posameznem vzorčnem mestu, če je to mogoče.
(7) Pri vzorčenju iz drugega in tretjega odstavka tega
člena je treba na izbranih vzorčnih mestih na kmetijskih zemljiščih upoštevati
naslednje razrede rabe zemljišč iz predpisa, ki ureja register kmetijskih
gospodarstev:
1.     
njiva (1100),
2.     
vinograd (1211),
3.     
intenzivni sadovnjak (1221),
4.     
ekstenzivni sadovnjak (1222),
5.     
trajni travnik (1300),
6.     
kmetijsko zemljišče v zaraščanju (1410),
7.     
drevesa in grmičevje (1500) in
8.     
kmetijsko zemljišče, poraslo z gozdnim drevjem (1800).
(8) Ministrstvo, pristojno za kmetijstvo, pripravi letni
načrt vzorčenja za izvedbo nalog iz drugega in tretjega odstavka tega člena
najpozneje do 28. februarja tekočega leta.
4. člen
(določitev vzorčnega mesta na kmetijskih zemljiščih za
vzorčenje tal in nadzemne ter lesne biomase in globina vzorčenja tal)
(1) Vzročno mesto za vzorčenje tal je površina tal
znotraj kroga s polmerom 10 m, ki se opredeli s koordinatami vzorčenja (X, Y
ali e, n), pri čemer morajo biti na vsakem vzorčnem mestu upoštevana talni tip
in podnebne razmere.
(2) Vzorčno mesto za vzorčenje nadzemne in lesne biomase
je ploskev s površino vsaj 300 m2, ki se opredeli s
koordinatami vzorčenja (X, Y ali e, n).
(3) Ne glede na prvi in drugi odstavek tega člena je
površina na vzorčnem mestu zaradi različnih ovir na vzorčnem mestu (npr.
stavbe, skale, vodne površine, tlakovane ali z drugimi materiali utrjene
površine) ali zaradi načina obdelave na kmetijskem zemljišču (npr. pasovni
način obdelave v sadovnjakih ali vinogradih) lahko tudi manjša, vendar ta pri
vzorčnem mestu za vzorčenje tal in vzorčnem mestu za vzorčenje nadzemne in
lesne biomase ne sme biti manjša od 100 m2.
(4) Vzorčno mesto iz prvega odstavka tega člena se lahko
prestavi, če se izkaže, da na prvotno določenem vzorčnem mestu odvzem vzorcev
tal v skladu s tem pravilnikom ni več mogoč.
(5) Vzorci tal se na vzorčnem mestu za vzorčenje tal
odvzamejo na globinah, ki so 0–10 cm, 10–20 cm in 20–30 cm.
5. člen
(parametri laboratorijskih analiz vzorcev tal in meritve
nadzemne in lesne biomase)
(1) Analiza vzorcev tal mora vključevati najmanj
naslednje talne lastnosti in parametre:
1.     
suha snov/vsebnost vode,
2.     
pH,
3.     
tekstura tal (%, pesek, melj, glina),
4.     
navidezna specifična teža (g/cm3),
5.     
organski ogljik (%, Corg) in
6.     
skupni dušik ( %, Ntot).
(2) Meritve nadzemne in lesne biomase morajo vključevati
najmanj:
1.     
navedbo rabe zemljišča,
2.     
navedbo vrste ali sorte poljščine oziroma
3.     
če gre za drevesa, grmičevje, sadovnjake ali vinograde:
- 
navedbo vrste drevesa ali grmičevja ali vrsto sadnega drevesa v
sadovnjaku (v nadaljnjem besedilu: nasad) ali vinske trte,
- 
izmero premera vsakega drevesnega debla v višini 1,3 m nad tlemi,
- 
izmero višine vsakega drevesa, grmičevja, nasada ali vinske trte,
- 
navedbo starosti vsakega drevesa, grmičevja, nasada ali vinske trte in
- 
gostoto rastlin iz prve do četrte alineje te točke (število rastlin na
ha).
(3) Poleg meritev iz prejšnjega odstavka mora meritev
nadzemne in lesne biomase vključevati tudi:
1.     
maso suhe organske snovi, ki vključuje opad in organsko snov iz OL
horizonta,
2.     
število mrtve (odmrle) lesne biomase,
3.     
premer in dolžino mrtve (odmrle) lesne biomase in
4.     
vsebnost vode v organski snovi.
(4) Meritev mrtve (odmrle) organske biomase mora
vključevati najmanj naslednje zahteve:
1.     
navedbo rabe zemljišča in
2.     
število enot (drevnine) in drevesne ali grmovne vrste.
6. člen
(metode laboratorijskih analiz in meritev)
(1) Za analize vzorcev tal se uporabljajo analizne
metode, vključno z laboratorijskimi in terenskimi metodami, ki so validirane in
dokumentirane v skladu s standardom SIST EN ISO/IEC 17025 ali drugim
enakovrednim evropskim ali mednarodno priznanim metodami.
(2) Za analize lastnosti in parametrov tal iz prejšnjega
člena se uporabljajo metode iz Priloge 1, ki je sestavni del tega pravilnika,
ali drugi enakovredni evropski ali mednarodno priznani metodami.
(3) Za meritve iz prejšnjega člena za nadzemno in lesno
biomaso se uporabljajo nacionalne ali mednarodne metode za oceno količine
oziroma volumna iz Priloge 2, ki je sestavni del tega pravilnika.
7. člen
(zagotavljanje kakovosti)
(1) Nosilec javnega pooblastila za opravljanje nalog
spremljanja emisij in odvzemov toplogrednih plinov v kmetijstvu mora pri
terenskem vzorčenju in laboratorijskih analizah iz tega pravilnika izvajati
kontrolo kakovosti in zagotavljati kakovost opravljenega dela.
(2) Kontrola kakovosti iz prejšnjega odstavka se
zagotavlja z rednimi in izrednimi pregledi za zagotovitev celovitosti,
pravilnosti in popolnosti podatkov, pri čemer je treba identificirati in
obravnavati napake in opustitve določenih opravil ter vse postopke in opravila
dokumentirati in arhivirati.
KONČNA DOLOČBA
8. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-712/2021/27
Ljubljana, dne 8. julija 2022
EVA 2021-2330-0104
Irena Šinko
ministrica 
za kmetijstvo, gozdarstvo in prehrano

Priloga
1: Metode, ki se uporabljajo za analize lastnosti in parametrov tal
Priloga
2: Metode, ki se uporabljajo za meritve nadzemne in lesne biomase na
kmetijskih zemljiščih