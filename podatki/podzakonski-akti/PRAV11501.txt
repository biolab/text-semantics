I. SPLOŠNI DOLOČBI
1. člen
(vsebina pravilnika)
S tem pravilnikom se določa metodologija
financiranja javno-veljavnih izobraževalnih programov za dvojezično izvajanje v
slovenskem in madžarskem učnem jeziku na narodno mešanem območju, ki vključuje
način določitve cene na udeleženca izobraževanja (v nadaljnjem besedilu:
dijak), vrednosti posameznega javno-veljavnega izobraževalnega programa in
postopek določitve letnega obsega sredstev, ki se jih zagotavlja dvojezični
srednji šoli, ki izvaja te programe (v nadaljnjem besedilu: šola).
2. člen
(pomen pojmov)
(1) Pojmi, uporabljeni v tem
pravilniku, imajo enak pomen, kot v pravilniku, ki določa normative in
standarde za izvajanje izobraževalnih programov na področju srednjega šolstva.
(2) Pojmi, ki niso definirani v
pravilniku iz prejšnjega odstavka, imajo naslednji pomen:
-       
programi srednjega šolstva so javno-veljavni izobraževalni programi
srednjega poklicnega izobraževanja, srednjega splošnega in srednjega
strokovnega izobraževanja ter poklicno-tehniškega izobraževanja za dvojezično
izvajanje v slovenskem in madžarskem učnem jeziku na narodno mešanem območju,
ki so objavljeni na spletni strani ministrstva, pristojnega za srednje šolstvo
(v nadaljnjem besedilu: ministrstvo);
-       
cena programa srednjega šolstva na dijaka je obseg sredstev za izvedbo
programa srednjega šolstva, preračunan na dijaka na letni ravni;
-       
letni obseg sredstev za izvajanje programa srednjega šolstva je zmnožek
cene programa srednjega šolstva na dijaka in števila vpisanih dijakov v ta
program v posameznem šolskem letu v šoli.
II. NAČIN DOLOČITVE CENE NA DIJAKA V PROGRAMIH SREDNJEGA
ŠOLSTVA
3. člen
(podlaga za določitev cene programa
srednjega šolstva na dijaka)
Podlage za določitev cene programa
srednjega šolstva na dijaka v programih srednjega šolstva so:
-       
zakonsko opredeljen namen financiranja programov srednjega šolstva,
-       
predpisani normativi in standardi za izvajanje izobraževalnih programov
v dvojezični srednji šoli (v nadaljevanju: normativi in standardi),
-       
javnoveljavni izobraževalni programi, opredeljeni v prvi alineji drugega
odstavka prejšnjega člena,
-       
predpisana merila za vrednotenje materialnih stroškov za izvajanje
izobraževalnih programov v dvojezični srednji šoli,
-       
predpisi s področja plač v javnem sektorju in področne kolektivne
pogodbe,
-       
izhodišča in vrednosti posameznih elementov cene, določena s tem
pravilnikom in
-       
cenik posameznih elementov cene programov, ki ga določi minister, pristojen
za srednje šolstvo (v nadaljnjem besedilu: minister), za proračunsko obdobje.
4. člen
(sestava in vrednotenje cene programa
srednjega šolstva na dijaka)
(1) Ceno programa srednjega šolstva na
dijaka sestavljajo stroški dela, ki se določijo v skladu s 5. členom tega
pravilnika in izdatki za blago in storitve, ki se določijo v skladu s 6. členom
tega pravilnika, ob upoštevanju obsega dejavnosti posameznega programa
srednjega šolstva, določenega v skladu s 7., 8. in 9. členom tega pravilnika.
(2) Cene programov srednjega šolstva
na dijaka določi minister za vsako proračunsko leto v skladu s tem pravilnikom
in se objavijo na spletni strani ministrstva.
(3) Ne glede na prejšnji odstavek,
lahko minister spremeni vrednost cene programa srednjega šolstva na dijaka
zaradi uskladitve s proračunskimi zmožnostmi.
5. člen
(sestavine stroškov dela in njihova
vrednost)
(1) Stroške dela sestavljajo plače,
prispevki delodajalca, stroški iz dela in drugi prejemki delavcev, potrebnih za
izvedbo programov srednjega šolstva. 
(2) Obseg sredstev za plače se določi
tako, da se za obseg dejavnosti iz 7., 8. in 9. člena tega pravilnika
upošteva število in vrsta delovnih mest v skladu z normativi in standardi (v
nadaljnjem besedilu: normativno število delavcev), s tem, da se za posamezno
delovno mesto upošteva naslednji plačni razred: 
-       
pomočnik ravnatelja VII/2: 46. plačni razred, 
-       
učitelj VII/1 – razrednik, učitelj VII/2 – razrednik: 43. plačni
razred, 
-       
učitelj VII/1, učitelj VII/2, učitelj praktičnega pouka VII/1, učitelj
praktičnega pouka VII/2: 42. plačni razred, 
-       
učitelj praktičnega pouka VI: 39. plačni razred, 
-       
učitelj praktičnega pouka V: 37. plačni razred, 
-       
svetovalni delavec VII/2, knjižničar VII/2: 42. plačni razred, 
-       
organizator praktičnega pouka VI, organizator praktičnega izobraževanja
v delovnem procesu VI: 39. plačni razred, 
-       
laborant III: 29. plačni razred, 
-       
računovodja VI: 32. plačni razred, 
-       
tajnik VIZ VI: 31. plačni razred, 
-       
vzdrževalec računalniške opreme VII/1: 34. plačni razred, 
-       
tehnični delavec-vzdrževalec učne tehnologije V: 28. plačni razred,
-       
hišnik IV: 23. plačni razred, 
-       
čistilec II: 18. plačni razred. 
(3) Za delovna mesta iz prve do pete
alineje prejšnjega odstavka se obseg sredstev za osnovne plače poveča za
1 % do največ 4 %. Odstotek povečanja določi minister ob določitvi
cenika posameznih elementov cene programov. 
(4) Pri določanju obsega sredstev za
plače se upošteva višina dodatka za minulo delo za 24 let delovne dobe za vsako
pripoznano delovno mesto iz drugega odstavka tega člena. 
(5) Za delovno mesto učitelja
praktičnega pouka v izobraževalnih programih poklicnega in strokovnega
izobraževanja, v katerih je določeno, da se lahko delo opravlja na delovnih
mestih v dveh tarifnih razredih, se pri izračunu cene na dijaka upoštevata obe
delovni mesti, in sicer vsako v deležu 50 %. Za delo, ki se lahko opravlja
na delovnih mestih v treh tarifnih razredih, se pri izračunu cene na dijaka
upošteva delovno mesto v najnižjem tarifnem razredu v deležu 30 %, drugi
dve delovni mesti pa vsako v deležu po 35 %. 
(6) Pri izračunu cene na dijaka se za
izobraževalne programe upoštevata v razmerju 50 % delovni mesti
vzdrževalec računalniške opreme VII/1 in tehnični delavec-vzdrževalec učne
tehnologije V. 
(7) Za delavce iz plačne skupine D in
J se upošteva najvišji dodatek za dvojezičnost, kot je določen z zakonom. 
(8) Sredstva za prispevke delodajalca
za socialno varnost se določijo v skladu s zakonom, ki ureja socialno varnost,
za vsako delovno mesto iz drugega odstavka tega člena. 
(9) Obseg sredstev za povračila
stroškov iz dela in drugih prejemkov delavcev za obseg dejavnosti iz 7., 8. in
9. člena tega pravilnika se določi na podlagi naslednjih meril: 
-       
regres za prehrano je zmnožek normativnega števila delavcev in
predpisanega zneska regresa za prehrano na delavca dnevno za 10,5 mesecev, pri
čemer se upošteva 22 delovnih dni v mesecu; 
-       
dodatno prostovoljno pokojninsko zavarovanje je zmnožek vrednosti 16.
premijskega razreda in normativnega števila delavcev; 
-       
nadomestilo za prevoz na in z dela se določi v obsegu, ki velja za
regres za prehrano; 
-       
regres za letni dopust je zmnožek vrednosti predpisanega regresa za
letni dopust na delavca in normativnega števila delavcev; 
-       
jubilejna nagrada je zmnožek povprečja vrednosti jubilejnih nagrad za
10, 20, 30 in 40 let in 10 % normativnega števila delavcev; 
-       
odpravnina ob upokojitvi je zmnožek vrednosti pripadajočih odpravnin v
višini treh povprečnih plač 2,5 % normativnega števila delavcev.
6. člen
(sestavine izdatkov za blago in storitve
in njihovo vrednotenje)
(1) Sredstva izdatkov za blago in
storitve sestavljajo: 
a)    
sredstva za zagotavljanje materialnih pogojev
za izvajanje programov srednjega šolstva kot so določena s pravilnikom, ki
ureja merila za vrednotenje materialnih stroškov za izvajanje izobraževalnih
programov v srednjem šolstvu (v nadaljnjem besedilu: pravilnik o materialnih
stroških) za: 
- 
ogrevanje prostorov ob upoštevanju klimatske cone III, 
- 
električno energijo in vodo, 
- 
splošne materialne stroške, 
- 
stroške elektronskih komunikacij, 
- 
izvedbo vaj, 
- 
stroške obdelovalnega materiala, 
- 
pogonsko energijo, 
- 
drobno orodje, 
- 
zaščitna sredstva. 
Višina sredstev za
zagotavljanje materialnih pogojev za izvajanje programov srednjega šolstva se
določi za posamezno vrsto programov srednjega šolstva na podlagi cenika za
materialne stroške, ki ga določi minister, pri čemer se sredstvom za splošne
materialne stroške prišteje tudi vrednost tarife za plačilo nadomestila za
fotokopiranje avtorsko pravno varovanih del, ki se jih uporablja pri pouku,
določene s Skupnim sporazumom o reproduciranju avtorskih del prek obsega iz
50. člena Zakona o avtorski in sorodnih pravicah v vrtcih in šolah v
Republiki Sloveniji (Uradni list RS, št. 54/16).
b)    
sredstva za zagotavljanje drugih pogojev za
izvajanje programov srednjega šolstva v skladu s pravilnikom o materialnih
stroških za:
- 
tekoče vzdrževanje osnovnih sredstev,
- 
nabavo knjižničnega gradiva,
- 
strokovno izobraževanje in izpopolnjevanje delavcev,
- 
zdravniške preglede zaposlenih,
- 
dvojezično šolsko dokumentacijo,
- 
šolske publikacije.
Višina sredstev za zagotavljanje
drugih pogojev za izvajanje programov srednjega šolstva se določi za posamezno
vrsto programov srednjega šolstva tako, da se število točk, določenih v
preglednici, pomnoži z vrednostjo točke za splošne materialne stroške, ki jo
določi minister:


Program dvojezične srednje šole 

DV


Gimnazija (DV)

1,86


Srednje strokovno izobraževanje (DV)

1,86


Srednje poklicno izobraževanje (DV)

1,65


Poklicno-tehnično izobraževanje (DV)

1,86


c)     sredstva za zagotavljanje drugih dejavnosti v zvezi z izvajanjem
programov srednjega šolstva se določijo:
- 
za pripravo in izvedbo splošne in poklicne mature ter zaključnega izpita
v vrednosti, izračunani glede na obseg dejavnosti šole, določen s predpisi, ki
urejajo maturo oziroma zaključni izpit;
- 
za interesne dejavnosti in obvezne izbirne vsebine v obsegu in vrednosti
v skladu z normativi in standardi;
- 
za dodatek spremljevalcem na strokovni ekskurziji dijakov, določeni v
programu srednjega šolstva, glede na predpisani obseg ur strokovnih ekskurzij v
okviru ur, namenjenih interesnim dejavnostim oziroma obveznim izbirnim vsebinam
za posamezno vrsto programa srednjega šolstva in v odvisnosti od števila
dijakov;
- 
za zdravstveno zavarovanje dijakov za primer nesreče pri praktičnem
izobraževanju, ob upoštevanju veljavne cene zavarovanja in obsega praktičnega
usposabljanja pri delodajalcu, določenega s programom srednjega šolstva, s tem,
da se za programe srednjega strokovnega izobraževanja in poklicno-tehniškega
izobraževanja upošteva en mesečni pavšal na dijaka na letnik, za programe
srednjega poklicnega izobraževanja pa se upoštevajo štirje mesečni pavšali na
dijaka na letnik;
- 
za invalidsko zavarovanje dijakov za primer nesreče pri praktičnem
izobraževanju v vrednosti, izračunani v letnem pavšalnem znesku glede na
veljavno ceno zavarovanja.
7. člen
(izhodišča za določitev obsega dejavnosti)
(1) Za izobraževalne programe
srednjega šolstva je izhodišče za določitev dela cene programa srednjega
šolstva na dijaka obseg dejavnosti, ki je določen v odvisnosti od:
-       
obsega ur pouka po predmetniku izobraževalnega programa,
-       
obsega ur za razredništvo, timsko oziroma medpredmetno poučevanje ter
druge naloge učiteljev v skladu z normativi in standardi,
-       
delitev dijakov v skupine pri posameznih predmetih v skladu z
izobraževalnim programom, normativi in standardi ter merili iz tega pravilnika,
-       
števila oddelkov in dijakov.
(2) Za posamezne vrste izobraževalnih
programov srednjega šolstva se upošteva naslednje število oddelkov in dijakov:
-       
za programe srednjega poklicnega izobraževanja: 2 oddelka na letnik
(skupaj 6 oddelkov), 11 dijakov na oddelek,
-       
za programe srednjega strokovnega izobraževanja: 2 oddelka na letnik
(skupaj 8 oddelkov), 12 dijakov na oddelek,
-       
za programe poklicno-tehniškega izobraževanja: 2 oddelka na letnik
(skupaj 4 oddelki), 12 dijakov na oddelek,
-       
za programe srednjega splošnega izobraževanja: 2 oddelka na letnik
(skupaj 8 oddelkov), 12 dijakov na oddelek,
-       
za program maturitetnega tečaja: 1 oddelek, 16 dijakov na oddelek.
8. člen
(dodatni obseg ur, namenjen delitvam v
izobraževalnih programih za dvojezično izvajanje v slovenskem in madžarskem
učnem jeziku na narodno mešanem območju)
A. SKUPNO
(1) Pri prvem tujem jeziku se v
obsegu, ki je določen s predmetnikom posameznega izobraževalnega programa,
upošteva na program oziroma letnik dodatni obseg ur, ki je enak obsegu ur za 1
skupino na letnik po programu.
(2) Pri drugem tujem jeziku se v
povezavi s številom oddelkov za ustrezno vrsto izobraževalnega programa iz 7.
člena tega pravilnika doda v skladu z veljavnimi normativi in standardi na
program oziroma letnik ustrezni dodatni obseg ur.
(3) Pri športni vzgoji se v povezavi s
skupnim številom oddelkov in dijakov za ustrezno vrsto izobraževalnega programa
iz 7. člena tega pravilnika upošteva v skladu z veljavnimi normativi in
standardi pri urah športne vzgoje, določene s predmetnikom posameznega
programa, ustrezno število skupin, velikosti, kot izhaja iz normativa.
(4) Pri madžarščini se glede na
različno zahtevnostno raven v skladu z ustreznim dvojezičnim izobraževalnim
programom doda na program oziroma letnik dodatni obseg ur, ki ustreza obsegu ur
za 1 skupino na letnik po programu.
B. POSEBNOSTI ZA PROGRAM DVOJEZIČNO
SLOVENSKO MADŽARSKE GIMNAZIJE
(5) Pri slovenščini se v 3. in 4.
letniku programa Dvojezične slovensko madžarske gimnazije doda na program
oziroma letnik v skladu z normativi in standardi dodatni obseg ur, ki je enak
ustreznemu obsegu ur slovenščine za eno skupino na letnik po predmetniku
gimnazijskega izobraževalnega programa.
(6) V programu Dvojezično slovensko
madžarske gimnazije se za izbirne predmete in za diferencirano izvedbo pouka v
4. letniku pri matematiki in tujih jezikih upošteva ustrezni dodatni obseg ur,
ki je določen z normativi in standardi.
(7) Za program Dvojezično slovensko
madžarske gimnazije se v povezavi z ustreznim številom oddelkov in dijakov iz
7. člena tega pravilnika ter normativi o načinu določanja skupin, upoštevajo
delitve v skupine ter velikost le-teh pri predmetih v obsegu, ki je določen z
veljavnimi izobraževalnim programom.
(8) Za delovna mesta laborantov, ki
sodelujejo pri pouku posameznih predmetov, se v povezavi z ustreznim številom
oddelkov in dijakov iz 7. člena, upošteva dodatnim obseg ur in velikost skupin,
kot je določeno z veljavnim izobraževalnim programom ter normativi in
standardi.
C. POSEBNOSTI ZA PROGRAME POKLICNEGA IN
STROKOVNEGA IZOBRAŽEVANJA
(9) Pri vrednotenju programov
poklicnega in strokovnega izobraževanja oziroma pri določanju cene programa
srednjega šolstva na dijaka se, v povezavi z ustreznim številom oddelkov in
dijakov iz 7. člena tega pravilnika ter normativi o velikosti in načinu
določanja skupin, za delitve dijakov v skupine upoštevajo naslednji kriteriji:
-       
pri naravoslovnih predmetih ter pri informatiki v okviru splošno-izobraževalnih
predmetov (v predmetnikih oznaka A) se za delitve dijakov v skupine upošteva
enak delež ur od ur za te predmete po predmetniku, kot jih je bilo v ustreznem
predhodnem programu predpisanih za delitev dijakov v skupine;
-       
pri strokovno-teoretičnih vsebinah v okviru strokovnih modulov in
odprtega kurikula (v predmetnikih oznaka B (B-C) in E) se za delitve dijakov v
skupine upošteva enak delež ur od ur za strokovne vsebine po predmetniku, kot
so bile predpisane v ustreznem predhodnem programu za delitev dijakov v
skupine; za nove izobraževalne programe, za katere ni moč ugotoviti predhodnega
izobraževalnega programa, se za delitev dijakov v skupine upošteva enak delež
ur, kot je priznan za izobraževalne programe v istem ali podobnem področju,
opredeljenem v Klasifikacijskem sistemu izobraževanja in usposabljanja
KLASIUS-P;
-       
pri praktičnem pouku se za povezovanje dijakov v skupine upošteva
pravilo za določitev števila skupin, kot je določeno z normativi in standardi
za izvedbo praktičnega pouka, v tako oblikovani skupini pa se upošteva obseg
ur, določen v predmetniku posameznega izobraževalnega programa (v predmetnikih
oznaka C);
-       
pri posameznih vsebinah praktičnega pouka, ki se vežejo na praktični
pouk steklopihaštva, v rudarski jami, sečnjo gozdov, zobozdravstvo, zdravstveno
nego in oskrbo, praktični pouk v hlevu, vožnjo z motornim vozilom, pri
posameznih vsebinah strojne obdelave v izobraževalnih programih s področja
strojništva in lesarstva (v predmetnikih oznaka C) se upošteva velikost skupin,
določena z normativi in standardi v enakem deležu ur od praktičnega pouka, kot
jih je bilo v ustreznem predhodnem programu.
(10) Odprti del kurikula (v
predmetnikih oznaka E) se pri vrednotenju upošteva:
-       
v srednjem poklicnem izobraževanju 60 % obsega ur za teoretični pouk,
preostanek pa za praktični pouk,
-       
v srednjem strokovnem izobraževanju in poklicno-tehniškem izobraževanju
80 % obsega ur za teoretični pouk, preostanek pa za praktični pouk.
9. člen
(ostale naloge, potrebne za izvedbo
programa)
(1) Z normativi predpisana učna
obveznost pomočnika ravnatelja se upošteva pri določitvi normativnega števila
učiteljev iz 7. člena tega pravilnika.
(2) Za druga delovna mesta strokovnih
delavcev ter računovodsko-administrativnih in tehničnih delavcev, ki so
določena v skladu z normativi in standardi, je izhodišče za določitev letne
cene programa srednjega šolstva na dijaka 240 dijakov.
(3) Ne glede na prejšnji odstavek je
za delovno mesto čistilca izhodišče za določitev cene programa srednjega
šolstva na dijaka 120 dijakov.
I. DOLOČITEV LETNEGA OBSEGA SREDSTEV ZA ŠOLO
1. Letni obseg sredstev za programe
10. člen
(letni obseg sredstev za programe
srednjega šolstva)
(1) Letni obseg sredstev za izvedbo
programa srednjega šolstva, ki ga izvaja šola, se šoli določi za proračunsko
leto.
(2) Če šola izvaja več programov
srednjega šolstva, je letni obseg sredstev za programe srednjega šolstva
seštevek letnega obsega sredstev iz prejšnjega odstavka po teh programih.
(3) Pri določitvi sredstev se upošteva
število dijakov, vpisanih v programe srednjega šolstva na dan
15. septembra, v šolskem letu, ki se začne pred začetkom proračunskega
leta.
11. člen
(varovalni ukrep)
(1) Če šoli sredstva iz prejšnjega
člena ne zadoščajo za izvedbo programov iz utemeljenih razlogov, se ji
zagotovijo dodatna sredstva v obsegu, ki ga določi minister v soglasju z
organom Pomurske madžarske samoupravne narodne skupnosti.
(2) Sredstva iz prejšnjega odstavka se
šoli zagotovijo na podlagi obrazložene vloge. Šola mora zagotoviti ministrstvu
vpogled v podatke oziroma analize, ki jih potrebuje za ugotovitev utemeljenosti
vloge.
2. Obseg sredstev za vodstvena delovna
mesta
12. člen
(sredstva za ravnatelja)
(1) Sredstva za delovno mesto
ravnatelja se določijo v skladu s predpisi, ki določajo uvrstitev delovnih mest
vodstvenih delavcev v javnih zavodih s področja srednjega šolstva v plačne
razrede.
(2) Sredstva iz prejšnjega odstavka
vključujejo plačo, prispevke delodajalca, stroške iz dela in druge prejemke, ob
upoštevanju dejanske zasedbe delovnega mesta in se šoli nakazujejo mesečno.
(3) V primeru odsotnosti ravnatelja
zaradi bolniške odsotnosti oziroma starševskega dopusta daljšega od 30 dni, se
šoli zagotovijo sredstva za plačilo dodatka za delovno uspešnost za strokovnega
delavca, ki nadomešča ravnatelja med njegovo odsotnostjo, iz naslova povečanega
obsega dela za javne uslužbence v skladu s predpisi.
3. Razvojna sredstva
13. člen
(sredstva za razvoj srednjega šolstva)
Minister lahko določi do 2 % dodatnih
sredstev na obseg sredstev, določenih v skladu z 10. členom tega pravilnika, za
razvoj poklicnega in srednjega strokovnega ter splošnega izobraževanja.
4. Letni obseg sredstev za šolo
14. člen
(način določitve obsega sredstev)
(1) Letni obseg sredstev iz 10. člena
tega pravilnika določi minister do začetka proračunskega leta oziroma sredstva
iz 11. in 13. člena tega pravilnika pa med proračunskim letom, ob upoštevanju
višine sredstev, zagotovljenih v državnem proračunu za področje srednjega
šolstva.
(2) Ne glede na prejšnji odstavek se
lahko obseg sredstev iz 10. in 13. člena tega pravilnika določi za obdobje, ki
je krajše od proračunskega leta, in sicer zaradi programskih ali
statusno-pravnih sprememb šole ali iz drugih utemeljenih razlogov.
(3) Letni obseg sredstev iz 10. do 13.
člena tega pravilnika šola prejme praviloma v mesečnih zneskih.
(4) Če se med proračunskim letom
spremenijo vrednosti sestavin cene progama srednjega šolstva na dijaka iz 5. in
6. člena tega pravilnika oziroma spremenijo predpisi, ki vplivajo na obseg
sredstev iz 10. člena tega pravilnika, minister na novo določi obseg sredstev
za šolo.
IV. SREDSTVA ZA DRUGE NAMENE OZIROMA DEJAVNOSTI ŠOLE
15. člen
(sredstva za druge upravičene namene)
Sredstva za namene, ki niso upoštevani v
III. poglavju tega pravilnika, se šoli zagotavljajo na podlagi predhodno
ugotovljene upravičenosti, in sicer za:
-       
fizično varovanje šolskega okoliša,
-       
najemanje prostorov za izvajanje izobraževalnih programov,
-       
odpravnine in nadomestila za presežne delavce,
-       
nadomestilo za delavca invalida na čakanju,
-       
dodatno strokovna pomoč dijakom s posebnimi potrebami,
-       
spremljevalce gibalno oviranih dijakov,
-       
dodatno število strokovnih delavcev na delovnem mestu svetovalnega
delavca za koordinacijo dela z dijaki s posebnimi potrebami,
-       
nadarjene dijake,
-       
opravljanje pripravništva in mentorstvo pripravnikom,
-       
prispevek za spodbujanje zaposlovanja invalidov,
-       
sindikalnega zaupnika,
-       
druge namene, določene z zakonom oziroma področno kolektivno pogodbo.
V. POROČANJE, NADZOR IN SPREMLJANJE
16. člen
(namenskost porabe sredstev)
(1) Šola v svojih poslovnih knjigah
evidentira porabo sredstev, prejetih v skladu s tem pravilnikom, ločeno od
ostalih stroškov na način, da je vsak trenutek možno ugotoviti namenskost
porabe sredstev, gospodarnost in učinkovitost porabe. V breme teh sredstev ni
dovoljeno obračunavati amortizacije in oblikovati rezervacije z vnaprejšnjim
vračunavanjem stroškov ali vnaprejšnjim razmejevanjem prihodkov.
(2) Sredstva iz tega pravilnika so
strogo namenska in jih sme šola uporabljati izključno za kritje stroškov za
izvedbo programov srednjega šolstva, ki jih šoli ministrstvo dodeli v izvajanje
in za dejavnosti, povezane s temi programi.
(3) Šola sme del sredstev iz 10. člena
tega pravilnika porabiti za nakup opreme, povezane z izvajanjem programov srednjega
šolstva, če je ta nakup načrtovala v finančnem načrtu, ki ga je predhodno
uskladila z ministrstvom.
17. člen
(poročanje o delovanju šole)
Šola ministrstvu najmanj enkrat letno
pošlje:
-       
podatke o številu dijakov, vpisanih v posamezne programe srednjega
šolstva po letnikih, za tekoče šolsko leto,
-       
podatke o letnem obsegu ur pouka po predmetih oziroma strokovnih modulih
ter organizaciji izvedbe pouka za programe srednjega šolstva v šolskem letu ter
število strokovnih in drugih delavcev,
-       
podatke o zaposlenih in njihovem obsegu dela,
-       
finančni načrt z obrazložitvami za prihodnje proračunsko leto,
-       
poročilo o realizaciji finančnega načrta z obrazložitvami za tekoče
oziroma preteklo proračunsko leto,
-       
druge podatke v skladu z navodili in roki ministrstva.
18. člen
(nadzor)
(1) Ministrstvo izvaja nadzor nad
namensko porabo sredstev za izvedbo programov srednjega šolstva na podlagi
usklajevanja finančnega načrta šole z obrazložitvami, s spremljanjem porabe
sredstev, na podlagi letnih poročil po predpisih o računovodstvu, s
pregledovanjem poslovne dokumentacije v šoli in na podlagi neposrednega ali
posrednega pregleda poslovanja šole, ki ga izvajajo pristojni organi.
(2) Šola mora ministrstvu omogočiti
vpogled v evidence, listine in drugo dokumentacijo, povezano z njenim
poslovanjem.
(3) Ministrstvo lahko kadarkoli
preveri verodostojnost podatkov, ki jih posreduje šola.
19. člen
(ukrepi)
Če se naknadno ugotovi, da je šola
posredovala napačne ali pomanjkljive podatke, na podlagi katerih ji je bil
določen višji obseg sredstev, kot bi jih bila upravičena dobiti oziroma da je
sredstva porabila za izvedbo aktivnosti, ki so neobičajne glede kraja izvedbe
oziroma visokih stroškov, ki so z njimi povezani, in štejejo kot negospodarna
raba javnih sredstev, se šoli preveč nakazana sredstva odtegnejo praviloma v roku
treh mesecev od ugotovitve, izjemoma pa tudi kasneje v istem ali naslednjem
proračunskem letu.
20. člen
(odprava napak)
Če se naknadno ugotovi, da so sredstva iz
14. člena tega pravilnika za šolo določena v drugačnem obsegu, kot bi jih bila
dejansko upravičena dobiti, se sredstva šoli na novo določijo in ustrezno
poračunajo, praviloma v istem proračunskem letu.
21. člen
(spremljanje izvajanja metodologije)
Minister določi način spremljanja izvajanja
metodologije, določene s tem pravilnikom, v soglasju s pristojnim organom
Pomurske madžarske samoupravne narodne skupnosti.

Pravilnik o metodologiji financiranja
izobraževalnih programov dvojezične srednje šole (Uradni list RS, št. 107/12) vsebuje naslednji prehodni in
končno določbo:
»VI. PREHODNI IN KONČNA DOLOČBA
22. člen
(prehod na
financiranje po pravilniku)
Z dnem uveljavitve tega pravilnika se začne
šola, ki izvaja programe srednjega šolstva dvojezično, financirati v skladu z
metodologijo, določeno s tem pravilnikom, ne glede na soglasje k sistemizaciji,
izdano za šolsko leto 2012/2013.
23. člen
(uveljavitev
pravilnika)
Ta pravilnik začne veljati 1. januarja
2013.«.

Pravilnik o spremembi Pravilnika o
metodologiji financiranja izobraževalnih programov dvojezične srednje šole
(Uradni list RS, št. 56/17) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se prične 1.
decembra 2017.«.

Pravilnik o spremembah in dopolnitvah Pravilnika
o metodologiji financiranja izobraževalnih programov dvojezične srednje šole
(Uradni list RS, št. 5/19) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(začetek
uporabe)
Plačni razredi, določeni v drugem odstavku
spremenjenega 5. člena pravilnika se upoštevajo za obračun plač v skladu z
dinamiko, določeno v prvem odstavku 11. člena Aneksa h Kolektivni pogodbi
za dejavnost vzgoje in izobraževanja v Republiki Sloveniji (Uradni list RS,
št. 80/18). 
4. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.