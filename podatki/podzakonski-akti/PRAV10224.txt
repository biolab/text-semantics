1. člen
S to odredbo se z namenom ohranitve začasno zavaruje meteorit
»Jesenice«, ki zajema vse kose kamnitega skupka mineralov iz Vesolja, ki so dne
9. aprila 2009 razpršeno padli na območje Mežakle in zahodnega dela Jesenic ter
bližnjo okolico.
2. člen
(1) Najditelj kosa meteorita »Jesenice« (v nadaljnjem besedilu:
meteorit) mora z njim in s sledjo njegovega padca na zemeljsko površje ravnati
tako, da ju ne uniči ali poškoduje.
(2) Najditelj mora o najdbi kosa meteorita in o morebitnem odvzemu
kosa z mesta padca nemudoma obvestiti Prirodoslovni muzej Slovenije ter mu
sporočiti podatke o kraju najdbe ter o velikosti ter drugih značilnostih kosa.
(3) Prirodoslovni muzej Slovenije vsako najdbo vpiše v evidenco
najdb meteorita in vsakemu kosu dodeli evidenčno številko, ki jo sporoči najditelju.
3. člen
Prirodoslovni muzej Slovenije podatke iz evidence najdb meteorita
tekoče sporoča Zavodu Republike Slovenije za varstvo narave. Zavod Republike
Slovenije za varstvo narave v primeru izjemno razvidnih in ohranjenih sledi
padcev kosov meteorita na zemeljsko površje nemudoma poskrbi za njihovo fizično
zaščito v naravi.
4. člen
Kose meteorita ni dovoljeno prodajati, kupovati, preprodajati
in iznašati z ozemlja Republike Slovenije.
5. člen
(1) Kose meteorita z maso, večjo od 50 g, hrani Prirodoslovni
muzej Slovenije.
(2) Najditelji morajo kose z maso, večjo od 50 g, najkasneje v
roku 15 dni po najdbi, izročiti v hrambo Prirodoslovnemu muzeju Slovenije, pri
čemer so opravičeni do povračila materialnih stroškov, nastalih z najdbami.
Materialne stroške najditeljem povrne Prirodoslovni muzej Slovenije in v
evidenci najdb meteorita, poleg strokovnih podatkov, dosledno navaja podatke o
najditeljih.
(3) Kose meteorita z maso, manjšo od 50 g, lahko hranijo najditelji
sami, če imajo za to zagotovljene ustrezne pogoje, pri čemer morajo omogočati
znanstveno-raziskovalno ter učno-izobraževalno delo v zvezi z njimi.
(4) Prirodoslovni muzej Slovenije v evidenci najdb meteorita vodi
tudi podatke o hranjenju kosov iz prejšnjega odstavka.
6. člen
Obdobje, za katero velja začasno zavarovanje na podlagi te
odredbe, je dve leti od uveljavitve te odredbe.
7. člen
Ta odredba začne veljati naslednji dan po objavi v Uradnem listu
Republike Slovenije.
Št. 0071-65/2010
Ljubljana, dne 19. julija 2010
EVA 2010-2511-0065
dr. Roko Žarnić l.r.
Minister
za okolje in prostor