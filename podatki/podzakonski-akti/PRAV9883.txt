I. SPLOŠNA DOLOČBA
1. člen
Ta pravilnik ureja hrambo in vračilo zasežene gotovine ter razporejanje
odvzete gotovine iz 3. člena zakona, ki ureja devizno poslovanje (v nadaljnjem
besedilu: ZDP), ki jo carinski organ (v nadaljnjem besedilu: CURS) zaseže in
odvzame (v nadaljnjem besedilu: zasežena gotovina).
II. HRAMBA ZASEŽENE GOTOVINE
2. člen
(1) Zasežena domača gotovina in tuja konvertibilna gotovina v
valutah: ameriški dolar, švicarski frank in angleški funt se položi na podračun
01100-6000011954 Depozitni račun CURS, odprt pri Upravi Republike Slovenije za
javna plačila (v nadaljnjem besedilu: UJP). 
(2) Zasežena tuja konvertibilna gotovina, razen v valutah iz
prejšnjega odstavka tega člena, se položi na poseben namenski transakcijski
račun 01700-0007380075 Carinska uprava RS – zasežena sredstva po ZDP, odprt pri
Banki Slovenije. 
(3) Zasežena tuja nekonvertibilna gotovina in zaseženi
prenosljivi instrumenti se oddajo pakirano v zapečatenih depojih Banki
Slovenije, ki jih shrani v svojem trezorju. Depoji se oddajo po pošti ali na
sedežu Banke Slovenije najpozneje v štirih delovnih dneh od zasega.
III. VRAČILO ZASEŽENE GOTOVINE
3. člen
(1) Zasežena gotovina iz prvega in drugega odstavka
prejšnjega člena tega pravilnika se vrne tako, da CURS pošlje UJP plačilno
navodilo in sicer za negotovinsko nakazilo na račun upravičenca oziroma za dvig
gotovine s strani pooblaščene osebe ali upravičenca na sedežu Banke Slovenije.
Vrne se na način in v rokih, določenih s Tehničnim protokolom za izmenjavo
podatkov med UJP in BS, sklenjenim med Banko Slovenije in Ministrstvom za
finance. 
(2) Zasežena gotovina iz tretjega odstavka prejšnjega člena
tega pravilnika se vrne tako, da CURS pošlje Banki Slovenije zahtevek za dvig
depoja s strani pooblaščene osebe ali upravičenca na sedežu Banke Slovenije.
Banka Slovenije izroči depo upravičencu ali pooblaščeni osebi v enem delovnem
dnevu po prejemu zahtevka.
IV. RAZPOREJANJE ODVZETE GOTOVINE
4. člen
(1) Zasežena gotovina iz prvega in drugega odstavka 2. člena
tega pravilnika, ki se odvzame v skladu z drugim odstavkom 17. člena ZDP, se
razporedi na podračun državnega proračuna tako, da CURS pošlje UJP plačilno
navodilo za negotovinsko nakazilo. 
(2) CURS za zaseženo gotovino iz tretjega odstavka 2. člena
tega pravilnika, ki se odvzame v skladu z drugim odstavkom 17. člena ZDP, Banki
Slovenije pošlje zahtevek za dvig depoja na sedežu Banke Slovenije. Za ravnanje
CURS-a po prejemu depoja se smiselno uporablja zakon, ki ureja davčni postopek,
v delu, ki se nanaša na davčno izvršbo na premičnine. Po končanem postopku se
prihodki iz tega naslova razporedijo na podračun državnega proračuna.
V. KONČNI DOLOČBI
5. člen
Z dnem uveljavitve tega pravilnika preneha veljati Pravilnik
o hrambi začasno zasežene gotovine (Uradni list RS, št. 76/08).
6. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-597/2009/8
Ljubljana, dne 14. decembra 2009
EVA 2009-1611-0194
dr. Franc Križanič l.r. 
Minister 
za finance