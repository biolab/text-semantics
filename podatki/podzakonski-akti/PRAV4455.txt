I. VSEBINA
1. člen
Ta pravilnik določa zbiranje in sporočanje podatkov o prodanih
količinah in cenah svežega sadja (v nadaljnjem besedilu: sadje) s slovenskim
geografskim poreklom ter o količinah in cenah svežega sadja in sveže zelenjave
iz držav, ki niso članice Evropske unije.
II. SADJE S SLOVENSKIM GEOGRAFSKIM POREKLOM
2. člen
Agencija Republike Slovenije za kmetijske trge in razvoj podeželja
(v nadaljnjem besedilu: AKTRP) spremlja gibanje prodanih količin in cen sadja
(breskev, hrušk, jabolk in jagod) po sortah, ki je bilo pridelano v Republiki
Sloveniji ter prodano pri tistih pridelovalcih, ki dosegajo predpisan obseg pridelave,
in sicer:
-       
za breskve kakovostnega razreda I, velikosti 56/73 mm, če obseg površin,
vpisanih v register pridelovalcev sadja v skladu s predpisom, ki ureja register
pridelovalcev sadja (v nadaljevanju: register), dosega najmanj 3 ha;
-       
za hruške kakovostnega razreda I, velikosti 70 mm ali več, če obseg
površin, vpisanih v register, dosega najmanj 5 ha;
-       
za jabolka kakovostnega razreda I, velikosti 65 mm ali več, če obseg
površin, vpisanih v register, dosega najmanj 10 ha;
-       
za jagode, kakovostnega razreda I, če obseg rodnih površin, vpisanih v
register, dosega najmanj 5 ha.
3. člen
(1) Pridelovalci, ki dosegajo obseg pridelave iz prejšnjega člena
prejmejo obvestilo AKTRP, da so zavezanci–pridelovalci za sporočanje količin in
cen sadja (v nadaljnjem besedilu: zavezanci-pridelovalci).
(2) Če je zavezanec-pridelovalec član organizacije
proizvajalcev, sporoča količine in cene sadja za zavezanca-pridelovalca organizacija
proizvajalcev.
(3) Zavezanec-pridelovalec lahko za sporočanje pooblasti drugo
pravno ali fizično osebo ter pooblastilo nemudoma predloži AKTRP.
(4) Če zavezanec-pridelovalec pooblasti za poročanje drugo
osebo, slednja lahko poroča za celoten obseg prevzetega sadja in prodanega
sadja in ne samo za obseg sadja, ki ga pridelujejo zavezanci-pridelovalci iz 2.
člena tega pravilnika. Pri poročanju mora biti navedena cena, po kateri sadje pridelovalec
proda, če pa ga prodaja preko organizacije proizvajalcev oziroma zadruge, pa
cena, po kateri proda sadje organizacija proizvajalcev oziroma zadruga.
4. člen
(1) Zavezanec-pridelovalec mora sporočati količine in ceno
sadja za tiste dni, ko dnevno prodana količina sadja presega 300 kg.
(2) Dnevno prodana količina sadja je tista količina, ki je istega
dne odpremljena kupcu.
5. člen
(1) Zavezanec-pridelovalec sporoča zahtevane podatke na
obrazcu POROČANJE ZAVEZANCEV-PRIDELOVALCEV iz priloge 1, ki je sestavni del
tega pravilnika.
(2) Zavezanec-pridelovalec sporoča dnevne cene in količine
sadja ter vrsto embalaže vsak teden v torek, do 11. ure, za prodajo v obdobju
preteklega tedna od vključno ponedeljka do nedelje.
(3) Zavezanec-pridelovalec sporoča podatke AKTRP z elektronsko
pošto, če ta ni na voljo, pa po telefaksu. Izjemoma, če tehnično ni druge
možnosti, lahko zavezanec-pridelovalec poroča tudi po telefonu, na način, da
najprej navede rubriko iz obrazca v prilogi 1, potem pa poroča podatek. O telefonskem
poročanju se naredi pisni zaznamek.
III. UVOŽENO SADJE IN ZELENJAVA
6. člen
(1) Za sadje in zelenjavo, pridelano izven območja Evropske
unije ter navedeno v seznamu v prilogi 2, ki je sestavni del tega pravilnika,
se sporoča dnevne količine in cene pridelka, kakovostni razred in način
pakiranja ter geografsko poreklo. 
(2) Sporočajo se cene, po katerih trgovec, ki opravlja maloprodajo,
kupi sadje ali zelenjavo od uvoznika ali veletrgovca. Če uvoznik sam vrši
maloprodajo, se sporočajo cene uvoza.
7. člen
(1) Zavezanci za sporočanje cen in količin iz prejšnjega člena
so vsi trgovci, ki so v preteklem letu kupili za maloprodajo letno najmanj 10
000 kg uvoženega sadja in zelenjave (v nadaljnjem besedilu: zavezanci-trgovci).
(2) Če trgovec izpolnjuje pogoje iz prejšnjega odstavka, mora
vsako leto, najpozneje do 1. marca v letu, ki sledi, sporočiti svoje podatke
AKTRP. Zavezanci-trgovci prejmejo obvestilo AKTRP, da so zavezani za poročanje
o količinah in cenah sadja in zelenjave, in sicer od 1. maja istega leta.
8. člen
(1) Zavezanci-trgovci sporočajo dnevno, če kupljena količina katere
koli vrste sadja ali zelenjave iz priloge 2 dnevno preseže 1000 kg.
(2) Zavezanci-trgovci sporočajo podatke AKTRP z elektronsko pošto,
če ta ni na voljo, pa po telefaksu na obrazcu: POROČANJE ZAVEZANCEV-TRGOVCEV iz
priloge 3, ki je sestavni del tega pravilnika, vsak dan do 10. ure o nakupu prejšnjega
dne. Izjemoma, če tehnično ni druge možnosti, lahko zavezanec-pridelovalec
poroča tudi po telefonu. O telefonskem poročanju se naredi pisni zaznamek.
IV. HRAMBA PODATKOV
9. člen
Zavezanec-pridelovalec in zavezanec-trgovec morata najmanj 18
mesecev hraniti vse podatke in dokumente, na podlagi katerih sta poročala
AKTRP, ter jih kadarkoli dati na vpogled pristojni inšpekcijski službi.
V. POROČANJE
10. člen
(1) AKTRP posreduje podatke o količinah in cenah organom
Evropske unije. 
(2) Če je blago pakirano, zavezanec-pridelovalec in
zavezanec- trgovec pri sporočanju cene predhodno odštejeta s tem pravilnikom
določeno pavšalno vrednost embalaže iz priloge 4, ki je sestavni del tega
pravilnika, razen za jagode, kjer se poroča cene o jagodah, pakiranih v
košarice.

Priloga
1: Obrazec: Poročanje zavezancev-pridelovalcev
Priloga
2: Seznam pridelkov, za katere se poroča
Priloga
3: Obrazec: Poročanje zavezancev-trgovcev
Priloga
4: Pavšalna vrednost embalaže

Pravilnik o tržno-informacijskem sistemu za
trg s svežim sadjem in zelenjavo (Uradni list RS, št. 10/04) vsebuje naslednje prehodne in
končne določbe:
»VI. PREHODNE IN KONČNE DOLOČBE
11. člen
Prvi odstavek prejšnjega člena se začne uporabljati z dnem
pristopa Republike Slovenije k Evropski uniji.
12. člen
(1) Do 1. maja 2004 so zavezanci-trgovci tisti trgovci, ki so
v letu 2002 kupili za maloprodajo količino sadja in zelenjave, določeno v prvem
odstavku 7. člena tega pravilnika. 
(2) V roku 30 dni od objave tega pravilnika morajo trgovci, ki
izpolnjujejo zahteve iz prejšnjega odstavka, svoje podatke sporočiti AKTRP.
13. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembi in dopolnitvah
Pravilnika o tržno-informacijskem sistemu za trg s svežin sadjem in zelenjavo
(Uradni list RS, št. 66/04) vsebuje naslednjo končno določbo:
»4. člen
Ta pravilnik začne veljati petnajsti dan po objavi v Uradnem
listu Republike Slovenije.«.