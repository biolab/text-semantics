I. UVODNA DOLOČBA
1. člen
Ta pravilnik ureja pogoje za uvrstitev na
seznam aktivnih preizkušenih davčnikov, aktivnih preizkušenih računovodij,
aktivnih preizkušenih notranjih revizorjev, aktivnih preizkušenih revizorjev
informacijskih sistemov in aktivnih revizorjev ter razlog za izbris z navedenih
seznamov.
II. UVRSTITEV NA SEZNAM AKTIVNIH IMETNIKOV NAZIVA
2. člen
Na seznam aktivnih preizkušenih davčnikov
se lahko uvrsti oseba,
a)  ki ji je Slovenski inštitut za revizijo (dalje: Inštitut) izdal
potrdilo o pridobitvi strokovnega naziva preizkušeni davčnik,
b)  ki se s pisno izjavo iz priloge A k temu pravilniku Inštitutu
zaveže, da bo pri svojem delu spoštovala Kodeks poklicne etike preizkušenega davčnika
in delovala v skladu s pravili stroke, razvrščenimi v Hierarhijo pravil
davčnega proučevanja in svetovanja,
c)  ki se stalno strokovno izobražuje v skladu s Pravilnikom o
priznanju dodatnega izobraževanja za revizorje, preizkušene računovodje, preizkušene
notranje revizorje, preizkušene poslovne finančnike, preizkušene revizorje
informacijskih sistemov in preizkušene davčnike (odslej Pravilnik o dodatnem
izobraževanju),
č)  ki na Inštitut vloži pisno zahtevo za uvrstitev na seznam in ji
priloži izjavi iz točke b) tega člena.
Na seznam aktivnih preizkušenih računovodij
se lahko uvrsti oseba,
a)  ki ji je Inštitut izdal potrdilo o pridobitvi strokovnega
naziva preizkušeni računovodja,
b)  ki se s pisno izjavo iz priloge B k temu pravilniku Inštitutu
zaveže, da bo pri svojem delu spoštovala Kodeks poklicne etike računovodje in
delovala v skladu s pravili stroke,
c)  ki se stalno strokovno izobražuje v skladu s Pravilnikom o
dodatnem izobraževanju,
č)  ki na Inštitut vloži pisno zahtevo za uvrstitev na seznam in ji
priloži izjavi iz točke b) tega člena.
Na seznam aktivnih preizkušenih notranjih
revizorjev se lahko uvrsti oseba,
a)  ki ji je Inštitut izdal potrdilo o pridobitvi strokovnega naziva
preizkušeni notranji revizor,
b)  ki
se s pisno izjavo iz priloge C k temu pravilniku Inštitutu zaveže, da bo pri
svojem delu spoštovala Kodeks poklicne etike notranjih revizorjev in delovala v
skladu s pravili stroke, razvrščenimi v Hierarhijo pravil notranjega
revidiranja,
c)  ki
se stalno strokovno izobražuje v skladu s Pravilnikom o dodatnem izobraževanju,
č)  ki
na Inštitut vloži pisno zahtevo za uvrstitev na seznam in ji priloži izjavi iz
točke b) tega člena.
Na seznam aktivnih preizkušenih revizorjev
informacijskih sistemov se lahko uvrsti oseba,
a)  ki
ji je Inštitut izdal potrdilo o pridobitvi strokovnega naziva preizkušeni
revizor informacijskih sistemov,
b)  ki
se s pisno izjavo iz priloge Č k temu pravilniku Inštitutu zaveže, da bo pri
svojem delu spoštovala Kodeks poklicne etike preizkušenega revizorja
informacijskih sistemov in delovala v skladu s pravili stroke, razvrščenimi v
Hierarhijo pravil revidiranja informacijskih sistemov,
c)  ki
se stalno strokovno izobražuje v skladu s Pravilnikom o dodatnem izobraževanju,
č)  ki
na Inštitut vloži pisno zahtevo za uvrstitev na seznam in ji priloži izjavi iz
točke b) tega člena.
Na seznam aktivnih revizorjev se lahko
uvrsti oseba,
a)  ki
ji je Inštitut izdal potrdilo o pridobitvi strokovnega naziva revizor,
b)  ki
se s pisno izjavo iz priloge D k temu pravilniku Inštitutu zaveže, da bo pri
svojem delu spoštovala Kodeks poklicne etike zunanjih revizorjev in delovala v
skladu s pravili stroke, razvrščenimi v Hierarhijo pravil revidiranja,
c)  ki
se stalno strokovno izobražuje v skladu s Pravilnikom o dodatnem izobraževanju,
č)  ki
na Inštitut vloži pisno zahtevo za uvrstitev na seznam in ji priloži izjavi iz
točke b) tega člena.
Če vlagatelj izpolnjuje pogoje iz
ustreznega odstavka tega člena, ga Inštitut uvrsti na ustrezen seznam.
3. člen
Inštitut podatke na seznamu objavlja tri leti. Po preteku tega obdobja ima imetnik strokovnega naziva
pravico zaprositi za ponovno objavo za naslednje triletno obdobje, če opravi program izobraževanja v skladu s Pravilnikom o
dodatnem izobraževanju.
4. člen
Na navedene sezname se vnesejo naslednji
podatki imetnikov strokovnega naziva:
a)  ime
in priimek,
b)  elektronski
naslov,
c)  datum
vpisa na seznam in datum izteka objave.
Sezname iz prvega do petega odstavka
drugega člena ter spremembe teh seznamov Inštitut objavlja na svoji spletni
strani in v reviji Revizor.
III. IZBRIS IMETNIKA STROKOVNEGA NAZIVA S SEZNAMA
5. člen
Inštitut izbriše imetnika strokovnega
naziva z ustreznega seznama:
a)  če
imetnik strokovnega naziva po poteku triletnega obdobja ne vloži zahteve za
ponovno objavo na seznamu,
b)  po
poteku dveletnega obdobja, če imetnik strokovnega naziva ne izpolni program
dodatnega izobraževanja v skladu s Pravilnikom o dodatnem izobraževanju,
c)  v
primeru smrti,
č)  če
krši kodeks in/ali pravila stroke iz točke b) ustreznega odstavka tega člena,
ki se jih je zavezal spoštovati.
Inštitut izbriše imetnika strokovnega
naziva z ustreznega seznama v primeru iz točke c) najkasneje v 15 dneh od dne,
ko izve za navedeni razlog za izbris, in v primeru iz točke č) najkasneje v 15
dneh od dne, ko Inštitut z pravnomočnim sklepom ugotovi, da je imetnik
strokovnega naziva kršil kodeks in/ali pravila stroke, ki se jih je zavezal
spoštovati z izjavo iz točke b) ustreznega odstavka tega člena.
6. člen
V primeru zanemarljive kršitve pravil kodeksa
in/ali pravil stroke, ki nima škodljivih posledic niti za stranko niti za ugled
strokovnega naziva, lahko Inštitut izjemoma odloči, da se imetnik strokovnega
naziva ne izbriše s seznama, temveč se mu izreče opomin.
Povzetek opomina se, ne da bi se razkrila
identiteta kršitelja, objavi na spletni strani sekcije, katere član je
kršitelj.
IV. IZBRIS ZARADI KRŠITVE KODEKSA IN/ALI PRAVIL STROKE
7. člen
Postopek zaradi izbrisa s seznama zaradi
kršitve kodeksa in/ali pravil stroke se začne na podlagi pisne zahteve za
presojo, ali je imetnik strokovnega naziva kršil kodeks poklicne etike in/ali
pravila stroke.
8. člen
Zahteva mora obsegati:
-      ime
imetnika strokovnega naziva,
-      določen
opis kršitve ter listinske in druge dokaze,
-      ime,
priimek in naslov osebe, ki zahteva uvedbo postopka.
Zahteva se naslovi na odbor sekcije, katere
član je imetnik strokovnega naziva.
Zahteva za presojo dela aktivnega revizorja
se naslovi na direktorja Inštituta. Direktor Inštituta imenuje komisijo, ki
izvede postopek zaradi izbrisa s seznama aktivnih revizorjev.
Določbe, ki veljajo za odbore, se smiselno
uporabljajo tudi za komisijo iz prejšnjega odstavka.
Inštitut postopka ne začne, če je zahtevo
podala anonimna oseba.
9. člen
Odbor zahtevo prouči in ugotovi svojo
pristojnost. Odbor izvede dokaze, za katere meni, da so potrebni zaradi ugotovitve,
ali je zatrjevana kršitev podana. Po potrebi odbor pridobi dodatne podatke in
izvede dodatne dokaze. Po izvedbi dokazov sprejme sklep o uvedbi postopka.
Pomanjkljiva zahteva se lahko vrne
prijavitelju, da jo dopolni v roku, ki ga določi odbor.
Odbor utemeljeno zahtevo pošlje imetniku
strokovnega naziva, da se o njej pisno izjavi. Pri tem določi rok za izjavo, ki
ne sme biti krajši od 15 dni.
10. člen
Odbor obravnava zahtevo skupaj z izjavo
imetnika strokovnega naziva. Če je potrebno, izvede dodatne dokaze, ki jih je
predlagal imetnik strokovnega naziva v izjavi. V primeru, da odbor ugotovi, da
je imetnik strokovnega naziva kršil kodeks poklicne etike in/ali pravila
stroke, sprejme sklep o izbrisu s seznama iz 2. člena tega pravilnika in ga
pošlje imetniku strokovnega naziva.
Sklep o izbrisu mora biti obrazložen in
mora obsegati določno navedbo dejstev in okoliščin, iz katerih izhaja kršitev
kodeksa poklicne etike oziroma pravil stroke, sklic na del kodeksa poklicne
etike oziroma pravil stroke, ki naj bi jih imetnik strokovnega naziva kršil, in
dokaze, ki jih je odbor izvedel.
Imetnik strokovnega naziva ima pravico v 30
dneh vložiti pritožbo. V primeru, da se v pritožbi sklicuje na listinske
dokaze, mora te pripombam priložiti.
Pritožba se naslovi na Strokovni svet
Inštituta. Revizorji pritožbo vložijo na Revizijski svet Inštituta.
11. člen
O pritožbi odloča Strokovni svet Inštituta.
Kadar gre za izbris aktivnega revizorja, odloča o pritožbi Revizijski svet
Inštituta.
Določbe, ki veljajo za Strokovni svet
Inštituta, se smiselno uporabljajo za odločanje Revizijskega sveta Inštituta.
Če Strokovni svet Inštituta ugotovi, da iz
predložene dokumentacije izhaja, da imetnik strokovnega naziva ni kršil kodeksa
poklicne etike oziroma pravil stroke, izrečen pa je bil izbris s seznama, s
sklepom odpravi sklep odbora. V primeru zanemarljive kršitve pravil kodeksa
in/ali pravil stroke, ki nima škodljivih posledic niti za stranko niti za ugled
strokovnega naziva, Strokovni svet Inštituta izjemoma spremeni sklep tako, da
izreče opomin. Sklep pošlje v vednost imetniku strokovnega naziva in
prijavitelju.
Sklep odbora in sklep Strokovnega sveta se
vroči/ta imetniku strokovnega naziva in prijavitelju.

Priloga
A: Pisna izjava preizkušenega davčnika (davčnice)
Priloga
B: Pisna izjava preizkušenega računovodje (računovodkinje)
Priloga
C: Pisna izjava preizkušenega notranjega revizorja (notranje revizorke)
Priloga
Č: Pisna izjava preizkušenega revizorja informacijskih sistemov (revizorke
informacijskih sistemov)
Priloga
D: Pisna izjava revizorja (revizorke)

Pravilnik o pogojih za uvrščanje na sezname
aktivnih preizkušenih imetnikov strokovnega naziva iz člena 9/II-7. ZRev-2
(Uradni list RS, št. 21/12)
vsebuje naslednjo končno določbo:
»V. KONČNA DOLOČBA
12. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah Pravilnika o pogojih za
uvrščanje na sezname aktivnih preizkušenih imetnikov strokovnega naziva iz člena
9/II-7. ZRev-2 (Uradni list RS, št. 78/20)
vsebuje naslednjo končno določbo:
»3. člen
Ta pravilnik začne veljati 1. junija 2020.«.