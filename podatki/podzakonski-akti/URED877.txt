I. SPLOŠNE DOLOČBE
1. člen
S to uredbo se, ob upoštevanju prostorskih sestavin
dolgoročnega in srednjeročnega družbenega plana Republike Slovenije ter
prostorskih sestavin dolgoročnega in srednjeročnega družbenega plana občine
Postojna, sprejme lokacijski načrt za avtocestni priključek Razdrto (v
nadaljevanju: lokacijski načrt). Lokacijski načrt je izdelal LUZ, d.d.,
Ljubljana, pod št. projekta 4764, avgusta 1999, na podlagi Idejnega projekta, ki
ga je izdelal Projekt Nova Gorica, d.o.o., pod št. projekta 4186, junij 1999.
Dopolnjeno poročilo o vplivih na okolje v sklopu lokacijskega načrta je izdelal
Vodnogospodarski biro Maribor, d.d., junija 1999.
2. člen
Lokacijski načrt določa mejo območja urejanja, funkcijo
območja, lego, potek, zmogljivost ter velikost objektov in naprav, pogoje za
urbanistično, krajinsko in arhitekturno oblikovanje objektov, naprav in
ureditev, pogoje za prometno in komunalno urejanje območja, okoljevarstvene
ukrepe, dinamiko izvajanja posegov, obveznosti investitorja in izvajalcev,
tolerance in nadzor nad izvajanjem uredbe.
3. člen
Lokacijski načrt iz 1. člena te uredbe vsebuje: 
tekstualni del: 
-       
uredba, 
-       
obrazložitev lokacijskega načrta, 
-       
obrazložitev in utemeljitev lokacijskega načrta: 
-       
funkcija območja, 
-       
prometno tehnična rešitev, 
-       
ureditev komunalno energetskih infrastruktur, 
-       
prostorske ureditve po posameznih področjih: 
-       
ocena stroškov, 
-       
etape izvajanja lokacijskega načrta, 
-       
seznam parcel v območju lokacijskega načrta s podatki o lastništvu in
rabi, 
-       
tehnični elementi za zakoličbo parcel, 
-       
soglasja in mnenja organov in organizacij, 
grafični del: 
-       
prikaz iz prostorskih sestavin dolgoročnega in srednjeročnega družbenega
plana Republike Slovenije v M 1 : 250000, 
-       
prikaze iz prostorskih sestavin dolgoročnega in srednjeročnega plana
občine Postojna v M 1 : 5000 in 1 : 25000, 
-       
pregledni situacijski načrt v M 1 : 50000, 
-       
ureditvena situacija v M 1 : 1000, 
-       
idejne rešitve prestavitev, rušitev in prilagoditev obstoječih objektov
in naprav, 
-       
karakteristični prečni in normalni vzdolžni profili, 
-       
načrt gradbenih parcel v M 1 : 1000, 
-       
tehnični elementi za zakoličbo v M 1 : 1000. 
Sestavni del lokacijskega načrta je tudi poročilo o vplivih
na okolje, ki vsebuje: 
tekstualni del: 
-       
uvod, 
-       
osnove, 
-       
poročilo o vplivih na okolje, 
-       
opozorilo glede celovitosti projekta in poročila, 
grafični del: 
-       
pregledna situacija v M 1 : 5000, 
-       
situacija izvedenih meritev ničelnega stanja v M 1 : 1000, 
-       
situacija ničelnega stanja vegetacije v M 1 : 2500, 
-       
situacija omilitvenih ukrepov proti burji, onesnaženosti površinskih
vodotokov ter prikaz ogroženega habitata v M 1 : 1000, 
-       
situacija krajinske ureditve v M 1 : 1000.
II. OBSEG UREDITVENEGA OBMOČJA
4. člen
Znotraj meje območja urejanja lokacijskega načrta ležijo
naslednje parcele oziroma deli parcel katastrske občine Razdrto: 536/3, 536/11,
536/6, 550/4, 542/6, 550/5, 535, 536/10, 2917, 2903/4, 2903/3, 2923/1.
III. FUNKCIJA OBMOČJA
5. člen
Območje urejanja iz 2. člena te uredbe obsega: 
-       
območje izključne rabe avtocestnega priključka s spremljajočimi objekti
in ureditvami (deviacija poljske poti s podhodom, podaljšanje obstoječih
podvozov, propusti, zadrževalni bazeni, cestninski postaji), 
-       
območje ureditev obcestnega prostora, vključno z rekultivacijo zemljišč,
-       
območje ureditev vodotokov in melioracijskih sistemov, 
-       
območje prestavitev in navezav infrastrukturnih objektov in naprav, 
-       
območje okoljevarstvenih ukrepov.
IV. PROMETNO-TEHNIČNI POGOJI UREJANJA OBMOČJA
6. člen
Avtocestni priključek s severnima in južnima priključnima
krakoma se izvede kot navezavo med glavno cesto prvega reda – 409 in avtocesto
A1 na odseku med km 9.060 in km 9.760.
7. člen
Posegi in ureditve na glavni cesti 
Na glavni cesti prvega reda – 409 se uredi dve novi križišči.
Zaradi zagotovitve ustrezne preglednosti se na območju severnega priključka
izvede dodaten izkop brežine ob cesti.
8. člen
Posegi in ureditve na avtocesti 
Na avtocesti A1 se ohranijo obstoječi tehnični elementi. Na
odseku med km 9.060 in km 9.760 se z razširitvijo obstoječih odstavnih pasov
izvede zaviralne in pospeševalne pasove v dolžini 250 m, s čimer se skupna
širina normalnega prečnega profila na tem odseku razširi z 28,1 m na 30,7 m. 
Normalni prečni profil avtoceste je 30,7 m, od tega ločilni
pas 3 m, dve bankini ob ločilnem pasu po 0,5 m, dva robna pasova po 0,5 m,
štirje vozni pasovi po 3,75 m, dve robni črti ob pospeševalnem pasu po 0,5 m,
dva zaviralna ali pospeševalna pasova po 3 m, dva robna pasova po 0,35 m in dve
zunanji bankini po 1,3 m. 
Zaradi urejanja zaviralnega in pospeševalnega pasu se
podaljša obstoječi podvoz glavne ceste G l. – 409 pod avtocesto v km 9.490 na
obeh straneh za ca. 1,5 m in obstoječi podvoz poljske poti pod avtocesto v km
9.265 na obeh straneh za ca. 1–1,5 m.
9. člen
Priključne ceste 
Tehnični elementi priključnih cest se izvedejo z upoštevanjem
računske hitrosti 40 km/h. Maksimalni podolžni sklon je 5%, minimalni podolžni
sklon je 0,5%. 
Normalni prečni profil (v nadaljevanju: NPP) dvosmerne ceste
je 10,7 m, in sicer dva vozna pasova po 3,5 m, dva robna pasova po 0,35 m in
dve zunanji bankini po 1,5 m. V območju krivine (R 51 m) je predvidena
razširitev za srečevanje tovornjakov s priklopnikom (2 m). 
NPP enosmerne ceste je 8,9 m, in sicer vozni pas 5,2 m, dva
robna pasova po 0,35 m in dve zunanji bankini po 1,5 m.
10. člen
Deviacije obstoječih cest in poti 
Zaradi izgradnje avtocestnega priključka se izvede deviacijo
in višinsko prilagoditev obstoječe poljske poti, ki omogoča dostope do
kmetijskih površin, z naslednjimi tehničnimi elementi: 
Maksimalni podolžni sklon je 10,6%, minimalni podolžni sklon
je 0,5%. 
NPP znaša 4 m, od tega vozišče 3 m in dve bankini po 0,5 m. 
Za potrebe prečkanja priključne ceste se izvede podhod
poljske poti pod priključno cesto z minimalno svetlo višino 2,5 m in širino 5
m.
11. člen
Cestninske postaje 
Na obeh priključnih cestah se izvede cestninski postaji.
Tlorisne dimenzije objekta so 9 x 5,50 m, nadstrešnice pa 12 x 18 m.
12. člen
Propusti 
Izvede se naslednje propuste: 
-       
na območju južnega priključka kanaliziranje obstoječega jarka in cevni
propust Ø 100 cm pod priključno cesto, 
-       
na območju severnega priključka nov cevni propust Ø 60 cm, 
-       
na območju severnega priključka podaljšanje obstoječega propusta Ø 100
cm pod avtocesto.
V. POGOJI ZA URBANISTIČNO, ARHITEKTURNO IN KRAJINSKO
OBLIKOVANJE
13. člen
Projekt za pridobitev dovoljenja za graditev avtocestnega
priključka mora vsebovati tudi krajinsko ureditveni načrt, ki mora opredeliti
predvsem oblikovanje reliefa in zasaditve v obcestnem prostoru ter mora
upoštevati naslednje pogoje za urbanistično, arhitekturno in krajinsko
oblikovanje: 
Spremljajoči objekti in oprema ceste 
Odbojne ograje na priključnih cestah se izvede v kovinski
izvedbi, dopustna višina je 0,75 m. Višina varovalne žične ograje na robu
cestnega telesa je 1,9 m. 
Cestna oprema in razsvetljava ceste morajo izkazovati enotne
oblikovne elemente. 
Cestninski postaji morata biti arhitekturno oblikovani,
skladno z drugimi spremljajočimi objekti ob avtocesti ter značilnostmi urbane
in krajinske podobe prostora. 
Zasaditve 
Za zagotovitev vpetosti posega v prostor, označitve
priključka v prostoru ter za zmanjšanje vplivov burje in snežnih zametov, je
treba obcestni prostor mestoma zasaditi z višjo vegetacijo. Zasaditev mora
temeljiti na v prostoru značilnih oblikah vegetacije avtohtoni vrstni sestavi.
Pri zasaditvi je treba upoštevati prometno varnostni vidik (preglednost in
optično vodenje voznika) ter racionalno rabo prostora. 
Oblikovanje reliefa 
Nasipne in vkopne brežine je treba oblikovati z zaokrožitvijo
iztekov v okoliški teren oziroma tako, da se nove oblike logično in brez
očitnih stikov navežejo na obstoječi naravni relief ali obstoječe nasipne
brežine avtoceste. Dopustni so nakloni nasipnih brežin 2:3 oziroma 1:2 na
spodnjem delu višjih nasipov. Brežine je treba mestoma zasaditi z višjo
vegetacijo tako, da se zagotovi stabilnost brežin in omili prehode v ravnine. 
Rekultivacija 
Odsek poljske poti in razširjene dele ob obstoječi cestninski
postaji, ki po izgradnji priključka ostanejo brez funkcije, je treba humusirati
in zatraviti ali zasaditi z višjo vegetacijo. Površine znotraj priključka je
dopustno zasaditi z višjo vegetacijo. 
Ureditve vodnega in obvodnega prostora 
Prestavitev vodotoka na območju južnega priključka mora biti
izvedena z upoštevanjem načel sonaravnega urejanja in z zasaditvijo avtohtone,
drevesne in grmovne obvodne vegetacije.
VI. POGOJI ZA KOMUNALNO IN ENERGETSKO UREJANJE
14. člen
Projektiranje in gradnja komunalno energetskih naprav in
objektov mora potekati v skladu s pogoji posameznih upravljavcev teh objektov
in naprav oziroma v skladu s pogoji, ki bodo določeni v izvedbenih načrtih. 
Pogoji za odvodnjavanje so določeni v 19. členu te uredbe.
15. člen
Vodovod 
Za potrebe nove cestninske postaje Sever in Jug je treba
zagotoviti ustrezno oskrbo s sanitarno-pitno in požarno vodo z navezavo na
vodovodno omrežje naselja Razdrto. 
Priključni cevovod Ø 100 mm od priključnega mesta na južni
strani avtoceste, ca. 700 m zahodno od obstoječe cestninske postaje, do s tem
lokacijskim načrtom predvidenih cestninskih postaj, prečka glavno cesto G l. –
409, v zaščitni cevi avtocesto na območju obstoječe cestninske postaje ter na
območju severnega priključka podhod poljske poti. 
Na vsaki predvideni cestninski postaji je treba zagotoviti
količino vode ca. 200 l/dan, za gašenje v primeru požara je treba zagotoviti
pretok 10 l/s. 
Kanalizacija 
Odpadne vode iz upravnih objektov na cestninskih postajah se
vodijo v nepretočne greznice ustreznih kapacitet na izpraznjevanje, ki se
nahajajo v neposredni bližini cestninskih postaj. 
Uredita se ločeni greznici za CP Sever in Jug. 
Elektrika 
Za napajanje novih cestninskih postaj se izvede
nizkonapetostni priključek iz prostozračnega nizkonapetostnega omrežja, ki
napaja obstoječo cestninsko postajo. Na obstoječi trasi se postavi nov drog, iz
katerega se izvede kabelski priključek na severno cestninsko postajo. Trije
obstoječi stebri se odstranijo. 
Telekomunikacijsko omrežje 
V nadaljnjih fazah izdelave projektne dokumentacije je treba
v območju severnega priključka za potrebe obrambe med traso telekomunikacijske
infrastrukture klic v sili in traso optičnega kabla Telekom Slovenije položiti
PE cevi 2 x Ø 50 za naknadno vpihovanje optičnega kabla. 
Cestna razsvetljava 
Severni in južni priključek s cestninskima postajama se
ustrezno razsvetli.
VII. OKOLJEVARSTVENI IN DRUGI POGOJI ZA IZVEDBO POSEGOV V
PROSTOR
16. člen
Rušenja obstoječih objektov 
Obstoječa čelna cestninska postaja Razdrto s kontrolnimi
kabinami, upravno stavbo in nadstrešnico se odstrani.
17. člen
Tla 
Posege v tla je treba izvajati tako, da bodo prizadete čim
manjše površine tal. Pri ravnanju v času gradnje je treba upoštevati določila v
28. členu te uredbe. 
Pri ravnanju z odpadnimi vodami je treba upoštevati določila
19. člena te uredbe. 
V sklopu izdelave projektne dokumentacije je treba izdelati
projekt o uporabi rodovitnega dela prsti. Prst se mora odstraniti in deponirati
tako, da se ohrani njena plodnost in količina. Prst se uporabi za sanacijo
devastiranih in degradiranih tal.
18. člen
Ureditve na območjih kmetijskih zemljišč 
Morebitne prekinitve obstoječih melioracijskih sistemov,
povzročene z gradnjo avtocestnega priključka, je treba rekonstruirati oziroma
zagotoviti njihovo nadaljnje delovanje. 
Investitor je dolžan vzpostaviti prekinjene dostope na
kmetijska zemljišča v času izgradnje in po izgradnji AC priključka Razdrto. 
Po končani gradnji mora investitor kriti stroške za izvedbo
kmetijsko prostorskih – ureditvenih operacij, ki so potrebne zaradi gradnje
priključka in s katerimi bodo ponovno vzpostavljene možnosti za kmetijsko rabo
oziroma nadomeščena izguba kmetijskih površin, ob upoštevanju naravovarstvene
vrednosti potencialnih območij agrooperacij.
19. člen
Vodnogospodarske ureditve in zaščitni ukrepi 
Zaradi gradnje avtocestnega priključka se kakovost voda in
vodni režim, posebej pa režim odtoka visokih voda na vplivnem območju, ne sme
poslabšati. Zato mora investitor izvesti potrebne ureditve na vodotokih in
upoštevati ukrepe za varovanje v času gradnje in po njej. 
Ureditve površinskih vodotokov 
Prestavljen odsek reguliranega vodotoka v dolžini ca. 100 m,
na območju južnega priključka od profila 7 do 11, mora biti sonaravno urejen.
Preusmeritev vode v novo korito je potrebno izvesti tako, da ne pride do
pomorov življa v vodotoku. Zasaditev brežin je potrebno izvesti takoj, ko
gradbena dela to omogočijo. 
Odvodnjavanje 
Padavinske vode z novih priključnih cest in dela tangiranega
odseka avtoceste je treba kontrolirano zbrati in ustrezno predčistiti pred
iztokom v obstoječe površinske odvodnike. V času gradnje je treba upoštevati
določila 28. člena te uredbe. 
Odvodnjo s cestišč priključnih cest se preko peskolovov vodi
v zemeljska zadrževalnika na severnem in južnem priključku, s čimer se zagotovi
ustrezno zadrževanje in čiščenje vode pred iztokom v površinski odvodnik. 
V zadrževalnika gravitira tudi odvodnja dela avtoceste med
profiloma 16 in 28. 
Zadrževalni bazeni, ki delujejo kot lovilci olj in
usedalniki, morajo biti zgrajeni vodotesno in dimenzionirani tako, da bo
zadrževalni čas omogočal učinkovito sedimentiranje trdnih delcev in vsaj delno
razgradnjo organskih snovi. Potrebno je redno vzdrževanje. Mulj v usedalnikih
je treba obravnavati kot posebni odpadek. 
Ločeno od odvodnje cestišč se uredi tudi odvodnja nasipnih
brežin novih priključnih cest, ki se preko zemeljskih jarkov gravitacijsko
odvedejo v obstoječe odvodnike brez predčiščenja. 
Obstoječi odvodni jarek, ki ga prečka nova priključna cesta
Jug v profilu 8, se skozi novi cevni propust dolžine ca. 40 m spelje v strugo
potoka. 
Deloma se kanalizira obstoječi odvodni jarek, ki se nahaja na
lokaciji severne priključne ceste in odteka skozi obstoječi avtocestni propust
preseka 100 cm (med avtocestnima profiloma 18 in 19). V ta namen se podaljša
navedeni propust za ca. 20 m proti severu in predvidi nov cevni propust dolžine
ca. 45 m pod nasipom priključnih cest. 
Na sistem odvodnje padavinskih vod ne smejo biti priključeni
nobeni iztoki sanitarno-fekalnih ali drugih onesnaženih (tehnoloških) vod. 
Za primere razlitja večjih količin goriv, olj in drugih za
vodotoke škodljivih tekočin, suspenzij in drugih materialov je potrebno
pripraviti načrt za preprečevanje vdora teh snovi v vodotoke in za njihovo
odstranitev. 
Zavarovanje vodnih virov 
Na območju posega ni zavarovanih virov pitne vode.
20. člen
Varovanje objektov in območij naravne dediščine, flore in
vegetacije, favne in biotopov 
Na območju priključka ni zavarovane naravne dediščine. 
Za varovanje naravne dediščine, flore in vegetacije, favne in
biotopov je treba upoštevati: 
-       
za nove zasaditve je treba uporabljati avtohtono vegetacijo, 
-       
z gradnjo ne smejo biti prizadeta naravno ohranjena območja, na katerih
niso neposredno predvideni posegi ali gradbišča, predvsem pa vodotoki, 
-       
živalim se nekontrolirano prehajanje čez priključne ceste prepreči z
varnostno žično ograjo višine 1,9 m.
21. člen
Varovanje objektov in območij kulturne dediščine 
Na območju priključka ni objektov in območij kulturne
dediščine. 
Izvesti je treba predhodne arheološke raziskave po Metodologiji
SAAS ter ob izvedbi del zagotoviti arheološki nadzor z možnostjo izvedbe
zaščitnih izkopavanj potencialno odkritih arheoloških najdišč. 
Pred pridobitvijo enotnega dovoljenja za poseg v prostor je
teba pridobiti soglasje pristojne službe k projektom, ki so osnova za
pridobitev tega dovoljenja.
22. člen
Varstvo pred hrupom 
Kmetijo Čenček je treba zavarovati pred prekomernim hrupom z
ukrepi pasivne zaščite ali drugimi ukrepi, določenimi na podlagi obratovalnega
monitoringa, ki je določen v 27. členu te uredbe. 
V času gradnje se dovolijo tolikšne ravni hrupa zaradi
gradnje, da v dnevnem času niso presežene kritične ravni hrupa skupne
obremenitve območja. Upoštevani morajo biti ukrepi za varovanje pred hrupom,
določeni v poročilu o vplivih na okolje.
23. člen
Varstvo pred burjo in snežnimi zameti 
Severni priključek je treba zavarovati pred burjo in snežnimi
zameti s postavitvijo 50 m palisad ali mreže, na južnem priključku pa z
vegetacijskim pasom v otoku znotraj priključka in na brežinah nasipov. Do razrasti
vegetacijskega pasu na južnem priključku je treba izvesti zaščito s 70 m
palisad ali mreže.
24. člen
Varstvo zraka 
Gradnja mora biti organizirana in izvajana tako, da se v čim
večji možni meri prepreči dodatno onesnaženje zraka.
25. člen
Varstvo pred požarom 
Zaradi izgradnje priključka se požarna varnost objektov ob
glavni cesti ne bo poslabšala. Vsi objekti v neposredni bližini priključka
imajo zagotovljen dovoz za intervencijska vozila. Na cestninski postaji so
načrtovane ustrezene količine vode za požarno varnost.
VIII. ETAPNOST IZVEDBE
26. člen
Izgradnja avtocestnega priključka se bo izvajala v eni etapi.
IX. OBVEZNOSTI INVESTITORJA IN IZVAJALCEV
27. člen
Monitoring 
Investitor gradnje avtocestnega priključka mora: 
-       
zagotoviti celosten načrt monitoringa za področja, ki jih določa
poročilo o vplivih na okolje, in sicer za stanje nasipov in vkopov z vidika
stabilnosti, zaplavljanje zadrževalnikov odvodnih padavinskih vod, emisije v
zrak med gradnjo in obratovanjem ter hrup med obratovanjem, 
-       
pri določitvi točk monitoringa naj se smiselno upoštevajo točke že
izvedenih meritev ničelnega stanja. V delih, kjer je to mogoče, je treba
monitoring prilagoditi in uskladiti z drugimi obstoječimi državnimi ali
lokalnimi spremljanji stanj kakovosti okolja. Pri fizičnih meritvah stanja
sestavine okolja (tla, vode, zrak, hrup) je treba zagotoviti vsaj tolikšno
število točk nadzora, da se pridobi utemeljena informacija o stanju posamezne
sestavine okolja, 
-       
točke spremljanja stanja zavarovati tako, da je omogočeno kontinuirano
pridobivanje podatkov. 
Monitoring se izvaja v skladu z veljavnimi predpisi in
usmeritvami poročila o vplivih na okolje. Rezultati monitoringa so javni,
investitor poskrbi za dostopnost podatkov. 
Dodatni ustrezni in zaščitni ukrepi, ki jih mora izvesti
investitor na podlagi rezultatov monitoringa, so: 
-       
dodatne tehnične in prostorske rešitve, 
-       
dodatne zasaditve in vegetacijske zgostitve, 
-       
sanacija, povečanje ali izgradnja novih naprav, 
-       
sprememba rabe prostora, 
-       
drugi ustrezni ukrepi.
28. člen
Organizacija gradbišča 
Območje gradbišča naj se čimbolj omeji na območje posega. Za
potrebe gradbišča naj se uporablja že obstoječe komunikacije in ustvarja
čimmanj novih dovoznih poti. Poleg vseh obveznosti navedenih v predhodnih
členih te uredbe, so obveznosti investitorja in izvajalca v času gradnje in po
izgradnji tudi: 
-       
zagotoviti varno odvijanje prometa na obstoječem cestnem omrežju, 
-       
zgraditi dostope, ki v načrtu niso predvideni, bodo pa utemeljeno
zahtevani v postopku zaslišanih prizadetih strank, 
-       
vse ceste in poti, ki bi eventualno služile obvozu ali transportom med
gradnjo pred pričetkom del ustrezno urediti in protiprašno zaščititi, po
izgradnji priključka pa po potrebi obnoviti, 
-       
infrastrukturne vode in ostale objekte obnoviti oziroma sanirati, če bo
na njih pri gradnji priključka zaradi prevelikih obremenitev ali tresljajev
prišlo do poškodb, 
-       
zagotoviti zavarovanje gradbišča, tako da bosta zagotovljeni varnost in
nemotena raba sosednjih objektov in zemljišč, 
-       
v skladu z veljavnimi predpisi odpraviti v najkrajšem možnem času
morebitne negativne posledice, ki bi nastale zaradi graditve in obratovanja
priključka, 
-       
zagotoviti nemoteno komunalno oskrbo objektov preko vseh obstoječih
infrastrukturnih napeljav, 
-       
faznost gradnje predvideti tako, da bo obstoječi objekt cestninske
postaje čim manj moten z oskrbo električne enerije, 
-       
v času gradnje zagotoviti vse potrebne varnostne ukrepe in organizacijo
na gradbišču, da bo preprečeno prekomerno onesnaženje okolja in voda, ki bi
nastalo zaradi transporta, skladiščenja in uporabe tekočih goriv in drugih
škodljivih snovi oziroma v primeru nezgode zagotoviti takojšnje ukrepanje za to
usposobljenih delavcev.
X. TOLERANCE
29. člen
Vse stacionaže in dimenzije, navedene v tej uredbi, se morajo
natančneje določiti v projektni dokumentaciji za pridobitev dovoljenja za
graditev. 
Pri realizaciji lokacijskega načrta so dopustna odstopanja od
tehničnih rešitev določenih s tem lokacijskim načrtom, če se pri nadaljnjem
podrobnejšem proučevanju prometnih, geoloških, hidroloških, geomehanskih in
drugih razmer poiščejo tehnične rešitve, ki so primernejše z oblikovalskega,
prometno-tehničnega ali okoljevarstvenega vidika, s katerim pa se ne smejo
poslabšati prostorske in okoljske razmere. Možna je izvedba dodatne posebne steze
za ABC sistem na obeh postajah priključka. 
Ta odstopanja ne smejo biti v nasprotju z javnimi interesi in
morajo z njimi soglašati organi in organizacije, ki jih ta odstopanja zadevajo.
XI. NADZOR
30. člen
Izvajanje te uredbe nadzira opravlja Ministrstvo za okolje in
prostor, Inšpektorat Republike Slovenije za okolje in prostor.
XII. PREHODNI IN KONČNI DOLOČBI
31. člen
Lokacijski načrt je na vpogled na Ministrstvu za okolje in
prostor – Uradu RS za prostorsko planiranje in na Občini Postojna.
32. člen
Ta uredba začne veljati petnajsti dan po objavi v Uradnem
listu RS.
Št. 350-15/98-5
Ljubljana, dne 18. novembra 1999.
Vlada Republike Slovenije
Podpredsednik 
Marjan Podobnik l. r.