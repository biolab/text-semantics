1. člen
(vsebina sklepa)
Ta sklep določa:
1.     
vrednotenje sredstev alternativnega investicijskega sklada (v nadaljnjem
besedilu: AIS);
2.     
izračun čiste vrednosti sredstev AIS (v nadaljnjem besedilu: ČVS);
3.     
izračun vrednosti enote AIS.
2. člen
(pojmi)
Za namene tega sklepa veljajo naslednje opredelitve pojmov:
1.     
»Slovenski računovodski standardi« so veljavni računovodski standardi,
ki jih sprejme Slovenski inštitut za revizijo v skladu z zakonom, ki ureja
gospodarske družbe;
2.     
»Mednarodni računovodski standardi« so veljavni računovodski standardi
sprejeti v skladu z Uredbo (ES) št. 1606/2002 Evropskega parlamenta in
Sveta z dne 19. julija 2002 o uporabi mednarodnih računovodskih standardov
(UL L št. 243 z dne 11. 9. 2002, str. 609 in nadaljnji);
3.     
»sklad denarnega trga« je investicijski sklad, ki je pridobil dovoljenje
v skladu z Uredbo (EU) 2017/1131 Evropskega parlamenta in Sveta z dne 14. junija 2017 o skladih denarnega trga (UL L št. 169 z dne 30. 6.
2017, str. 8; v nadaljnjem besedilu:
Uredba o skladih denarnega trga).
3. člen
(vrednotenja sredstev AIS)
(1) Sredstva AIS se
vrednotijo v skladu s Slovenskimi računovodskimi standardi ali Mednarodnimi
računovodskimi standardi.
(2) Upravljavec AIS v
politikah in postopkih vrednotenja določi po katerih računovodskih standardih
iz prejšnjega odstavka bo vrednotil sredstva AIS.
(3) Ne glede na prvi
odstavek tega člena je pri vrednotenju sredstev in izkazovanju postavk v računovodskih
izkazih AIS potrebno upoštevati naslednje:
1.     
naložbene nepremičnine, vključno z nepremičninami v gradnji oziroma
izdelavi ter poslovni deleži ali delnice nepremičninskih namenskih družb se po
začetnem pripoznanju vrednotijo po modelu poštene vrednosti;
2.     
kapitalski poslovni deleži ali delnice nejavne družbe ter poslovni
deleži ali delnice namenskih družb se po začetnem pripoznanju vrednotijo po
modelu poštene vrednosti;
3.     
investicijska družba vrednoti lastne delnice po nabavni ceni;
4.     
sredstva sklada denarnega trga se vrednotijo v skladu z Uredbo o skladih
denarnega trga;
5.     
finančna sredstva, izražena v tuji valuti, se preračunajo po tečaju
Evropske centralne banke. Za tečaje valut, ki niso prikazani v vsakokratni
dnevni tečajnici Evropske centralne banke, se upoštevajo zadnji tečaji, ki jih
je objavila Banka Slovenije.
4. člen
(postopki za pravilen izračun čiste vrednosti sredstev)
(1) Upravljavec AIS
vzpostavi postopke za pravilen in pravočasen izračun ČVS, postopke notranjih
kontrol za zagotavljanje pravilnosti izračuna ter postopke za ravnanje v
primeru ugotovitve napake pri izračunu ČVS.
(2) Upravljavec AIS
izračunava ČVS za vsak dan (v nadaljnjem besedilu: obračunski dan), ko:
1.     
izdaja ali odkupuje enote odprtega AIS, ali
2.     
povečuje ali zmanjšuje kapital zaprtega AIS.
(3) Ne glede na
prejšnji odstavek upravljavec AIS izračuna ČVS najmanj enkrat letno, in sicer
na dan, ko sestavi letne računovodske izkaze.
(4) ČVS AIS na
obračunski dan se izračuna tako, da se od vrednosti sredstev AIS odšteje
vrednost obveznosti AIS.
(5) Upravljavec AIS
vzpostavi merila, kdaj se šteje, da je pri izračunu ČVS nastala napaka in
vzpostavi postopke za ravnanje v primeru napake.
(6) Merila iz
prejšnjega odstavka morajo biti določena kot odstotek velikosti napake od
pravilno izračunanega ČVS.
(7) Postopki za
ravnanje v primeru nastanka napake pri izračunu ČVS morajo obsegati najmanj
način obveščanja vlagateljev in način odprave posledic napake.
(8) Pri postopkih
odprave posledic napake pri izračunu ČVS upravljavec AIS upošteva načelo
poštene obravnave vlagateljev.
(9) Razkritja v zvezi s
pravicami vlagateljev iz šestega in sedmega odstavka tega člena upravljavec AIS
vključi v razkritja iz 11. točke drugega odstavka 8. člena
Zakona o oblikah alternativnih investicijskih skladov (Uradni list RS, št. 101/22; v nadaljnjem besedilu: ZOAIS).
(10) Če je bilo pri
izračunu ČVS ugotovljeno odstopanje, vendar razlika med pravilno ČVS in napačno
ČVS ne presega odstotkov iz šestega odstavka tega člena, upravljavec AIS
sestavi zapisnik o nastalem odstopanju, ki vsebuje podatke o datumu nastanka in
datumu ugotovitve odstopanja ter podatke o pravilni in napačni ČVS.
(11) Določbe prvega do
desetega odstavka tega člena se uporabljajo tudi v primeru izrednih obračunskih
dni, predvidenih v aktu o ustanovitvi AIS, to je ob izdaji ali odkupu enot AIS
pred iztekom obračunskih obdobij, opredeljenih v ustanovnem dokumentu AIS.
5. člen
(postopki za pravilen izračun vrednosti enote AIS)
(1) Upravljavec AIS
vzpostavi postopke za pravilen in pravočasen izračun vrednosti enote AIS,
postopke notranjih kontrol za zagotavljanje pravilnosti izračuna vrednosti
enote AIS, postopke notranjih kontrol za zagotavljanje pravilnosti števila enot
v obtoku AIS ter postopke za ravnanje v primeru ugotovitve napake pri izračunu
vrednosti enote AIS.
(2) Upravljavec AIS
izračunava vrednost enote AIS po stanju na obračunski dan, in sicer v roku, ki
ga določi v aktu o ustanovitvi AIS in ki je usklajen s predvideno pogostnostjo
izdaje in odkupa enot, oziroma na katerikoli drugi izredni obračunski dan, če
je tako predvideno v aktu o ustanovitvi AIS.
(3) Vrednost
enote AIS po stanju na obračunski dan (t) se izračuna po naslednji formuli:


Vrednost enote AIS(t)=

S(t) –
  O(t)
 

E(t-1)


pri čemer navedene
oznake pomenijo:
t-1: predhodni obračunski dan;
t: obračunski dan;
S: sredstva AIS;
O: obveznosti AIS;
E: število enot v obtoku AIS.
(4) Število enot AIS v
obtoku na predhodni obračunski dan (E(t-1)) je enako številu enot v obtoku na ta dan po
konverziji.
(5) Vrednost enote AIS
se izračuna na štiri decimalna mesta natančno.
(6) Za enote AIS iz 2.
točke prvega odstavka 34. člena Zakona o
upravljavcih alternativnih investicijskih skladov (Uradni list RS, št. 32/15, 77/18, 161/21 in 101/22 – ZOAIS) se pri
izračunu vrednosti enote AIS na obračunski dan (t) v imenovalcu enačbe iz
tretjega odstavka tega člena namesto števila enot na predhodni obračunski dan
(E(t-1)) uporabi
število enot na obračunski dan (Et).
(7) Določbe petega do
desetega odstavka prejšnjega člena se smiselno uporabljajo tudi v primeru
napačno izračunane vrednosti enote AIS, ki je posledica napačnega števila enot
v obtoku AIS ali napake v izračunu.
PREHODNE IN KONČNE DOLOČBE
6. člen
(uskladitev poslovanja)
(1) Upravljavec AIS
uskladi svoje poslovanje glede politik izračuna ČVS in politik napake ČVS v
roku iz prvega odstavka 235. člena ZOAIS.
(2) Upravljavec AIS
uskladi akt o ustanovitvi AIS, ki ga upravlja, glede razkritij iz šestega in
sedmega odstavka 4. člena tega sklepa ob prvi spremembi akta oziroma
najkasneje ob vpisu v register AIS iz 6. člena
ZOAIS.
7. člen
(razveljavitev sklepa)
Z dnem uveljavitve tega sklepa preneha veljati Sklep o
vrednotenju sredstev alternativnega investicijskega sklada, ki nima pravne
osebnosti ter izračunu čiste vrednosti sredstev in vrednosti enote premoženja
alternativnega investicijskega sklada (Uradni list RS, št. 11/16).
8. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-7/2023-4
Ljubljana, dne 15. junija 2023
EVA 2023-1611-0045
Predsednica sveta
Agencije za trg vrednostnih papirjev
Anka Čadež