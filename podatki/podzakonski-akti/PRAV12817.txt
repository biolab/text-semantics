I. SPLOŠNE DOLOČBE
1. člen
(vsebina)
(1) Ta pravilnik določa podrobnejše kadrovske,
izobrazbene, prostorske, tehnične, organizacijske in druge pogoje, ki jih mora
izpolnjevati dajalec kredita, ter dokumentacijo in podatke, ki jih mora dajalec
kredita oziroma vložnik predložiti k vlogi za pridobitev ali podaljšanje
dovoljenja za opravljanje storitev potrošniškega kreditiranja (v nadaljnjem
besedilu: dovoljenje).
(2) Ta pravilnik določa tudi obliko in vsebino nalepke,
ki jo ob izdaji dovoljenja dajalcu kredita izda ministrstvo, pristojno za
gospodarstvo (v nadaljnjem besedilu: ministrstvo), pravila ravnanja z nalepko
ter pravila glede pridobitve novih ali dodatnih nalepk in vračila pridobljenih
nalepk.
2. člen
(pomen izrazov)
Izrazi, uporabljeni v tem pravilniku, imajo enak pomen, kot
ga imajo v Zakonu o potrošniških kreditih (Uradni list RS, št. 77/16; v
nadaljnjem besedilu: zakon).
3. člen
(obseg dovoljenja)
Dajalec kreditov z izdanim dovoljenjem sklepa vse vrste
potrošniških kreditnih pogodb, razen kreditnih pogodb za nepremičnino.
II. POGOJI ZA POTROŠNIŠKO KREDITIRANJE
4. člen
(kadrovski in izobrazbeni pogoji)
(1) Dajalec kredita ima zaposleno osebo, odgovorno za
vodenje in pravilnost poslovnega procesa potrošniškega kreditiranja (v
nadaljnjem besedilu: odgovorna oseba), in vsaj eno zaposleno osebo z vsaj
polovičnim delovnim časom za opravljanje storitev potrošniškega kreditiranja (v
nadaljnjem besedilu: delavec).
(2) Odgovorna oseba in delavci, ki opravljajo storitve
potrošniškega kreditiranja, imajo najmanj izobrazbo, pridobljeno po
visokošolskem strokovnem študijskem programu prve stopnje v skladu z zaklonom,
ki ureja visoko šolstvo, oziroma izobrazbo, ki ustreza ravni izobrazbe,
pridobljene po študijskih programih prve stopnje v skladu z zakonom, ki ureja
slovensko ogrodje kvalifikacij (7. raven).
(3) Odgovorna oseba ima vsaj štiri leta delovnih
izkušenj na področju finančnih storitev, kot jih opredeljuje zakon, ki ureja
bančništvo, delavci pa vsaj tri leta delovnih izkušenj na področju opravljanja
finančnih storitev kreditiranja ali finančnega zakupa, kot jih opredeljuje
zakon, ki ureja bančništvo.
5. člen
(prostorski in tehnični pogoji)
(1) Dajalec kredita ima poslovni prostor s pisarniško in
tehnično opremo, ki zagotavlja vodenje evidenc o sklenjenih kreditnih pogodbah,
o kreditnih posrednikih in poslih, sklenjenih s posredovanjem, pristojnim
organom in pooblaščenim osebam pa omogoča vpogled in nadzor nad njegovim
poslovanjem.
(2) Ob vhodu v poslovni prostor ima na vidnem mestu
napis z navedbo firme in sedeža ali imena in priimka ter naslova dajalca
kredita.
(3) Poslovni prostor ima ločen prostor, ki potrošniku
zagotavlja, da se nemoteno seznani s kreditno pogodbo in preuči njene pogoje.
(4) Stanovanje se ne šteje kot poslovni prostor.
(5) Dajalec kredita razpolaga z informacijsko
tehnologijo, ki zagotavlja stalno in varno podporo poslovnemu procesu
potrošniškega kreditiranja.
(6) Informacijska tehnologija omogoča zlasti izračun
efektivne obrestne mere, stanja dolga in preostalega zneska kredita ter
izdelavo obračuna obveznosti predčasnega odplačila in pripravo podatkov za
izvajanje nadzora v skladu z zakonom.
6. člen
(organizacijski pogoji)
(1) Dajalec kredita v okviru organizacije poslovnega
procesa potrošniškega kreditiranja določi postopke sprejemanja odločitev in
opredeli odgovornost posameznih delavcev glede na obseg in vrste potrošniških
kreditov.
(2) Dajalec kredita oziroma vložnik zagotavlja postopke
in sprejme ukrepe za zavarovanje osebnih podatkov v vseh fazah poslovnega
procesa v skladu z zakonom, ki ureja varstvo osebnih podatkov.
7. člen
(poslovne enote)
Dajalec kredita lahko opravlja storitve potrošniškega
kreditiranja tudi v krajevno ločenih poslovnih enotah, pri čemer vsaka poslovna
enota izpolnjuje pogoje iz 4., 5. in prejšnjega člena tega pravilnika.
III. VLOGA ZA DOVOLJENJE
8. člen
(vloga za pridobitev ali podaljšanje dovoljenja)
(1) Pisna vloga za pridobitev ali podaljšanje dovoljenja
se vloži po pošti ali elektronski pošti. Vloga za podaljšanje dovoljenja se
vloži najmanj dva meseca pred iztekom veljavnosti dovoljenja.
(2) Vloga vsebuje naslednje podatke in dokumentacijo:
-       
firmo ali ime in priimek in sedež ali naslov, ter matično in davčno
številko pravne osebe ali samostojnega podjetnika posameznika;
-       
ime in priimek zakonitega zastopnika;
-       
ime in priimek ter obseg pooblastil odgovorne osebe;
-       
dokazilo o izpolnjevanju pogojev glede lastništva ali bilančne vsote v
skladu s sedmim odstavkom 31. člena zakona, če gre za dovoljenje za nedoločen
čas;
-       
dokazila o nekaznovanosti dajalca kredita oziroma vložnika, člana
poslovodstva in prokurista dajalca kredita oziroma vložnika ter odgovorne osebe
dajalca kredita zaradi kaznivega dejanja zoper gospodarstvo, pravni promet ali
premoženje. Če ima dajalec kredita oziroma vložnik sedež v drugi državi
članici, mora biti dokazilo o nekaznovanosti izdano s strani pristojnega organa
države članice, v kateri ima dajalec kredita oziroma vložnik sedež. Za člane
poslovodstva in prokurista dajalca kredita oziroma vložnika ter odgovorne osebe
dajalca kredita dokazilo o nekaznovanosti izda pristojni organ države, kjer ima
oseba stalno prebivališče.
-       
dokazila, da nad premoženjem dajalca kredita oziroma vložnika, člana
poslovodstva in prokurista dajalca kredita oziroma vložnika ter nad premoženjem
odgovorne osebe ni bil začet postopek osebnega stečaja. Če ima dajalec kredita
oziroma vložnik sedež v drugi državi članici, morajo biti dokazila izdana s
strani pristojnega organa države članice, v kateri ima dajalec kredita oziroma
vložnik sedež. Za člane poslovodstva in prokurista dajalca kredita oziroma
vložnika ter odgovorne osebe dajalca kredita dokazila izda pristojni organ
države, kjer ima oseba stalno prebivališče.
-       
dokazila o nekaznovanosti dajalca kredita oziroma vložnika, člana
poslovodstva in prokurista dajalca kredita oziroma vložnika ter odgovorne osebe
dajalca kredita za hujši prekršek iz 94. člena zakona;
-       
vrste kreditov, ki jih ponuja potrošnikom;
-       
skupno število zaposlenih;
-       
število delavcev, zaposlenih po pogodbi o zaposlitvi, ki bodo opravljali
storitve potrošniškega kreditiranja, in dokazila o njihovi zaposlitvi;
-       
dokazila o izobrazbi odgovorne osebe in delavcev, ki bodo opravljali
storitve potrošniškega kreditiranja;
-       
dokazila o delovnih izkušnjah odgovorne osebe in delavcev, ki bodo
opravljali storitve potrošniškega kreditiranja, izdana s strani odgovorne osebe
ali zakonitega zastopnika pravne osebe ali podjetnika posameznika in iz katerih
izhaja podroben opis delovnih nalog, ki jih je do tedaj opravljala odgovorna oseba
oziroma delavec, ter število let delovnih izkušenj v skladu s tretjim odstavkom
4. člena tega pravilnika;
-       
naslov poslovne enote oziroma poslovnih enot, kjer se bodo sklepale
kreditne pogodbe in opravljale druge storitve potrošniškega kreditiranja;
-       
izjavo, da se potrošniško kreditiranje ne opravlja v stanovanju;
-       
opis poslovnega prostora s tlorisno skico in dokazilo o pravici do
razpolaganja s poslovnimi prostori za vsako poslovno enoto;
-       
dokazilo o napisu, ki vsebuje navedbo firme in sedeža ali imena in
naslova dajalca kredita in se nahaja na vidnem mestu ob vhodu v poslovni
prostor (npr. fotografija table z napisom);
-       
izjavo, da zagotavlja postopke in ima sprejete ukrepe za zavarovanje osebnih
podatkov v vseh fazah poslovnega procesa v skladu z zakonom, ki ureja varstvo
osebnih podatkov;
-       
dokazilo o zagotavljanju ustrezne informacijske tehnologije s podatki o
strojni in programski opremi (npr. račun prodajalca opreme);
-       
dokazilo o vodenju evidenc o sklenjenih kreditnih pogodbah, o kreditnih
posrednikih in poslih, sklenjenih s posredovanjem, v skladu s 5. členom tega
pravilnika;
-       
notranji akt ali drugo dokumentacijo (npr. organigram), iz katere je
razvidna organizacija poslovnega procesa potrošniškega kreditiranja, postopki
sprejemanja odločitev, opredelitev odgovornosti odgovorne osebe in delavcev, ki
bodo opravljali storitve potrošniškega kreditiranja, in druge delovne naloge
odgovorne osebe in delavcev;
-       
splošne pogoje in druge akte, če obstajajo, na podlagi katerih se izvaja
dejavnost potrošniškega kreditiranja;
-       
osnutek kreditne pogodbe za vsako vrsto kredita posebej, ki jo dajalec
kreditov ponuja potrošnikom;
-       
dokazila o določitvi enega ali več neodvisnih izvajalcev izvensodnega
reševanja potrošniških sporov, ki ga je oziroma jih je v skladu s 93. členom
zakona določil za reševanje potrošniških sporov (npr. sklenjen dogovor z
izvajalcem);
-       
v primeru prekrška, storjenega po 95. ali 96. členu zakona: dokazilo o
plačilu globe ali stroškov postopka za prekršek;
-       
izjavo dajalca kredita oziroma vložnika, da za namen tega postopka in
izvajanje nadzora v skladu z zakonom dovoljuje pridobitev podatkov iz uradnih
evidenc o izpolnjevanju pogojev za opravljanje storitev potrošniškega
kreditiranja.
IV. NALEPKA ZA DOVOLJENJE
9. člen
(izdaja in oblika nalepke)
(1) Ministrstvo dajalcu kredita, ki je pridobil
dovoljenje, izda nalepko modre barve in štirioglate oblike z zaobljenimi
vogali, velikosti 16,5 x 11,7 cm, z napisom »DOVOLJENJE ZA POTROŠNIŠKO
KREDITIRANJE«, pod katerim se nahaja napis »dovoljenje ne velja za sklepanje
kreditnih pogodb za nepremičnino «, oboje izpisano z modro barvo na belem
polju. Pod tema napisoma se nahaja napis »Ministrstvo za gospodarski razvoj in
tehnologijo«, izpisan z zlato barvo na modri podlagi.
(2) Z nalepko dajalec kredita izkazuje pridobitev
dovoljenja.
10. člen
(ravnanje z nalepko)
Dajalec kredita z nalepko skrbno ravna in jo nalepi na vidnem
mestu pred vhodom v poslovni prostor.
11. člen
(izdaja dodatne ali nove nalepke)
(1) Ministrstvo izda dajalcu kredita dodatno nalepko za
vsako poslovno enoto, za katero pridobi dovoljenje.
(2) Če se nalepka poškoduje, jo dajalec kredita odstrani
in v roku 14 dni poškodovano nalepko skupaj z opisom razloga poškodbe vrne
ministrstvu, ki mu izda novo nalepko.
12. člen
(vračilo nalepke)
(1) Dajalec kredita nalepko, do katere ni več upravičen,
odstrani in jo vrne ministrstvu.
(2) Dajalec kredita, ki delno ali v celoti preneha z
opravljanjem storitev potrošniškega kreditiranja, nalepko odstrani z dnem
prenehanja opravljanja storitev potrošniškega kreditiranja in jo v roku 14 dni
vrne ministrstvu.
(3) Dajalec kredita, kateremu dovoljenje preneha,
odstrani nalepko z dnem prenehanja dovoljenja in jo v roku 14 dni vrne
ministrstvu.
(4) Dajalec kredita, kateremu je odvzeto dovoljenje,
takoj po dokončnosti odločbe o odvzemu dovoljenja nalepko odstrani in jo vrne
ministrstvu.
(5) Dajalcu kredita, ki po prenehanju opravljanja
storitev potrošniškega kreditiranja ali po odvzemu dovoljenja, nalepke ne
odstrani in ne vrne ministrstvu v predpisanem roku, nalepko na njegove stroške
odstrani Tržni inšpektorat Republike Slovenije.
V. KONČNI DOLOČBI
13. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o pogojih za opravljanje storitev potrošniškega kreditiranja (Uradni
list RS, št. 10/14 in 77/16 – ZPotK-2).
14. člen
(uveljavitev pravilnika)
Ta pravilnik začne veljati 3. marca 2017.
Št. 007-344/2016/26
Ljubljana, dne 1. marca 2017
EVA 2016-2130-0084
Zdravko Počivalšek l.r.
Minister
za gospodarski razvoj in tehnologijo