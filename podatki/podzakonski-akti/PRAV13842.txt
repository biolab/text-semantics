I. SPLOŠNE DOLOČBE
1. člen
(vsebina in uporaba pravilnika)
(1) Ta pravilnik določa zahteve in načine, s katerimi se
zagotavlja varnost nizkonapetostnih električnih inštalacij in trajno vgrajenih
naprav (v nadaljnjem besedilu: električne inštalacije) v stavbah ves čas
njihove življenjske dobe in katerih cilj je omejiti ogrožanje ljudi, živali in
premoženja.
(2) Ta pravilnik se uporablja za projektiranje in gradnjo
novih stavb ter rekonstrukcijo, vzdrževanje, vzdrževalna dela v javno korist
ter spremembo namembnosti obstoječih stavb. Za rekonstrukcije, vzdrževanje in
spremembo namembnosti se uporablja pod pogoji iz četrtega in petega odstavka
15. člena Gradbenega zakona (Uradni list RS, št. 61/17, 72/17 – popr., 65/20 in
15/21 – ZDUOP).
(3) Zahteve tega pravilnika se smiselno uporabijo tudi za
gradbene inženirske objekte in druge gradbene posege.
2. člen
(postopek informiranja in klavzula)
(1) Ta pravilnik se izda ob upoštevanju postopka informiranja
v skladu z Direktivo (EU) 2015/1535 Evropskega parlamenta in Sveta z dne 9.
septembra 2015 o določitvi postopka za zbiranje informacij na področju
tehničnih predpisov in pravil za storitve informacijske družbe (UL L št. 241 z
dne 17. 9. 2015, str. 1).
(2) Določbe tega pravilnika se ne uporabljajo za proizvode,
ki se v skladu z nacionalno zakonodajo, ki zagotavlja enakovredno raven
varovanja javnega interesa, kot je določena v zakonodaji Republike Slovenije,
zakonito:
-       
proizvajajo oziroma tržijo v drugih državah članicah Evropske unije in
Turčiji ali
-       
proizvajajo v državah Evropskega združenja za prosto trgovino (EFTA), ki
so hkrati podpisnice Sporazuma o Evropskem gospodarskem prostoru.
(3) Ta pravilnik se izvaja v skladu z Uredbo (ES) št.
764/2008 Evropskega parlamenta in Sveta z dne 9. julija 2008 o določitvi
postopkov za uporabo nekaterih nacionalnih tehničnih pravil za proizvode, ki se
zakonito tržijo v drugi državi članici, in o razveljavitvi Odločbe št.
3052/95/ES (UL L št. 218 z dne 13. 8. 2008, str. 21).
3. člen
(razmerje do drugih predpisov)
(1) Posamezne zahteve glede električnih inštalacij so lahko
za katero od vrst stavb s posebnim predpisom urejene drugače kot v tem
pravilniku. V takem primeru se določbe tega pravilnika uporabljajo le za tiste
zahteve, ki niso urejene s posebnim predpisom.
(2) Pri projektiranju, izvajanju in vzdrževanju električnih
inštalacij je treba za zagotovitev požarne varnosti in varnosti eksplozijsko
ogroženih prostorov poleg zahtev tega pravilnika upoštevati tudi ustrezne
zahteve predpisov, ki urejajo požarno varnost in protieksplozijsko zaščito.
4. člen
(opredelitev izrazov)
(1) Nizkonapetostne električne inštalacije so inštalacije in
pripadajoče naprave, namenjene delovanju objekta in so vanj trajno vgrajene.
Nizkonapetostne električne inštalacije so napajane z nazivno izmenično
napetostjo do vključno 1000 V oziroma z nazivno enosmerno napetostjo do
vključno 1500 V.
(2) Naprave iz prejšnjega odstavka lahko tudi proizvajajo,
pretvarjajo in shranjujejo električno energijo.
(3) Zahtevne nizkonapetostne električne inštalacije stavb ali
njihove zahtevne električno zaključene celote so:
-       
kompletne električne inštalacije v stavbah z eksplozijsko ogroženimi
prostori ali v tistih delih stavbe in tokokrogih, ki jih določa elaborat
eksplozijske ogroženosti;
-       
električne inštalacije izvedene s sistemom ozemljitve IT;
-       
priključni napajalni dovodni, odvodni in krmilni tokokrogi z napravo za
proizvodnjo ali pretvorbo električne energije v stavbah z napravo za
proizvodnjo ali pretvorbo električne energije;
-       
električne inštalacije stavb ali tiste njene električno zaključne
celote, ki se lahko po prekinitvi ali izpadu napajanja iz omrežja, kratko ali
dolgotrajno napajajo iz lastnega vira električne energije;
-       
glavni električni razvod inštalacij, in povezanih delov ozemljitvenega
sistema, kjer so tokokrogi varovani z zaščitno napravo z naznačenim tokom 63 A
ali več.
(4) Manj zahtevne nizkonapetostne električne inštalacije so
inštalacije, ki niso zahtevne nizkonapetostne električne inštalacije.
(5) Stavbe z napravo za proizvodnjo ali pretvorbo električne
energije so stavbe, v katerih so trajno priključene električne inštalacije v
posredni povezavi z omrežjem s proizvodnim virom električne energije,
namenjenem za lastno potrošnjo ali oddajanje energije v električno omrežje
(električni agregati, fotonapetostne naprave, obnovljivi viri energije, vodne
naprave, vetrne naprave, bioplinarne, hranilniki električne energije in UPS
naprave, z nazivno navidezno močjo več kot 41 kVA pri 400 V ali 15 kVA pri 230
V).
(6) Preverjanja električnih inštalacij v stavbah obsegajo
vizualni pregled, preskuse in meritve električnih inštalacij.
(7) Izrazi in okrajšave s področij električnih inštalacij in
graditve stavb, uporabljeni v tem pravilniku, imajo enak pomen, kot je določeno
v slovenskih standardih o električnih inštalacijah in so navedeni v seznamu
referenčnih dokumentov tehnične smernice iz 8. člena tega pravilnika in v
predpisih, ki urejajo graditev objektov.
5. člen
(vgrajevanje proizvodov)
Vgrajevati je dovoljeno samo take električne inštalacije,
katerih elementi izpolnjujejo zahteve veljavnih predpisov o dajanju proizvodov
na trg.
6. člen
(prepoved strožjih zahtev)
Sistemski operater distribucijskega omrežja ob izdaji
projektnih pogojev in mnenj v skladu z zakonom, ki ureja graditev, ter soglasja
o priključitvi v skladu z zakonom, ki ureja energetiko ne sme postavljati
strožjih zahtev glede varnosti njegovih električnih inštalacij, kot jih določa
ta pravilnik, in ne sme predpisati vrste in izvedbe zaščite pred električnim
udarom, temveč mora navesti le podatek o tem, kateri od navedenih sistemov
električnih inštalacij se sme priključiti na njegovo omrežje:
-       
sistem, v katerem sta obratovalna in zaščitna ozemljitev združeni (TN)
ali
-       
sistem, v katerem sta obratovalna in zaščitna ozemljitev ločeni (TT).
II. ZAHTEVE ZA ELEKTRIČNE INŠTALACIJE
7. člen
(zagotovitev varnosti)
Električne inštalacije morajo biti projektirane, izvedene in
vzdrževane tako, da:
-       
se preprečijo ali vsaj omejijo kvarne posledice električnega udara,
-       
se prepreči čezmerno segrevanje njihovih elementov,
-       
se prepreči vžig možne eksplozivne atmosfere,
-       
se preprečijo podnapetostni, prenapetostni in čezmerni elektromagnetni
vplivi,
-       
se preprečijo nevarnosti prekinitve napajanja,
-       
se preprečijo druge nevarnosti (npr. oblok, nenadzorovano mehansko
delovanje),
-       
omogočajo pravilno in nemoteno delovanje vgrajenih naprav,
-       
omogočajo pravilno in nemoteno delovanje opreme, ki se priključuje nanje
ter
-       
ne ovirajo stalnosti in kakovosti dobavljene električne energije
sosednjim inštalacijskim sistemom s čezmernimi nihanji napetosti ali drugimi
tehničnimi motnjami.
III. NAČINI IZPOLNJEVANJA ZAHTEV
8. člen
(tehnična smernica)
(1) Tehnična smernica za graditev, ki določa priporočene
gradbene ukrepe oziroma rešitve za dosego zahtev tega pravilnika, je tehnična
smernica za graditev TSG-N-002 Nizkonapetostne električne inštalacije (v
nadaljnjem besedilu: tehnična smernica).
(2) Če so pri projektiranju, izvedbi in vzdrževanju
električnih inštalacij v stavbah v celoti uporabljeni ukrepi oziroma rešitve (v
nadaljnjem besedilu: ukrepi), navedeni v tehnični smernici ali v dokumentih, na
katere se smernica sklicuje, velja domneva o skladnosti z zahtevami iz tega
pravilnika.
9. člen
(uporaba drugih ukrepov)
(1) Pri projektiranju, izvedbi in vzdrževanju električnih
inštalacij se smejo namesto ukrepov, navedenih v tehnični smernici, uporabiti
rešitve v skladu z zadnjim stanjem gradbene tehnike, ki zagotavljajo izpolnitev
zahtev tega pravilnika in vsaj enako stopnjo varnosti kot za projekt,
pripravljen z uporabo tehnične smernice.
(2) Ukrepi iz prejšnjega odstavka pomenijo upoštevanje zadnjega
stanja gradbene tehnike v skladu z zakonom, ki ureja graditev. Izpolnjenost
zahtev za varnost električnih inštalacij po tem pravilniku se v takem primeru
zagotovi v skladu s 16. členom tega pravilnika.
(3) Ne glede na prvi odstavek tega člena je treba v vseh
primerih dejanja iz 11. in 14. člena tega pravilnika izvesti izključno na
način, kot je naveden v tehnični smernici.
10. člen
(izvajalec preverjanja)
(1) Naloge, povezane s preverjanji električnih inštalacij iz
11. in 12. člena tega pravilnika, smejo opravljati le izvajalci preverjanj, to
so posamezniki s pridobljeno nacionalno poklicno kvalifikacijo za preverjanje
zahtevnih električnih inštalacij oziroma nacionalno poklicno kvalifikacijo za
preverjanje manj zahtevnih električnih inštalacij v skladu z Zakonom o
nacionalnih poklicnih kvalifikacijah (Uradni list RS, št. 1/07 – uradno
prečiščeno besedilo in 85/09).
(2) Preverjanje zahtevnih nizkonapetostnih električnih
inštalacij smejo izvajati le posamezniki s pridobljeno nacionalno poklicno
kvalifikacijo za preverjanje zahtevnih električnih inštalacij. Naloge, povezane
s preverjanji električnih inštalacij v eksplozijsko ogroženih stavbah oziroma
prostorih, smejo izvajalci preverjanj opravljati le ob prisotnosti pooblaščene
osebe delodajalca za delo v eksplozivnem okolju v skladu s predpisom, ki ureja
protieksplozijsko zaščito.
(3) Vizualne preglede enostanovanjskih in dvostanovanjskih
stavb lahko opravi posameznik brez pridobljene nacionalne poklicno
kvalifikacije za preverjanje električnih inštalacij.
(4) Tuji ponudniki s sedežem v državi članici Evropske unije,
Evropskega gospodarskega prostora in Švicarske konfederacije ali s sedežem v
državi, s katero je sklenjen ustrezen mednarodni sporazum (v nadaljnjem
besedilu: države pogodbenice), ki želijo v Republiki Sloveniji opravljati
dejavnosti, povezane s preverjanji električnih inštalacij iz 11. in 13. člena
tega pravilnika, lahko opravljajo to dejavnost v vseh statusnopravnih oblikah,
če izpolnjujejo pogoje za zakonito opravljanje dejavnosti v državi sedeža.
(5) Tuji ponudniki, ki nimajo sedeža v državah pogodbenicah
(v nadaljnjem besedilu: tretje države), lahko opravljajo dejavnost, ki sodi v
opis nalog, povezanih s preverjanji električnih inštalacij iz 11. in 13. člena
tega pravilnika pod pogoji iz prejšnjega odstavka, če je izpolnjen pogoj
materialne vzajemnosti. Ta je izpolnjen, če ponudniki, ki imajo sedež v
Republiki Sloveniji, v državi sedeža tujega ponudnika lahko opravljajo
dejavnost, ki sodi v opis nalog, povezanih s preverjanji električnih inštalacij
iz 11. in 13. člena tega pravilnika pod enakimi ali podobnimi pogoji, pod
katerimi jih lahko ponujajo v Republiki Sloveniji tuji ponudniki in
izpolnjevanje katerih za ponudnika s sedežem v Republiki Sloveniji ni bistveno
težje, kakor je v pravnem redu Republike Slovenije predpisano za tuje
ponudnike. Če je sedež ponudnika v več tretjih državah, se pri ugotavljanju
materialne vzajemnosti upošteva pravni red tiste države, ki je strožji.
11. člen
(prvo preverjanje električnih inštalacij)
(1) Investitor mora pred pričetkom izvajanja del na objektu
zagotoviti imenovanje izvajalca preverjanja. Izvajalec preverjanja pri gradnji
istega objekta ne more nastopati kot nadzornik.
(2) Izvajalec preverjanja mora za novo izvedene električne
inštalacije ob sodelovanju nadzornika za električne inštalacije v ustreznih
fazah gradnje opraviti preverjanje.
(3) Pri preverjanju izvajalec preverjanja preveri skladnost
električnih inštalacij s tem pravilnikom in njihovo varnost, kar vključuje tudi
oceno združljivosti na električne inštalacije priključenih naprav, opreme in
strojev, ter sestavi zapisnik na način, kot je določen v tehnični smernici.
Zapisnik je obvezna priloga dokazila o zanesljivosti objekta in je določen v
predpisih, ki urejajo graditev objektov.
12. člen
(uporaba in vzdrževanje)
(1) Lastnik stavbe ali električno zaključene celote v stavbi
mora v skladu z določbami tega pravilnika zagotavljati pravočasno in pravilno
izvedbo vseh dejanj, potrebnih za varno uporabo in s tem povezano vzdrževanje
vgrajenih električnih inštalacij. Lastnik stavbe ali električno zaključene
celote v stavbi mora v programu vzdrževanja stavbe, v skladu s predpisi, ki
urejajo vzdrževanje stavb, navesti zahtevnost električne inštalacije in vnesti
pravila za uporabo in vzdrževanje električnih inštalacij, na podlagi katerih je
omogočeno te stavbe ali električno zaključene celote v stavbi vzdrževati v
skladu z zahtevami tega pravilnika.
(2) Če ima večstanovanjska ali nestanovanjska stavba
upravnika, ta v okviru svojih pooblastil izvaja in evidentira dejanja iz
prejšnjega odstavka.
(3) Naloge, povezane z vzdrževanjem električnih inštalacij,
opravljajo izvajalci, ki izpolnjujejo pogoje v skladu s predpisi, ki urejajo
graditev.
(4) Ne glede na prejšnji odstavek sme vizualni pregled
električnih inštalacij ter naloge, povezane z osnovnim vzdrževanjem (npr.
zamenjavo stikal, vtičnic in svetil ter zamenjavo taljivih varovalnih vložkov
ter ponovnim vklopom zaščitnih elementov) izvajati elektrotehnično poučena
oseba.
(5) Ne glede na tretji odstavek tega člena sme vizualni
pregled manj zahtevnih električnih inštalacij in osnovno vzdrževanje
električnih inštalacij v enostanovanjskih stavbah izvajati lastnik sam, če
imajo električne inštalacije izveden zaščitni ukrep s kontrolo uhajavega toka
(RCD).
13. člen
(redna in izredna preverjanja)
(1) Redna in izredna preverjanja električnih inštalacij
spadajo med vzdrževanje objekta.
(2) Redna preverjanja zahtevnih električnih inštalacij v
stavbah je treba izvajati v rokih, ki niso daljši od osmih let, redna
preverjanja električnih inštalacij v stavbah z eksplozijsko ogroženimi prostori
ali v tistih delih stavbe in tokokrogih, ki jih določa elaborat eksplozijske
ogroženosti je treba izvajati v rokih, ki niso daljši od treh let, redna
preverjanja električnih inštalacij v prostorih s korozivno agresivno in
potencialno eksplozivno atmosfero je treba izvajati v rokih, ki niso daljši od
dveh let, redna preverjanja električnih inštalacij v stavbah za proizvodnjo in
hranjenje eksploziva je treba izvajati v roku, ki ni daljši od enega leta.
(3) V stavbah, kjer se skladiščijo eksplozivi oziroma imajo
prostore s potencialno eksplozivno atmosfero, je treba najmanj enkrat letno
izvesti vizualni pregled, v stavbah za proizvodnjo in hranjenje eksploziva je
treba izvesti vizualni pregled najmanj na vsakih šest mesecev.
(4) V stavbah ali električno zaključenih celotah v stavbah z
vgrajeno osnovno zaščito pred električnim udarom s samodejnim odklopom
napajanja, v dvožilni izvedbi z ničenjem, je treba izvajati preverjanja
električnih inštalacij v rokih, ki niso daljši od osmih let.
(5) Redno preverjanje manj zahtevnih električnih inštalacij
je treba izvajati v roku, ki ni daljši od 16 let.
(6) Izredno preverjanje se opravi po poškodbah, popravilih
ali posegih, vključno z obnovo električnih inštalacij ter po priključitvi novih
vgrajenih naprav za proizvodnjo in hranjenje električne energije, ki vplivajo
na varnost. Opravi se na električno zaključnih celotah električnih inštalacij,
na katerih je bil poseg izveden.
14. člen
(obseg preverjanj in zapisnik)
(1) Pri preverjanjih, navedenih v prejšnjem členu, se preveri
varnost električnih inštalacij in sestavi zapisnik v obsegu in na način, kot je
to določeno v tehnični smernici. Zapisnik mora podati jasno in nedvoumno oceno
ugotovljenega stanja preverjene električne inštalacije. Če izvajalec
preverjanja ugotovi nepravilnosti na električnih inštalacijah, ki predstavljajo
ali bi lahko predstavljali nevarnost, v zapisnik vnese seznam nepravilnosti,
doda lahko tudi predlog potrebnih ukrepov za sanacijo stanja.
(2) Lastnik stavbe ali lastnik električno zaključene celote
je dolžan pristojnemu inšpekcijskemu organu iz tretjega odstavka 8. člena
Gradbenega zakona (Uradni list RS, št. 61/17, 72/17 – popr., 65/20 in 15/21 –
ZDUOP) dati na vpogled vso dokumentacijo, povezano z izvedenimi preverjanji
električnih inštalacij. Po preverjanju električnih inštalacij in predložene
dokumentacije lahko inšpektor odredi potrebne inšpekcijske ukrepe v skladu s
predpisi, ki urejajo graditev objektov, energetiko, požarno varnost oziroma
varnost in zdravje pri delu.
IV. PROJEKTNA DOKUMENTACIJA
15. člen
(navedba podlage za projektiranje)
(1) Projektant mora v projektni dokumentaciji izrecno
navesti, ali je dokumentacija za izvedbo gradnje izdelana na podlagi tehnične
smernice ali na podlagi 9. člena tega pravilnika.
(2) Če se v projektu uporabijo ukrepi iz 9. člena tega
pravilnika, morajo biti v tehničnem poročilu projekta za izvedbo gradnje
natančno opisane vse bistvene predpostavke, na podlagi katerih je projektant
prišel do predlaganih rešitev.
16. člen
(obveznost preverjanja dokumentacije za izvedbo gradnje)
(1) Če projektant projektira električne inštalacije stavbe v
skladu z 9. členom tega pravilnika, je treba opraviti preverjanje tistega dela
dokumentacije za izvedbo gradnje, ki se nanaša na nadzor brezhibnosti in
računske pravilnosti tistih sestavin načrta, ki določajo električne inštalacije
stavbe, s katerimi se dokazuje, da predložena dokumentacija izpolnjuje zahteve
tega pravilnika z najmanj enakovredno ravnjo, kot če bi bila uporabljena
tehnična smernica.
(2) Preverjanje iz prejšnjega odstavka izvede projektant, ki
deluje na področju, ki ga ureja ta pravilnik in ni sodeloval pri projektiranju
obravnavane stavbe. Preverjanje v imenu in za potrebe projektanta opravi
pooblaščeni inženir elektrotehniške stroke, ki ni sodeloval pri projektiranju
obravnavane stavbe.
(3) Projektant, ki opravi preverjanje, vnese v zapisnik o
preverjanju le tiste podatke, ki so bistveni za obseg preverjanja iz prvega
odstavka tega člena. S podpisom zapisnika o preverjanju potrdi, da projekt
izpolnjuje zahteve tega pravilnika. Zapisnik je priloga projektne dokumentacije
za izvedbo gradnje.
V. PREHODNA IN KONČNI DOLOČBI
17. člen
(dokumentacija v prehodnem obdobju)
Prijavi začetka gradnje se do 1. januarja 2022 lahko priloži
projekt za izvedbo izdelan v skladu s Pravilnikom o zahtevah za nizkonapetostne
električne inštalacije v stavbah (Uradni list RS, št. 41/09, 2/12 in 61/17 –
GZ), če je bila pogodba za izdelavo projektne dokumentacije za izvedbo gradnje
sklenjena pred uveljavitvijo tega pravilnika.
18. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o zahtevah za nizkonapetostne električne inštalacije v stavbah (Uradni list RS,
št. 41/09, 2/12 in 61/17 – GZ).
19. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-382/2019
Ljubljana, dne 27. avgusta 2021
EVA 2019-2550-0048
Mag. Andrej Vizjak
minister
za okolje in prostor