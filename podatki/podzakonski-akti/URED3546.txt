1. člen
S to uredbo se določajo postopki za
izvajanje Uredbe (ES) št. 258/97 Evropskega parlamenta in Sveta z dne 27. januarja
1997 v zvezi z novimi živili in novimi živilskimi sestavinami (UL L št. 43 z
dne 14. 2. 1997, str. 1; v nadaljnjem besedilu: Uredba 258/97/ES).
Za izvajanje Uredbe 258/97/ES in te uredbe
je pristojno Ministrstvo za kmetijstvo, gozdarstvo in prehrano.
2. člen
Za nova živila in nove živilske sestavine
(v nadaljnjem besedilu: nova živila), ki se prvič dajejo v promet v Skupnosti
na območju Republike Slovenije, se pri Ministrstvu za kmetijstvo, gozdarstvo in
prehrano vloži zahtevek v skladu s prvim odstavkom 4. člena Uredbe 258/97/ES.
Zahtevek vloži oseba, ki je odgovorna za dajanje novega živila v promet (v
nadaljnjem besedilu: prosilec).
Zahtevek iz prejšnjega odstavka mora biti
pripravljen v skladu s prvim odstavkom 6. člena Uredbe 258/97/ES in
Priporočilom Komisije z dne 29. julija 1997 glede znanstvenih vidikov in
predstavitve informacij, ki morajo spremljati zahtevke za dajanje novega živila
in novih živilskih sestavin na trg ter pripravo poročila o začetni presoji na
podlagi Uredbe (ES) št. 258/97 Evropskega parlamenta in Sveta (UL L št. 253 z
dne 16. 9. 1997, str 1; v nadaljnjem besedilu: priporočilo).
3. člen
Po prejemu zahtevka iz prejšnjega člena
Ministrstvo za kmetijstvo, gozdarstvo in prehrano pošlje zahtevek Inštitutu za
varovanje zdravja Republike Slovenije (v nadaljnjem besedilu: IVZ) ali enemu od
pristojnih organov v skladu z drugim odstavkom 6. člena Uredbe 258/97/ES in o
tem obvesti Evropsko komisijo.
Postopek začetne presoje poteka v skladu z
zakonom, ki ureja splošni upravni postopek, če ta uredba ali Uredba 258/97/ES
ne določa drugače.
4. člen
Za opravljanje postopka začetne presoje in
pripravo mnenj iz četrtega odstavka 3. člena Uredbe 258/97/ES o snovni
enakovrednosti novega živila z obstoječim živilom je pristojen IVZ v
sodelovanju z drugimi institucijami na podlagi Uredbe o koordinaciji delovanja
ministrstev in njihovih organov v sestav, s pristojnostmi na področju varnosti
hrane oziroma živil pri vključevanju v proces analize tveganja (Uradni list RS,
št. 56/03).
IVZ opravi postopek začetne presoje in o
tem pripravi poročilo v skladu s tretjim odstavkom 6. člena Uredbe 258/97/ES in
priporočilom ter ga pošlje Ministrstvu za kmetijstvo, gozdarstvo in prehrano.
5. člen
Po končanem postopku začetne presoje in postopku
iz četrtega odstavka 6. člena Uredbe 258/97/ES minister, pristojen za kmetijstvo,
gozdarstvo in prehrano, izda odločbo, s katero obvesti prosilca v skladu z
drugim odstavkom 4. člena Uredbe 258/97/ES.
Stroške postopka začetne presoje poravna
prosilec.
6. člen
Če se na podlagi novih informacij ali
ponovni presoji obstoječih informacij utemeljeno sumi, da uporaba novega
živila, ki je v prometu, ogroža zdravje ljudi ali okolje, lahko minister,
pristojen za kmetijstvo, gozdarstvo in prehrano, začasno omeji ali ustavi
promet in uporabo novega živila v Republiki Sloveniji. O tem nemudoma obvesti
druge države članice in Evropsko komisijo ter navede razloge za tako odločitev.
Omejitve iz prejšnjega odstavka veljajo do
uveljavitve ukrepov, ki jih skladno z 12. členom Uredbe 258/97/ES sprejme
Evropska komisija.
7. člen
Uradni nadzor nad izvajanjem Uredbe
258/97/ES in te uredbe izvaja Inšpektorat Republike Slovenije za kmetijstvo,
gozdarstvo in hrano, razen v delu, ki se nanaša na živila živalskega izvora,
kjer izvaja uradni nadzor Veterinarska uprava Republike Slovenije.
Uradni nadzor nad izvajanjem Uredbe
258/97/ES in te uredbe, ki se nanaša na prehranska dopolnila, živila za posebne
prehranske ali zdravstvene namene in na živila ali hrano v gostinski
dejavnosti, institucionalnih obratih prehrane in obratih za prehrano na delu,
izvaja Zdravstveni inšpektorat Republike Slovenije 
8. člen
Z globo od 2.000 do 33.000 eurov se kaznuje
za prekršek pravna oseba, če:
-      
daje v promet nova živila, ki niso v skladu s prvim odstavkom 3. člena
Uredbe 258/97/ES;
-      
daje v promet nova živila brez odločbe iz prvega odstavka 5. člena te
uredbe oziroma če niso izpolnjeni pogoji ali omejitve iz take odločbe;
-      
daje v promet nova živila brez dovoljenja oziroma če niso izpolnjeni
pogoji uporabe, označbe oziroma posebne zahteve glede označevanja iz dovoljenja
iz drugega odstavka 7. člena Uredbe 258/97/ES;
-      
če ne obvesti Evropske komisije o dajanju v promet živil in živilskih
sestavin iz četrtega odstavka 3. člena Uredbe 258/1997/ES (prvi odstavek
5. člena Uredbe 258/97/ES);
-      
novo živilo ni označeno v skladu z 8. členom Uredbe 258/97/ES.
Z globo od 8.000 do 12.000 eurov se za
prekršek iz prejšnjega odstavka kaznuje tudi samostojni podjetnik posameznik.
Z globo od 120 do 800 eurov se za prekršek
iz prvega odstavka tega člena kaznuje tudi odgovorna oseba pravne osebe ali
odgovorna oseba samostojnega podjetnika posameznika.

Uredba o izvajanju Uredbe Evropskega
parlamenta in Sveta (ES) o novih živilih (Uradni list RS, št. 71/06)
vsebuje naslednjo končno določbo:
»9. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o izvajanju
Uredbe Evropskega parlamenta in Sveta (ES) o novih živilih (Uradni list RS, št.
38/10)
vsebuje naslednjo končno določbo:
»6. člen
Ta uredba začne veljati naslednji dan po
objavi v Uradnem listu Republike Slovenije.«.