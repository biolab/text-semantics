I. SPLOŠNI DOLOČBI
1. člen
Ta statut ureja temeljna vprašanja, pomembna za delo in
poslovanje Zavoda Republike Slovenije za varstvo narave (v nadaljnjem besedilu:
zavod) ter še posebej opredeljuje njegovo dejavnost, notranjo organizacijo,
organe upravljanja, njihove pristojnosti in pooblastila, ime in sedež zavoda,
vire financiranja, upravljanje s premoženjem, nastopanje v pravnem prometu,
poslovno tajnost, soupravljanje delavcev, javnost dela, obveščanje in dejavnost
sindikatov.
2. člen
(1) Ustanoviteljica zavoda je Republika Slovenija.
Ustanoviteljske pravice in obveznosti izvršuje v njenem imenu Vlada Republike
Slovenije.
(2) Zavod je bil ustanovljen z zakonom o ohranjanju narave
(Uradni list RS, št. 56/99, popr. 31/00).
(3) Zavod je vpisan v sodni register s sklepom Okrožnega
sodišča v Ljubljani, enota v Ljubljani, z dne 14. 12. 2001 pod številko reg.
vložka Srg 2001/18620, št. vl. 1/35463/00.
(4) Zavod izvaja javno službo ohranjanja narave.
(5) Zavod je pravna oseba.
II. TEMELJNE DOLOČBE
3. člen
(1) Ime zavoda je: Zavod Republike Slovenije za varstvo
narave. Zavod pri poslovanju uporablja prevod imena v angleški jezik, ki se
glasi: »Institute of the Republic of Slovenia for Nature Conservation.
(2) Skrajšano ime zavoda je: Zavod RS za varstvo narave,
Ljubljana; kratica je: ZRSVN, Ljubljana.
(3) Sedež zavoda je v Ljubljani.
(4) Poslovni naslov zavoda je: Ljubljana, Cankarjeva cesta
10.
4. člen
(1) Zavod uporablja pri svojem poslovanju pečate in
štampiljke.
(2) Pečat je okrogle oblike in je izdelan iz gume. Pečat ima
premer 36 mm. Pečat je obrobljen z dvema koncentričnima krogoma in vsebuje na
obodu besedilo: “Zavod RS za varstvo narave, Ljubljana” in navedbo sedeža, ki
se glasi: “Ljubljana, Cankarjeva cesta 10. 3”. Na sredini pečata je grb
Republike Slovenije.
(3) Štampiljka je izdelana iz gume, je pravokotne oblike,
meri 60 x 25 mm in vsebuje naslednje besedilo: “Zavod RS za varstvo
narave,Ljubljana, Cankarjeva cesta 10”.
(4) Pečati in štampiljke zavoda enot imajo v spodnjem delu
zaporedno številko.
(5) Število posameznih pečatov, žigov in štampiljk, njihovo
uporabo, način varovanja in uresničevanja določi direktor zavoda.
5. člen
(1) Zavod ima svoj znak, ki je natisnjen na vseh poslovnih
listinah in se uporablja v poslovanju kot simbol zavoda.
(2) Znak in ime zavoda sta zaščitena.
(3) Znak zavoda je pentlja, ki je sestavljena iz šestih zank,
ki prehajajo druga v drugo in so nanizane v krogu. Pentlja predstavlja
celovitost in medsebojno povezanost žive in nežive narave. Tri zanke
simbolizirajo neživi svet: vodo, zemljo in zrak, tri zanke pa živi svet:
rastlinstvo, živalstvo in človeka. Pentlja se nahaja v krogu.
(4) Znak zavoda, njegova celostna grafična podoba,
podrobnejša uporaba in dopustnost uporabe znaka v druge namene varstva narave
so urejeni v pravilniku o znaku zavoda, ki ga sprejme svet zavoda.
III. DEJAVNOST ZAVODA
6. člen
(1) Dejavnost zavoda obsega: 
1.     
dejavnost javne službe ohranjanja narave: 
- 
spremljanje stanja ohranjenosti narave, 
- 
zbiranje podatkov o rastlinskih in živalskih vrstah, njihovih
življenjskih prostorih in ekosistemih v sodelovanju z izvajalci javnih služb na
področju usmerjanja gospodarjenja z naravnimi viri, 
- 
spremljanje stanja biotske raznovrstnosti, 
- 
priprava strokovnih predlogov ukrepov varstva sestavin biotske
raznovrstnosti, 
- 
evidentiranje in vrednotenje delov narave, 
- 
priprava strokovnih predlogov za določitev statusa naravnih vrednot in
razvrstitve naravnih vrednot v naravne vrednote državnega in naravne vrednote
lokalnega pomena, 
- 
spremljanje stanja naravnih vrednot, 
- 
priprava strokovnih predlogov za ukrepe varstva naravnih vrednot
lokalnega in državnega pomena, 
- 
priprava strokovnih predlogov za zavarovanje, 
- 
sodelovanje pri izvajanju in izvajanje ukrepov varstva naravnih vrednot
državnega pomena, 
- 
sodelovanje pri pripravi načrtov upravljanja zavarovanih območij, 
- 
upravljanje z zavarovanimi območji, ki jih je ustanovila država, če je v
aktu o zavarovanju tako določeno, 
- 
sodelovanje v postopku izbire koncesionarja iz 43. člena zakona o
ohranjanju narave, 
- 
priprava strokovnih predlogov rdečih seznamov, 
- 
izvajanje strokovnih nalog na področju ohranjanja narave v skladu z
zakonom o ohranjanju narave in drugimi predpisi, 
- 
dajanje strokovnih mnenj in soglasij s področja ohranjanja narave. 
2.     
opravljanje nalog s področja ohranjanja narave, ki jih zavod opravlja na
podlagi javnega pooblastila: 
- 
priprava naravovarstvenih smernic, 
- 
upravljanje baz podatkov o naravnih vrednotah in sestavinah biotske
raznovrstnosti, 
- 
dajanje mnenj iz 97., 104. in 153. člena zakona o ohranjanju narave, 
- 
skrb za enotnost strokovnih metod in postopkov na področju ohranjanja
narave, 
- 
izvajanje strokovnega nadzora nad izvajanjem naravovarstvenih nalog. 
3.     
opravljanje tudi drugih nalog: 
- 
sodelovanje s sorodnimi strokovnimi službami doma in v tujini, 
- 
sodelovanje z mednarodnimi organizacijami s področja varstva narave in
pri mednarodnih projektih, 
- 
dajanje strokovne pomoči lastnikom naravnih vrednot in lastnikom
zemljišč na zavarovanih območjih, 
- 
sodelovanje pri pripravi izobraževalnih programov o ohranjanju narave na
vseh ravneh izobraževanja, 
- 
skrb za ozaveščanje javnosti o pomenu ohranjanja narave.
(2) Poleg dejavnosti iz prejšnjega odstavka lahko zavod
opravlja tudi druge dejavnosti, za katere pridobi soglasje ustanovitelja.
(3) Zavod lahko spremeni dejavnost le s soglasjem
ustanovitelja.
7. člen
Po Uredbi o uvedbi in uporabi standardne klasifikacije
dejavnosti (Uradni list RS, št. 2/02) so dejavnosti iz prejšnjega člena
opredeljene kot: 
O/92.53      Dejavnost botaničnih in
živalskih vrtov ter naravnih rezervatov 
DE/22.110  Izdajanje knjig 
DE/22.130  Izdajanje revij in periodike 
DE/22.150  Drugo založništvo 
K/70.1         Poslovanje z lastnimi
nepremičninami 
K/70.200     Dajanje lastnih nepremičnin v
najem 
K/72.100     Svetovanje o računalniških
napravah 
K/72.200     Svetovanje in oskrba z
računalniškimi programi 
K/72.300     Obdelava podatkov 
K/72.400     Omrežne podatkovne storitve 
K/72.600     Druge računalniške dejavnosti 
K/73.10       Raziskovanje in eksperimentalni
razvoj na področju naravoslovja in tehnologije 
K/73.20       Raziskovanje in eksperimentalni
razvoj na področju družboslovja in humanistike 
K/74.130     Raziskovanje trga in javnega
mnenja 
K/74.140     Podjetniško poslovno svetovanje 
K/74.20       Prostorsko načrtovanje,
projektiranje in tehnično svetovanje 
K/74.30       Tehnično preizkušanje in
analiziranje 
K/74.400     Oglaševanje 
K/74.81       Fotografska dejavnost 
K/74.87       Druge raznovrstne poslovne
dejavnosti 
L/75.130     Urejanje gospodarskih področij
za učinkovitejše poslovanje 
M/80.422    Drugo izobraževanje,
izpopolnjevanje in usposabljanje, d. n. 
O/92.110    Snemanje filmov in video filmov 
O/92.511    Dejavnost knjižnic.
8. člen
Zavod ima pravico in dolžnost zastopati interese ohranjanja
biotske raznovrstnosti in varstva naravnih vrednot v vseh upravnih in sodnih
postopkih, katerih predmet so sestavine biotske raznovrstnosti, naravne
vrednote ali zavarovana območja.
9. člen
(1) Zavod obvešča javnost o svojem delu preko sredstev
javnega obveščanja, z organiziranimi javnimi konferencami in predstavitvami, z
izdajanjem strokovnih gradiv in na druge ustrezne načine.
(2) (črtan).
IV. PREMOŽENJE, S KATERIM UPRAVLJA ZAVOD, IN PREDSTAVLJANJE
TER ZASTOPANJE ZAVODA
10. člen
(1) Premoženje zavoda je last ustanovitelja. Z vsem
premoženjem upravlja zavod. S premičnim premoženjem upravlja zavod samostojno,
z nepremičninami, ki so last ustanovitelja, pa samo po predhodnem soglasju
ustanovitelja.
(2) Za upravljanje premoženja je zavod odgovoren
ustanovitelju.
(3) Zavod uporablja in upravlja premoženje s skrbnostjo
dobrega gospodarja.
11. člen
(1) Zavod nastopa v okviru svoje dejavnosti samostojno, z
vsemi pravicami in obveznostmi, v svojem imenu in za svoj račun.
(2) Območne organizacijske enote so na geografskem območju,
na katerem opravljajo dejavnost zavoda, pooblaščene nastopati v pravnem prometu
v imenu in za račun zavoda.
(3) Ustanovitelj odgovarja za obveznosti zavoda, ki jih zavod
prevzema v skladu z letnim programom dela in finančnim načrtom, do višine
vrednosti nepremičnega premoženja, ki ga upravlja zavod.
(4) Za svoje obveznosti odgovarja zavod z vsemi sredstvi, s
katerimi upravlja.
(5) O načinu pokrivanja morebitnega primanjkljaja odloča
ustanovitelj na predlog sveta zavoda.
12. člen
(1) Zavod zastopa in predstavlja direktor zavoda.
(2) Zastopanje in predstavljanje zavoda s strani direktorja zavoda
mora biti v skladu s poslovno in programsko politiko zavoda, ki sta jo v okviru
svojih pristojnosti potrdila ustanovitelj in svet zavoda.
(3) Direktor zavoda sme dati v mejah svojih pooblastil drugim
osebam pisno pooblastilo za sklepanje določenih vrst pogodb, za vodenje
upravnih postopkov in za opravljanje določenih drugih pravnih opravil oziroma
za sklepanje določenih posamičnih pogodb in za opravljanje določenih posamičnih
pravnih opravil. Pooblaščenec ne more svojega pooblastila prenesti na drugega.
(4) S pravilnikom o notranji organizaciji in sistemizaciji
delovnih mest se določi, katere osebe po položaju lahko nadomeščajo direktorja
zavoda ter v katerih zadevah.
(5) Za zavod in območne organizacijske enote podpisujejo
delavci, ki so pooblaščeni za zastopanje na podlagi tega statuta, pravilnika o
notranji organizaciji in sistemizaciji delovnih mest oziroma danega
pooblastila.
V. ORGANI ZAVODA
13. člen
Organi zavoda so:
-       
direktor zavoda,
-       
strokovni vodja zavoda,
-       
svet zavoda,
-       
strokovni svet zavoda.
1. Direktor zavoda
14. člen
(1) Direktor zavoda je odgovoren za delo ter poslovanje
zavoda. V okviru poslovne politike in aktov, ki jih je sprejel svet zavoda,
predstavlja in zastopa zavod nasproti tretjim osebam, odgovarja za zakonitost
dela zavoda ter opravlja druge naloge, določene z zakonom.
(2) V okviru pristojnosti iz prejšnjega odstavka direktor
zavoda zlasti:
-       
zastopa in predstavlja zavod,
-       
odgovarja za zakonitost dela zavoda,
-       
predlaga svetu zavoda notranjo organizacijo in sistemizacijo delovnih
mest zavoda,
-       
predlaga spremembe statuta zavoda in drugih splošnih aktov zavoda, ki
jih sprejema svet zavoda,
-       
predlaga temelje poslovne politike zavoda, plane dela in ukrepe za
njihovo izvajanje,
-       
predlaga letni program dela in določa ukrepe za njegovo izvajanje ter
predlaga finančni načrt,
-       
sprejema splošne akte zavoda, za sprejem katerih je pooblaščen s tem
statutom,
-       
predlaga imenovanje in razrešitev vodje območne organizacijske enote,
-       
imenuje delavce s posebnimi pooblastili in odgovornostmi,
-       
izdaja sklepe s področja delovnih razmerij,
-       
ugotavlja prenehanje potreb po delu delavca iz poslovnih razlogov,
-       
zagotavlja pogoje za sodelovanje sindikatov in organov, ki predstavljajo
delavce v skladu z zakonom in kolektivno pogodbo za negospodarstvo Republike
Slovenije,
-       
je odredbodajalec za zavod in podpisuje poslovne akte in druge
dokumente, ki se nanašajo na poslovanje zavoda,
-       
izvršuje sklepe in druge odločitve sveta zavoda ter ustanovitelja,
-       
organizira pripravljanje gradiv za seje sveta zavoda,
-       
usklajujejo delo organizacijskih enot, strokovnih služb ter drugih
delovnih teles zavoda,
-       
poroča pristojnemu organu o rezultatih dela in o poslovanju zavoda,
-       
v skladu s finančnim načrtom odloča do določenega obsega o razporejanju
sredstev zavoda med letom po posameznih postavkah in o nabavi, zamenjavi in
odpisu osnovnih sredstev zavoda ter o nabavljanju in porabi obratnih sredstev,
-       
odobrava materialne stroške in stroške v zvezi z nadomestili stroškov
zavoda za službena potovanja doma in v tujino ter druge materialne in
nematerialne stroške za redno delo zavoda,
-       
zagotavlja uresničevanje nalog varnosti, obrambe in zaščite v skladu z
zakonom,
-       
oblikuje projektne skupine, komisije ali druga delovna telesa za
razrešitev določenih vprašanj ter jim opredeli naloge,
-       
lahko prisostvuje sejam sveta zavoda in sejam strokovnega sveta brez
pravice odločanja,
-       
odloča o razporejanju delavcev k določenim nalogam oziroma na posamezna
delovna mesta,
-       
odloča o disciplinski odgovornosti delavcev in izreka disciplinski ukrep
javnega opomina in denarne kazni, oziroma predlaga uvedbo disciplinskih
postopkov v skladu z zakonom,
-       
obravnava pisne zahteve delavcev za izpolnitev obveznosti oziroma
odpravo kršitev s strani zavoda,
-       
sklepa pogodbo o zagotavljanju pogojev za sindikalno delo s sindikati,
-       
opravlja druge naloge, določene s tem statutom in drugimi splošnimi akti
zavoda, zakoni in drugimi predpisi.
15. člen
(1) Direktor zavoda se imenuje na podlagi javnega razpisa.
(2) Za direktorja zavoda je lahko imenovan, kdor izpolnjuje
naslednje pogoje:
-       
ima najmanj univerzitetno izobrazbo,
-       
ima najmanj deset let delovnih izkušenj, od tega najmanj pet let na
vodstvenih delih,
-       
izkazuje sposobnost za vodenje zavoda,
-       
izkazuje poznavanje področja ohranjanja narave,
-       
obvlada najmanj en svetovni jezik.
(3) Kandidati za direktorja zavoda morajo v postopku razpisa
predložiti svojo zamisel razvoja in delovanja zavoda.
(4) Mandat direktorja zavoda traja štiri leta. Ista oseba je
lahko po preteku te dobe ponovno imenovana.
(5) Če na delovno mesto direktorja zavoda na podlagi javnega
razpisa ni mogoče pravočasno imenovati direktorja zavoda, ker se na razpis za
delovno mesto direktorja zavoda ni nihče prijavil ali če nihče od prijavljenih
kandidatov ni bil izbran, se razpis ponovi.
(6) Za čas do imenovanja direktorja zavoda na podlagi
ponovljenega razpisa, imenuje Vlada Republike Slovenije vršilca dolžnosti, ki
ima vse pravice in dolžnosti direktorja zavoda, vendar se imenuje najdlje za
eno leto.
16. člen
(1) Direktorja zavoda imenuje in razrešuje Vlada Republike
Slovenije po predhodnem mnenju sveta zavoda.
(2) Vlada Republike Slovenije je dolžna razrešiti direktorja
zavoda v primerih določenih z zakonom, ki ureja delovanje zavodov.
(3) Svet zavoda mora predlagati razrešitev direktorja zavoda
v primerih iz prejšnjega odstavka. Svet zavoda lahko predlaga razrešitev
direktorja zavoda tudi iz drugih razlogov.
(4) Če je direktor zavoda razrešen iz drugih razlogov in ne
gre za razrešitev iz krivdnih razlogov, mu pripada odškodnina v višini treh
mesečnih plač.
(5) Svet zavoda mora pred sprejetjem mnenja v zvezi z
razrešitvijo direktorja in predloga za razrešitev direktorja, seznaniti
direktorja zavoda z razlogi za razrešitev in mu dati možnost, da se do njih
izjavi.
(6) Zoper sklep o razrešitvi ima direktor zavoda pravico do
sodnega varstva na način in po postopku, ki ga določa zakon.
2. Strokovni vodja zavoda
17. člen
(1) Strokovni vodja zavoda vodi strokovno delo zavoda in
odgovarja za strokovnost dela zavoda.
(2) Strokovnega vodjo se imenuje na podlagi javnega razpisa.
(3) Strokovnega vodjo zavoda imenuje in razrešuje svet zavoda
po predhodno pridobljenem mnenju ministrstva, pristojnega za ohranjanje narave.
(4) Strokovnega vodjo zavoda se imenuje za dobo štirih let.
Ista oseba je lahko po preteku te dobe ponovno imenovana.
(5) Kandidat za strokovnega vodjo zavoda mora prijavi za
razpis priložiti strokovni program razvoja in dela zavoda.
(6) Za strokovnega vodjo zavoda je lahko imenovan, kdor
izpolnjuje naslednje pogoje:
-       
ima najmanj univerzitetno izobrazbo naravoslovne smeri, s področja
dejavnosti zavoda,
-       
ima najmanj deset let delovnih izkušenj od tega najmanj osem let na
področju varstva narave,
-       
izkazuje sposobnosti za strokovno vodenje zavoda,
-       
obvlada najmanj en svetovni jezik.
(7) Rok za vložitev prijav kandidatov ne sme biti krajši od
15 dni, rok v katerem se kandidati obvestijo o izbiri, pa ne daljši od 45 dni
od dneva objave javnega razpisa.
18. člen
(1) Svet zavoda lahko razreši strokovnega vodjo zavoda pred
potekom mandata, za katerega je imenovan.
(2) Svet zavoda mora razrešiti strokovnega vodjo zavoda v
primerih, ki jih za razrešitev direktorja določa zakon, ki ureja delovanje
zavodov.
(3) Svet zavoda mora pred razrešitvijo seznaniti strokovnega
vodjo zavoda z razlogi za razrešitev in mu dati možnost, da se do njih izjavi.
(4) Zoper sklep o razrešitvi ima strokovni vodja zavoda
pravico do sodnega varstva na način in po postopku, ki ga določa zakon.
19. člen
Strokovni vodja zavoda opravlja naslednje naloge:
-       
vodi in usklajuje strokovno delo zavoda,
-       
odgovarja za strokovnost dela zavoda,
-       
vodi delo strokovnega sveta,
-       
predlaga temelje strokovnega razvoja zavoda in sprejema ukrepe za
njihovo uresničevanje,
-       
svetu zavoda najmanj enkrat letno poroča o strokovnem delu zavoda,
-       
predlaga direktorju ustanovitev projektnih skupin, komisij ali drugih
delovnih teles za razrešitev strokovnih vprašanj, imenovanje članov v te organe
ter opredelitev delovnih nalog,
-       
organizira pripravljanje gradiv za seje strokovnega sveta zavoda,
-       
opravlja druge naloge, določene s tem statutom
-       
izdeluje letni program dela, 
-       
izdeluje poročilo o izvrševanju letnega programa dela.
3. Svet zavoda
20. člen
(1) Organ upravljanja zavoda je svet zavoda.
(2) Svet zavoda šteje pet članov, od katerih:
-       
enega člana izvolijo izmed sebe delavci na način, po postopku in pod
pogoji, določenimi s predpisi, ki urejajo sodelovanje delavcev pri upravljanju,
in tem statutom,
-       
preostale člane imenuje Vlada Republike Slovenije, in sicer tri izmed
delavcev Ministrstva za okolje, prostor in energijo in enega na predlog senata
Univerze v Ljubljani.
(3) Mandat članov sveta zavoda traja štiri leta. Po poteku te
dobe je ista oseba lahko ponovno imenovana oziroma izvoljena.
(4) Predsednika sveta zavoda izvoli svet zavoda izmed
predstavnikov ustanovitelja v svetu zavoda, z večino glasov vseh članov sveta
zavoda. Svet zavoda izvoli tudi podpredsednika sveta zavoda.
(5) Svet zavoda sklepa veljavno, če je na seji sveta navzoča
večina vseh članov sveta.
(6) Svet zavoda sprejema odločitve z večino glasov vseh
članov.
(7) K statutu, letnemu programu dela, finančnemu načrtu in
letnemu poročilu zavoda mora svet pridobiti soglasje ustanovitelja.
21. člen
(1) Predstavnika delavcev v svetu zavoda volijo delavci
zavoda neposredno na tajnih volitvah.
(2) Predstavnik delavcev v svetu zavoda mora v svetu zavoda
zastopati interese delavcev zavoda.
(3) Aktivno in pasivno volilno pravico imajo vsi delavci
zavoda. V svet zavoda ne morejo biti izvoljeni direktor in tisti delavci, ki
jih imenuje in razrešuje svet zavoda, ne glede na to, ali jih statut
opredeljuje kot delavce s posebnimi pooblastili in odgovornostmi.
22. člen
(1) Volitve razpiše svet zavoda, in sicer najkasneje 45 dni
pred potekom mandata sveta. Volitve morajo biti zaključene ter rezultati
objavljeni pred potekom mandata dotedanjih članov.
(2) Sklep o razpisu volitev določa dan, čas in kraj volitev
ter sestavo volilne komisije.
(3) Postopek za izvedbo volitev in volitve vodi tričlanska
volilna komisija.
(4) Volilna komisija opravi zlasti naslednja dejanja:
-       
zbere pisne pristanke kandidatov, da soglašajo s kandidaturo, ter
sestavi kandidatno listo,
-       
pripravi seznam volilnih upravičencev,
-       
pripravi glasovnice,
-       
opravi vsa dejanja v zvezi z izvedbo volitev ter v zvezi s tem sprejema
ustrezne sklepe,
-       
ugotavlja in razglaša izid volitev in o njem poroča svetu zavoda.
(5) V svet zavoda je izvoljen tisti kandidat, ki prejme
največje število glasov. Če dobi več kandidatov enako število glasov, se glede
kandidatov, ki so dobili enako število glasov opravijo ponovne volitve.
(6) Če svet zavoda ugotovi nepravilnosti pri izvedbi volitev,
ki so ali bi utegnile vplivati na rezultat volitev, lahko glasovanje razveljavi
in volitve ponovi.
23. člen
(1) Če predstavnik delavcev s pisno odpovedjo odstopi s
funkcije člana sveta zavoda, oziroma če mu preneha delovno razmerje v zavodu
ali mu je zaradi drugih razlogov objektivno onemogočeno zastopanje zaposlenih v
svetu zavoda, njegovo članstvo v svetu preneha z dnem, ko svet zavoda o tem
sprejme ugotovitveni sklep.
(2) V primerih iz prejšnjega odstavka se opravijo nadomestne
volitve.
(3) Imenovanim članom sveta zavoda lahko predčasno preneha
mandat z odpoklicem s strani ustanovitelja, zaradi pisne odpovedi ali iz drugih
objektivnih razlogov. V tem primeru ustanovitelj najkasneje v roku 30 dni
imenuje nadomestnega člana sveta zavoda.
24. člen
(1) Delo sveta zavoda vodi njegov predsednik.
(2) Svet zavoda odloča na sejah.
(3) Seje sveta zavoda sklicuje predsednik sveta zavoda.
Predsednik sveta zavoda je dolžan sklicati sejo tudi na zahtevo strokovnega
sveta zavoda, direktorja zavoda, strokovnega vodje in ustanovitelja.
(4) Če predsednik sveta zavoda ne skliče seje v 15 dneh od
prejete zahteve, jo mora sklicati direktor zavoda.
(5) Svet zavoda podrobneje uredi način dela s poslovnikom.
25. člen
(1) Za proučevanje določenih nalog, pripravo predlogov in
izvrševanje sklepov oziroma odločitev, lahko svet zavoda ustanovi stalne ali
začasne komisije oziroma druga telesa.
(2) S sklepom o imenovanju organa iz prejšnjega odstavka
določi svet zavoda sestavo, naloge in trajanje mandata organa.
26. člen
(1) Pristojnosti sveta zavoda so:
-       
obravnava in sprejema statut zavoda ter spremembe in dopolnitve statuta,
-       
sprejema pravilnik o notranji organizaciji in sistemizaciji delovnih
mest,
-       
sprejema še druge splošne akte zavoda, za katerih sprejem je pooblaščen
s tem statutom,
-       
sprejema letni program dela,
-       
obravnava in sprejema poročilo o izvrševanju letnega programa dela,
-       
določa finančni načrt in sprejema letno poročilo zavoda na predlog
direktorja,
-       
predlaga ustanovitelju spremembo ali razširitev dejavnosti,
-       
obravnava in sklepa o pobudah in predlogih strokovnega sveta zavoda,
-       
izvaja nadzor nad upravljanjem in poslovanjem zavoda,
-       
imenuje in razrešuje strokovnega vodjo zavoda,
-       
imenuje in razrešuje vodjo območne organizacijske enote,
-       
določa in sprejema program reševanja presežkov delavcev,
-       
odloča o prenehanju delovnega razmerja in pravicah iz programa
razreševanja presežkov delavcev, če gre za večje število delavcev po zakonu o
delovnih razmerjih,
-       
opravlja druge naloge v skladu z zakonom in tem statutom.
(2) Svet odloča o zadevah iz prejšnjega odstavka, ki se
nanašajo na strokovno delo zavoda, po predhodno pridobljenem mnenju strokovnega
sveta.
(3) Svet zavoda odloča o spornih vprašanjih med direktorjem
zavoda in strokovnim vodjem zavoda. Če se sporno vprašanje nanaša na strokovno
delo zavoda, svet pred odločanjem pridobi mnenje strokovnega sveta zavoda.
4. Strokovni svet zavoda
27. člen
(1) Strokovni svet zavoda je kolegijski strokovni organ
zavoda.
(2) Strokovni svet zavoda ima predsednika in 4 člane, ki jih
imenuje svet zavoda izmed strokovnih delavcev zavoda in zunanjih strokovnjakov
s področja dela zavoda. Predsednik strokovnega sveta je imenovan glede na
položaj strokovnega vodje zavoda, 2 člana sta imenovana izmed strokovnih
delavcev zavoda, 2 člana sta zunanja strokovnjaka s področja dela zavoda. Svet
zavoda imenuje zunanje strokovnjake na predlog ministra, pristojnega za
ohranjanje narave.
(3) Mandat članov strokovnega sveta zavoda je 4 leta. Po
poteku te dobe je ista oseba lahko ponovno imenovana.
(4) Delo strokovnega sveta zavoda vodi strokovni vodja
zavoda, ki je tudi predsednik strokovnega sveta. V odsotnosti predsednika vodi
delo strokovnega sveta podpredsednik, ki ga člani sveta izvolijo izmed sebe.
(5) Predsednik strokovnega sveta zavoda sklicuje seje sveta.
Seja sveta mora biti najmanj dvakrat letno. Na pisno zahtevo sveta zavoda,
direktorja ali ustanovitelja je dolžan sklicati sejo najpozneje v roku 15 dni
od prejete zahteve.
28. člen
(1) Strokovni svet zavoda opravlja naslednje naloge:
-       
daje predloge za program strokovnega dela in predlaga enotne osnove za izvajanje
strokovnih nalog zavoda ter spremlja njihovo izvajanje,
-       
skrbi za izvajanje strokovnega nadzora nad izvajanjem naravovarstvenih
nalog in opravlja naloge, ki so podrobneje opredeljene s pravilnikom o
strokovnem nadzoru,
-       
daje mnenja, pobude in predloge o organizaciji dela in pogojih za razvoj
dejavnosti na strokovnem področju,
-       
daje mnenja o strokovnih vprašanjih, ki se pojavljajo ob izvajanju
programa dela,
-       
daje mnenja k letnemu programu dela,
-       
obravnava poročila o izvrševanju letnega programa dela in daje mnenja k
poročilom,
-       
obravnava druga vprašanja s področja strokovnega dela zavoda.
(2) Direktor, strokovni vodja zavoda in svet zavoda so dolžni
seznanjati strokovni svet zavoda z vsemi svojimi odločitvami in dokumenti, ki
jih ta potrebuje za opravljanje svojih pristojnosti, določenih s prejšnjim
odstavkom.
(3) Strokovni svet zavoda mora obravnavati vsa vprašanja,
predloge in pobude, ki jih v zvezi z njegovo pristojnostjo pripravijo in nanj
naslovijo direktor zavoda, strokovni vodja zavoda, svet zavoda in ustanovitelj.
(4) Strokovni svet zavoda mora o vseh svojih mnenjih
obveščati direktorja zavoda, strokovnega vodjo zavoda in svet zavoda.
29. člen
(1) Strokovni svet zavoda sprejema mnenja, predloge in pobude
z večino glasov vseh članov. Če ima posamezen član ali skupina članov drugačno
mnenje od sprejetega, ga mora strokovni svet zavoda priložiti k sprejetemu
stališču in ga posredovati naslovniku kot njegov sestavni del.
(2) Način dela strokovnega sveta zavoda se podrobneje določi
s poslovnikom o delu strokovnega sveta zavoda, ki ga na predlog strokovnega
vodje zavoda, sprejme strokovni svet zavoda.
30. člen
(1) Svet zavoda razreši člana strokovnega sveta zavoda pred
potekom mandata:
-       
če to zahteva član sam,
-       
če ugotovi, da se član trikrat zaporedoma neupravičeno ni udeležil sej
sveta.
(2) Ne glede na določbo prejšnjega odstavka svet zavoda ne
more razrešiti tistega člana strokovnega sveta, ki je član strokovnega sveta po
položaju.
(3) Če se razreši člana, ki je bil imenovan na predlog, mora
svet zavoda hkrati z razrešitvijo zahtevati od predlagatelja, da mu najpozneje
v 8 dneh posreduje nov predlog za imenovanje člana strokovnega sveta zavoda ter
mora imenovati novega člana v 15 dneh od prejema predloga.
31. člen
Član sveta zavoda ne more biti hkrati član strokovnega sveta
zavoda.
VI. ORGANIZACIJA ZAVODA
32. člen
(1) Za opravljanje nalog s področja svoje dejavnosti
organizira zavod organizacijske enote in skupne službe.
(2) Za opravljanje zahtevnejših del in nalog, ki terjajo
skupinsko delo delavcev različnih organizacijskih enot, organizira zavod stalne
ali občasne komisije, projektne skupine oziroma druga delovna telesa.
(3) Projektna skupina se oblikuje zlasti za:
-       
opravljanje najzahtevnejših nalog, ki se nanašajo na temeljna vprašanja
dela zavoda ali zahtevajo enoten metodološki pristop,
-       
opravljanje strokovnih nalog varstva narave, ki se nanašajo na območje
države,
-       
pripravo strokovnih predlogov konkretnih ukrepov varstva naravnih
vrednot in biotske raznovrstnosti,
-       
strokovno sodelovanje pri opredeljevanju in ustanavljanju zavarovanih
območij naravnih vrednot – parkov.
(4) V projektno skupino so imenovani delavci iz
organizacijskih enot in skupnih služb zavoda. Projektno skupino vodi vodja
projektne skupine, ki organizira delo in opravlja druge naloge v skladu s
pravilnikom o notranji organizaciji in sistemizaciji delovnih mest.
33. člen
(1) Zavod opravlja svojo dejavnost v naslednjih
organizacijskih enotah:
-       
Osrednja enota – Območna enota Celje,
-       
Območna enota Kranj,
-       
Območna enota Ljubljana,
-       
Območna enota Maribor,
-       
Območna enota Nova Gorica,
-       
Območna enota Novo mesto,
-       
Območna enota Piran.
(2) V območnih enotah se lahko opravljanje dela dejavnosti
zavoda prenese na izpostave območnih enot.
(3) Število izpostav iz prejšnjega odstavka se določi v
pravilniku o notranji organizaciji in sistemizaciji delovnih mest.
(4) V pravilniku o notranji organizaciji in sistemizaciji
delovnih mest se geografsko opredelijo tudi območja delovanja posameznih
območnih enot in njihovih izpostav.
34. člen
(1) Območno enoto vodi vodja območne enote, ki vodi strokovno
delo enote in organizira njeno poslovanje.
(2) Vodjo območne enote zavoda imenuje in razrešuje svet
zavoda na predlog direktorja zavoda.
(3) Naloge in pristojnosti vodje območne enote so podrobneje
določene s pravilnikom o notranji organizaciji in sistemizaciji delovnih mest.
35. člen
(1) Skupne službe zavoda so organizirane za opravljanje nalog
na naslednjih področjih: finančno-računovodskem, pravnem, splošno-kadrovskem,
izdelave in hranjenja dokumentacije, vodenju baz podatkov s knjižnico, stikih z
javnostjo in popularizacijo varstva narave.
(2) Direktor zavoda vodi in organizira delo v skupnih
službah.
36. člen
V pravilniku o notranji organizaciji in sistemizaciji
delovnih mest se natančneje opredeli zlasti:
-       
notranja organizacijska shema delovanja zavoda, pristojnosti,
odgovornosti in medsebojne povezave ter obveznosti organizacijskih enot iz 33.
člena tega statuta in drugih ožjih organizacijskih enot ter delov
organizacijskih enot, skupnih služb in njihovih ožjih organizacijskih enot ter
stalnih, občasnih ali projektnih skupin oziroma drugih delovnih teles,
-       
nazive delovnih mest, število izvajalcev, opis del in nalog ter
pooblastila vodij organizacijskih enot, skupnih služb ter drugih delavcev s
posebnimi pooblastili in odgovornostmi ter pogoji za sklenitev delovnega
razmerja na posameznih delovnih mestih v zavodu.
VII. SODELOVANJE DELAVCEV PRI UPRAVLJANJU ZAVODA
37. člen
Delavci zavoda sodelujejo pri upravljanju zavoda kot
posamezniki ter preko delavskih predstavništev v skladu z zakonskimi določili
in kolektivno pogodbo za negospodarske dejavnosti Republike Slovenije ter preko
predstavnika v svetu zavoda.
38. člen
(1) Delavec ima kot posameznik pravico dajati pobude in biti
obveščen v skladu s kolektivno pogodbo za negospodarske dejavnosti Republike
Slovenije.
(2) Direktor mora obveščati delavce o zadevah, ki vplivajo na
socialnoekonomski položaj, pravice ter obveznosti delavcev iz dela in delovnega
razmerja v skladu s kolektivno pogodbo za negospodarske dejavnosti Republike
Slovenije.
(3) Direktor je dolžan obveščati sindikat v zavodu in
zahtevati skupno posvetovanje o zadevah, ki so navedene v kolektivni pogodbi za
negospodarske dejavnosti Republike Slovenije.
(4) Direktor mora pridobiti poprejšnje mnenje sindikata
zavoda pred sprejemom odločitve za zadeve, ki jih določa kolektivna pogodba za
negospodarske dejavnosti Republike Slovenije.
VIII. SINDIKALNO ORGANIZIRANJE
39. člen
(1) Delavci zavoda so pri sindikalnem povezovanju svobodni.
(2) Zavod zagotavlja delovanje sindikalnih zaupnikov in
drugih sindikalnih predstavnikov v skladu z zakonom in kolektivno pogodbo za
negospodarske dejavnosti Republike Slovenije.
(3) Direktor, pooblaščeni delavci in skupne službe
zagotavljajo sindikatu podatke o vseh vprašanjih, o katerih odloča svet zavoda
in direktor zavoda, ki se nanašajo na socialnoekonomski in delovni položaj ter
pravice in obveznosti in odgovornosti delavcev iz dela in delovnega razmerja.
(4) V pogodbi o zagotavljanju pogojev za sindikalno delo se
podrobno določi pravice in medsebojne obveznosti zavoda in sindikata zavoda.
IX. DISCIPLINSKA ODGOVORNOST IN DISCIPLINSKA KOMISIJA
(črtano)
40. člen
(črtan)
41. člen
(črtan)
X. PRAVICE IN OBVEZNOSTI DELAVCEV
42. člen
Pravice in obveznosti delavcev se urejajo v skladu z zakoni,
kolektivno pogodbo za negospodarske dejavnosti Republike Slovenije, splošnimi
akti zavoda in pogodbo o zaposlitvi.
XI. POSLOVNA SKRIVNOST
43. člen
Za poslovno skrivnost se štejejo podatki in dokumenti, ki jih
kot zaupne ali tajne določajo zakon in drugi predpisi, svet zavoda, direktor
zavoda, pristojni organi in poslovni partnerji, in podatki ter listine, ki so
po svoji naravi zaupni in predstavljajo tajnost poslovanja, ter informacije o
rezultatih dela poslovanja, če bi njihova dostopnost škodovala interesu in ugledu
zavoda.
44. člen
Direktor zavoda in drugi odgovorni delavci morajo varovati
zaupne listine in podatke, do katerih pridejo pri opravljanju zadev oziroma
poslov z drugo organizacijo.
45. člen
(1) Dokumente in podatke, ki se štejejo za poslovno skrivnost
po tem statutu, morajo varovati vsi delavci, ne glede na to, kako so za njih
izvedeli. Delavci morajo varovati poslovno skrivnost tudi po prenehanju
delovnega razmerja v zavodu.
(2) Podatke, ki so poslovna skrivnost, lahko sporoči drugim
osebam direktor zavoda ali za to pooblaščena oseba.
(3) Postopek in način določanja ter varovanja poslovne
skrivnosti se lahko določi s pravilnikom, ki ga sprejme direktor zavoda.
XII. SREDSTVA ZA DELO ZAVODA IN ODGOVORNOST ZA OBVEZNOSTI
46. člen
(1) Sredstva za delo pridobiva zavod iz državnega proračuna,
s plačili za storitve, s prodajo blaga in storitev na trgu in iz drugih virov
na način in pod pogoji, določenimi z zakonom.
(2) Zavod pridobiva sredstva za delo iz državnega proračuna
na podlagi finančno ovrednotenega letnega programa dela, ki ga predloži
ministrstvu, pristojnemu za ohranjanje narave, za naslednje leto v roku, ki je
usklajen z roki priprave proračuna. Finančno ovrednoteni letni program dela
potrdi Vlada Republike Slovenije na predlog ministra, pristojnega za ohranjanje
narave
(3) Cenik storitev in blaga iz prvega odstavka tega člena
sprejme svet zavoda. 
47. člen
(1) Sredstva, ki jih pridobiva zavod s prodajo svojih
storitev in blaga na trgu, se vodijo ločeno od sredstev zbranih iz proračuna in
drugih virov.
(2) Plače zaposlenih v zavodu se določajo v skladu z zakonom
in drugimi predpisi ter kolektivno pogodbo za negospodarske dejavnosti
Republike Slovenije.
(3) O načinu pokrivanja ter višini pokrivanja ugotovljenega
presežka odhodkov nad prihodki odloči ustanovitelj na predlog sveta zavoda.
(4) Presežek prihodkov nad odhodki se razporeja v skladu z
zakonom in odločitvijo ustanovitelja.
(5) (črtan).
XIII. SPLOŠNI AKTI
48. člen
Splošni akti zavoda so statut, pravilniki, poslovniki ter
drugi splošni akti.
49. člen
(1) Splošne akte sprejema svet zavoda, če s statutom ni
drugače določeno.
(2) Splošni akti se objavijo na oglasni deski zavoda in
njegovih območnih enot in začnejo veljati petnajsti dan po objavi, če s
posameznim splošnim aktom ni drugače določeno.
(3) Če je za sprejem splošnega akta predpisano soglasje
ustanovitelja ali posameznega organa zavoda, se splošni akt objavi po prejemu
soglasja.
(4) Splošni akti se spremenijo oziroma dopolnijo na način in
po postopku, določenim za njihov sprejem.
50. člen
(1) Zavod ima naslednje splošne akte, ki jih sprejme svet
zavoda: 
-       
statut zavoda, 
-       
pravilnik o notranji organizaciji in sistemizaciji delovnih mest, 
-       
pravilnik o delovnih razmerjih, 
-       
pravilnik o strokovnem nadzoru.
(2) Poleg pravilnikov navedenih v prejšnjem odstavku ima
zavod lahko še druge pravilnike, ki jih sprejme direktor zavoda.
(3) Osnutke splošnih aktov je treba objaviti na oglasnih
deskah zavoda.
(4) Delavci imajo pravico, da neposredno in preko delavskega
predstavništva ali sindikata zavoda oblikujejo pripombe in predloge k besedilu
osnutkov splošnih aktov.
(5) Delavcem se mora zagotoviti najmanj 8 dni za razpravo o
vsebini akta, pred njegovim sprejemom.
(6) Navodila za izvajanje, kot tudi obvezno razlago statuta
in drugih splošnih aktov zavoda, daje svet zavoda.
(7) Skupne službe zavoda vodijo register in arhiv splošnih
aktov zavoda.

Statut Zavoda Republike Slovenije za varstvo
narave (Uradni list RS, št. 4/02) vsebuje naslednje prehodne in
končne določbe:
»XIV. PREHODNE IN KONČNE DOLOČBE
51. člen
(1) Direktor zavoda je dolžan organizacijo Zavoda Republike
Slovenije za varstvo narave uskladiti s statutom v treh mesecih od sprejema
statuta.
(2) V treh mesecih po vpisu zavoda v register je treba
predložiti ustanovitelju otvoritveno bilanco stanja zavoda.
(3) Splošni akti morajo biti sprejeti in usklajeni z določili
tega statuta najkasneje v enem letu od njegove uveljavitve.
(4) Do uveljavitve aktov iz prejšnjega odstavka se za
urejanje razmerij v zavodu smiselno uporabljajo splošni akti Javnega zavoda RS
za varstvo kulturne dediščine, kolikor niso v nasprotju z določili zakona o
ohranjanju narave in tem statutom.
52. člen
Ta statut začne veljati naslednji dan po objavi na oglasni
deski zavoda, potem ko ga je sprejel Svet Zavoda Republike Slovenije za varstvo
narave in si je k njemu pridobil soglasje ustanovitelja.
53. člen
Ta statut se objavi v Uradnem listu Republike Slovenije in je
začel veljati 10. oktobra 2001.«.

Spremembe in dopolnitve Statuta Zavoda
Republike Slovenije za varstvo narave (Uradni list RS, št. 16/07) vsebujejo naslednji končni
določbi:
»20. člen
Te spremembe in dopolnitve Statuta Zavoda Republike Slovenije
za varstvo narave začnejo veljati naslednji dan po objavi na oglasni deski
Zavoda Republike Slovenije za varstvo narave, potem ko jih je sprejel Svet
Zavoda Republike Slovenije za varstvo narave in si je k njim pridobil soglasje
ustanovitelja.
21. člen
Spremembe in dopolnitve Statuta Zavoda Republike Slovenije za
varstvo narave se objavijo v Uradnem listu Republike Slovenije.«.