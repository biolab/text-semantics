1. člen
Ta pravilnik določa način poročanja mlekarn in odkupovalcev
glede cene franko tovarna v skladu z Uredbo Komisije (ES) št. 562/2005 z dne 5.
aprila 2005 o določitvi pravil za izvajanje Uredbe Sveta (ES) št. 1255/1999
glede medsebojnega obveščanja med državami članicami in Komisijo v sektorju
mleka in mlečnih izdelkov (UL L št. 95 z dne 14. 4. 2005, str. 11, z vsemi
spremembami; v nadaljnjem besedilu: Uredba 562/2005) in način poročanja mlekarn
glede tržne cene masla v skladu z Uredbo Komisije (ES) 2771/1999 z dne 16.
decembra 1999 o podrobnih pravilnih za uporabo Uredbe Sveta (ES) št. 1255/1999
glede intervencije na trgu masla in smetane (UL L št. 333 z dne 24. 12. 1999,
str. 11, z vsemi spremembami; v nadaljnjem besedilu: Uredba 2771/1999).
2. člen
(1) Mlekarne, ki so v predhodnem letu odkupile več kot 5.000
ton mleka, morajo vsak teden do torka do 12. ure posredovati Agenciji Republike
Slovenije za kmetijske trge in razvoj podeželja (v nadaljnjem besedilu:
Agencija) cene, ki so izračunane v skladu z Uredbo 562/2005, ter količine za v
preteklem mesecu prodane mlečne izdelke v Republiki Sloveniji, ki so navedeni
na obrazcu iz Priloge 1, ki je sestavni del tega pravilnika. 
(2) Mlekarne iz prejšnjega odstavka morajo do 25. v tekočem
mesecu za pretekli mesec posredovati Agenciji podatke o odkupljenem mleku na
obrazcu iz Priloge 2, ki je sestavni del tega pravilnika. 
(3) Mlekarne posredujejo podatke iz tega člena preko
interneta.
3. člen
(1) Odkupovalci mleka, ki odkupujejo mleko od proizvajalcev,
morajo mesečno do 25. za pretekli mesec posredovati Agenciji na obrazcu iz
Priloge 3, ki je sestavni del tega pravilnika, odkupne cene za odkupljeno
mleko, ki vsebuje do: 
-       
100.000 geometrijskega povprečja skupnega števila mikroorganizmov, 
-       
400.000 geometrijskega povprečja somatskih celic. 
(2) Odkupovalci mleka, ki mleko prodajo mlekarnam ali drugim
obratom, morajo Agenciji poročati o odkupnih cenah brez DDV, ki jih plačajo
mlekarne ali drugi obrati. Prispevki ali popusti, ki jih odkupovalec prizna
mlekarni, se morajo odšteti od odkupne cene za mleko. 
(3) Odkupovalci mleka, ki mleko sami predelajo, poročajo
Agenciji o odkupnih cenah za mleko brez DDV, plačanih proizvajalcem mleka.
Prispevki ali popusti, ki jih proizvajalec prizna mlekarni, se morajo odšteti
od odkupne cene za mleko.
4. člen
(1) Mlekarne, ki letno odkupijo več kot 5.000 ton mleka,
morajo vsak teden do torka do 12. ure posredovati Agenciji ceno za maslo brez
DDV, izračunano v skladu z Uredbo 2771/1999, na obrazcu iz Priloge 4, ki je
sestavni del tega pravilnika. 
(2) Če so cene za maslo bile nespremenjene pet ali več
zaporednih tednov, mora Agencija Komisiji poročati o razlogih za njihovo
nespreminjanje.
5. člen
Kontrolo o točnosti poročanih podatkov, navedenih na obrazcih
iz prilog 1, 2, 3 in 4 tega pravilnika, izvaja najmanj enkrat letno Inšpektorat
Republike Slovenije za kmetijstvo, gozdarstvo in hrano.
6. člen
Odkupovalci mleka morajo podatke iz 3. člena tega pravilnika
poročati od 1. avgusta 2005 dalje.
7. člen
Z dnem uveljavitve tega pravilnika preneha veljati Pravilnik
o tržno informacijskem sistemu za trg mleka in mlečnih izdelkov (Uradni list
RS, št. 42/04).
8. člen
Ta pravilnik začne veljati osmi dan po objavi v Uradnem listu
Republike Slovenije.
Št. 321-06-142/2005
Ljubljana, dne 13. junija 2005.
EVA 2005-2311-0180
Ministrica 
za kmetijstvo, 
gozdarstvo in prehrano 
Marija Lukačič l. r.

Priloga
1: Obrazec za poročanje mlekarn glede MLEČNIH IZDELKOV
Priloga
2: Obrazec za poročanje mlekarn glede ODKUPLJENEGA MLEKA
Priloga
3: Obrazec za poročanje odkupovalcev glede ODKUPLJENEGA MLEKA
Priloga
4: Obrazec za poročanje mlekarn glede MASLA