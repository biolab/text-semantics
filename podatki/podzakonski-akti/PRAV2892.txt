I. SPLOŠNE DOLOČBE
1. člen
(predmet urejanja)
S tem pravilnikom se podrobneje ureja način dela Strokovnega
sveta za preskrbo s krvjo, krvnimi pripravki in zdravili iz krvi (v nadaljnjem
besedilu: strokovni svet).
2. člen
(sedež, žig)
Sedež strokovnega sveta je pri Ministrstvu za zdravje, Štefanova
5, Ljubljana. 
Komisija ima svoj žig z napisom: Republika Slovenija –
Ministrstvo za zdravje – Strokovni svet za preskrbo s krvjo, krvnimi pripravki
in zdravili iz krvi.
3. člen
(uradni jezik)
Strokovni svet posluje v slovenskem jeziku.
II. SESTAVA IN NAČIN IMENOVANJA STROKOVNEGA SVETA
4. člen
(sestava)
Strokovni svet sestavljajo predsednik in deset članov.
5. člen
(način imenovanja)
Predsednika in člane strokovnega sveta s sklepom imenuje
minister, pristojen za zdravje (v nadaljnjem besedilu: minister) izmed
predstavnikov ministrstva, pristojnega za zdravje, Zavoda Republike Slovenije
za transfuzijsko medicino, transfuzijskih oddelkov pri bolnišnicah v Republiki
Sloveniji, Rdečega križa Slovenije, organizacije hemofilikov, Zavoda za
zdravstveno zavarovanje Slovenije in sredstev javnega obveščanja. 
Strokovni svet ima tudi namestnika predsednika, ki ga
strokovni svet izvoli izmed članov strokovnega sveta z večino glasov njegovih
članov.
6. člen
(trajanje mandata)
Strokovni svet se imenuje za štiri leta in je lahko ponovno
imenovan. 
Nobeden izmed članov strokovnega sveta ne more biti njegov
član več kot dva mandata.
III. PRAVILA ZA DELOVANJE
7. člen
(način dela)
Strokovni svet je pri svojem delu samostojen in neodvisen.
8. člen
(kvorum)
Strokovni svet je sklepčen, če je na seji prisotna vsaj
polovica njegovih članov.
9. člen
(seje, sprejemanje sklepov)
Strokovni svet dela in odloča na sejah. Seje sklicuje in vodi
predsednik strokovnega sveta, ob njegovi odsotnosti ali zadržanosti pa tudi
namestnik predsednika strokovnega sveta. 
Seje strokovnega sveta se sklicujejo po potrebi, najmanj pa
trikrat na leto in so namenjene oblikovanju nacionalne politike in strategije
preskrbe s krvjo, krvnimi pripravki in zdravili iz krvi (v nadaljnjem besedilu:
preskrba s krvjo) v Republiki Sloveniji, sprejemanju programov preskrbe s krvjo
v Republiki Sloveniji za tekoče leto in nadziranju njihovega uresničevanja. 
Predsednik ali namestnik predsednika strokovnega sveta skliče
sejo ali pa se, v nujnih primerih, odloči za dopisno ali telefonsko obravnavo
določenega vprašanja. 
Predsednik ali namestnik predsednika strokovnega sveta pošlje
skupaj z vabilom na sejo tudi dnevni red slednje, zapisnik prejšnje seje
strokovnega sveta ter, če je to v posamičnem primeru smotrno in mogoče, tudi
gradivo, ki bo obravnavano na seji. 
Člani strokovnega sveta na začetku seje odločajo o
predlaganem dnevnem redu, lahko pa tudi vsak od članov strokovnega sveta
predlaga njegovo dopolnitev oziroma spremembo. Vsebina dnevnega reda se potrdi
s sklepom strokovnega sveta. 
Na seji strokovnega sveta se piše zapisnik. Ta mora vsebovati
bistvene sestavine razprave ter sprejete sklepe. Člani strokovnega sveta na
začetku vsakokratne seje po potrditvi dnevnega reda obravnavajo vsebino
zapisnika s prejšnje seje in o njem odločijo s sklepom.
10. člen
(ločeno mnenje)
Član strokovnega sveta, ki se ne strinja s sklepom, ki ga je
sprejel strokovni svet, lahko svoje stališče pojasni v ločenem mnenju, ki mora
biti obrazloženo. V sklepu se opozori na ločeno mnenje člana strokovnega sveta,
ta pa se priloži zapisniku seje, na kateri je bil sprejet sklep, s katerim se
član strokovnega sveta ne strinja.
11. člen
(javnost dela)
Delo strokovnega sveta je javno, kar zagotavlja že njegova
sestava. Če dnevni red seje vsebuje gradiva zaupne narave ali pa je zaprtost
seje nujna zaradi vprašanj etične narave, se taka vprašanja obravnavajo na
seji, zaprti za javnost.
12. člen
(način odločanja)
Strokovni svet odloča z večino glasov prisotnih članov o
obravnavanem vprašanju na podlagi predloženih gradiv, načrtov, dokumentov,
mnenj in poročil strokovnjakov ter drugih posameznikov, tesno povezanih s
preskrbo s krvjo v Republiki Sloveniji. 
Po potrebi lahko strokovni svet na sejo povabi kogarkoli,
katerega mnenje bi po oceni strokovnega sveta lahko vplivalo na preskrbo s
krvjo v Republiki Sloveniji. 
Če strokovni svet ugotovi potrebo po dodatnem mnenju, lahko
zanj zaprosi strokovnjake ustreznih strok.
13. člen
(varstvo osebnih podatkov)
Podatke, ki jih strokovni svet pri svojem delu pridobi in
katerih narava je taka, da zahteva posebno varstvo, je potrebno obravnavati in
shranjevati v skladu z določbami zakona o varstvu osebnih podatkov (Uradni list
RS, št. 59/99 in 57/01). 
Podatke iz prejšnjega odstavka morajo člani strokovnega sveta
varovati kot poklicno skrivnost, celotna dokumentacija zaupne narave pa se
hrani v primerno varovanem arhivu Ministrstva za zdravje.
14. člen
(letna poročila)
Strokovni svet poroča o svojem delu ministru enkrat na leto v
obliki pisnega poročila, ki ga pripravi predsednik strokovnega sveta. Letno
poročilo obravnava in sprejema strokovni svet na eni izmed svojih sej pred
njegovo oddajo. 
Po potrebi lahko predsednik strokovnega sveta ministra o
določenih vprašanjih nujne narave obvesti kadarkoli.
15. člen
(dokumentacija in arhiv)
Strokovni svet vodi o svojem delu dokumentacijo, ki je
arhivirana za neomejeno obdobje, pri Ministrstvu za zdravje. O tem, kaj iz
dokumentacije zaupne narave, se lahko sporoči predstavnikom sredstev javnega
obveščanja, odloči predsednik strokovnega sveta. Pri tem upošteva določbe
Zakona o varstvu osebnih podatkov. V primeru dvoma o tem vprašanju odloča
strokovni svet.
16. člen
(administrativne naloge)
Administrativne naloge za strokovni svet zagotavlja
Ministrstvo za zdravje.
IV. KONČNA DOLOČBA
17. člen
(objava in veljavnost pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 5811-1/01
Ljubljana, dne 22. aprila 2002.
prof. dr. Dušan Keber, dr. med. l. r.
Minister
za zdravje