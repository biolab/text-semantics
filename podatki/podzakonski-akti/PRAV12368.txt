1. člen
(vsebina)
Ta pravilnik ureja nošenje, hrambo in vzdrževanje strelnega orožja
in streliva (v nadaljnjem besedilu: orožje) v Finančni upravi Republike
Slovenije.
2. člen
(nošenje orožja)
(1) Uradna oseba, ki je pooblaščena za uporabo orožja (v
nadaljnjem besedilu: uradna oseba), nosi orožje v skladu s pravili stroke.
Pravila stroke so se kot posebno znanje in veščine izoblikovala v praksi ter
jih uradne osebe usvojijo na usposabljanjih in izpopolnjevanjih po programu iz
dvanajstega odstavka 28. člena Zakona o finančni upravi (Uradni list RS, št. 25/14;
v nadaljnjem besedilu: ZFU).
(2) Uradna oseba nosi orožje pri opravljanju nalog
Finančne uprave Republike Slovenije (v nadaljnjem besedilu: Finančna uprava) in
v primeru iz tretjega odstavka 6. člena tega pravilnika tudi na redni poti na
delo oziroma z dela.
(3) Vodja organizacijske enote lahko odredi, da uradna
oseba pri opravljanju posameznih nalog ne nosi orožja, če ni ogrožena njena
varnost.
3. člen
(nošenje orožja v uniformi in civilni obleki)
(1) Uradna oseba, ki opravlja naloge v uniformi, nosi orožje
v torbici, ki je nameščena na posebnem službenem pasu za nošenje orožja.
(2) Uradna oseba, ki opravlja naloge v civilni obleki,
nosi orožje v torbici na hlačnem pasu ali v torbici za prikrito nošenje orožja.
(3) Uradna oseba lahko v primerih, ko ni mogoče nositi
orožja v torbici v skladu z drugim odstavkom tega člena, nosi orožje tudi na
drug način, ki omogoča učinkovito in varno uporabo.
4. člen
(prevoz orožja)
Prevoz orožja Finančne uprave opravljajo uslužbenci Finančne uprave
na podlagi naloga ali drugega pisnega akta predstojnika Finančne uprave ali
direktorja finančnega urada, iz katerega so razvidni vrsta in količina orožja,
relacija in namen prevoza.
5. člen
(skrbniki orožja)
Predstojnik Finančne uprave določi uslužbence na Generalnem finančnem
uradu in finančnih uradih, ki skrbijo za nabavo, prevzemanje, izdajanje, hrambo
in vzdrževanje orožja, ter vodijo predpisane evidence (v nadaljnjem besedilu:
skrbnik orožja).
6. člen
(hramba in vzdrževanje)
(1) Uradne osebe in skrbniki orožja orožje vzdržujejo in
hranijo v skladu s pravilnikom, ki ureja tehnične pogoje varovanja prostorov,
kjer se nahaja orožje, pravili stroke in navodili proizvajalca, če s tem
pravilnikom ni določeno drugače.
(2) Orožje se hrani v prostorih Finančne uprave v
kovinskih omarah. Prostori morajo biti zavarovani pred dostopom nepooblaščenih
oseb in pred drugo nevarnostjo ali zlorabo.
(3) Uradna oseba sme izjemoma, če je to potrebno zaradi
načina opravljanja nalog, hraniti orožje doma. Hrambo orožja na domu odobri
vodja organizacijske enote. Uradna oseba orožje, ki ga hrani na domu, ustrezno
zavaruje pred tatvino, dostopom neupravičenih oseb in pred drugo obliko zlorabe
ali nevarnosti.
(4) Orožje najmanj enkrat na dve leti strokovno tehnično
pregleda strokovna oseba ali organizacija, ki je pooblaščena s strani Finančne
uprave.
(5) Orožje, ki ga nima v uporabi posamezna uradna oseba,
se konzervira in shrani ločeno od preostalega orožja.
7. člen
(izločitev orožja)
Uradna oseba oziroma pooblaščena strokovna oseba ali
organizacija iz četrtega odstavka 6. člena tega pravilnika, ki ugotovi, da
orožje ni tehnično brezhibno, ga takoj izloči in preda v hrambo skrbniku
orožja.
8. člen
(začasni odvzem orožja)
(1) Vodja organizacijske enote lahko uradni osebi takoj
začasno odvzame orožje, če obstajajo razlogi za sum, da so se pri uradni osebi
pojavile okoliščine, zaradi katerih ni zmožna opravljati nalog Finančne uprave
ali zaradi katerih bi lahko prišlo do ogrožanja varnosti in življenja ljudi ter
v primerih iz 92. člena v zvezi z 42. členom ZFU, do izdaje sklepa o odvzemu pravice
izvrševati pooblastila uradni osebi. Začasno odvzeto orožje se hrani v skladu z
drugim odstavkom 6. člena tega pravilnika, pri čemer se uradni osebi, ki je
bilo orožje začasno odvzeto, dostop do orožja onemogoči.
(2) Vodja organizacijske enote v primeru iz prejšnjega
odstavka izda potrdilo o odvzemu orožja uradni osebi in direktorju finančnega
urada predlaga izdajo odredbe o ugotavljanju obstoja razlogov za sum iz
prejšnjega odstavka oziroma uvedbo disciplinskega ali drugega postopka.
(3) Če so okoliščine iz prvega odstavka tega člena
prenehale, o vračilu začasno odvzetega orožja odloči direktor finančnega urada.
9. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o nošenju in uporabi orožja v carinski službi (Uradni list RS, št.
111/00 in 25/14 – ZFU), razen v delu, ki ureja uporabo orožja.
10. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-245/2015/28
Ljubljana, dne 22. julija 2015
EVA 2015-1611-0004
dr. Dušan Mramor l.r.
Minister
za finance