1. člen
(vsebina)
S tem odlokom se določajo začasni ukrepi za zavarovanje
položaja strank v upravnih zadevah in omogočanje odločanja organov v upravnih
zadevah zaradi posledic poplav, ki so prizadele Republiko Slovenijo avgusta
2023, organi, na katere se nanašajo začasni ukrepi, in veljavnost začasnih
ukrepov.
2. člen
(organ)
(1) Ta odlok se uporablja pri odločanju v upravnih
zadevah pred upravnimi in drugimi državnimi organi, organi samoupravnih
lokalnih skupnosti in nosilci javnih pooblastil (v nadaljnjem besedilu: organ),
če s tem odlokom ni določeno drugače.
(2) Ta odlok se uporablja tudi v drugih javnopravnih
zadevah, če organ smiselno uporablja Zakon o splošnem upravnem postopku (Uradni
list RS, št. 24/06 – uradno prečiščeno besedilo, 105/06 – ZUS-1, 126/07, 65/08,
8/10, 82/13, 175/20 – ZIUOPDVE in 3/22 – ZDeb; v nadaljnjem besedilu: zakon) na
podlagi 4. člena zakona.
3. člen
(krajevna pristojnost)
(1) Upravna enota in drug organ državne uprave, ki je
zaradi opravljanja upravnih nalog organiziran teritorialno, ter nosilec javnega
pooblastila za odločanje v upravnih zadevah iz državne pristojnosti je
pristojen za sprejem vlog, za sprejem katerih so pristojni drugi istovrstni
organi ali nosilci javnih pooblastil.
(2) Organ, ki je v skladu s prejšnjim odstavkom sprejel
vlogo, jo nemudoma odstopi krajevno pristojnemu organu.
4. člen
(vlaganje elektronskih vlog)
(1) Vloge po elektronski poti se lahko vložijo tudi brez
varnega elektronskega podpisa s kvalificiranim potrdilom.
(2) V vlogah iz prejšnjega odstavka se vložnik lahko
identificira z elektronskim podpisom, ki ni enakovreden lastnoročnemu podpisu,
z uradno dodeljeno identifikacijsko številko ali drugim enoličnim
identifikatorjem, ki ga za potrebe elektronskega poslovanja določi organ.
(3) Vloge po elektronski poti se vložijo tako, da se
pošljejo na uradni elektronski naslov organa, prek centralnega informacijskega
sistema za sprejem vlog, vročanje in obveščanje ali prek informacijskega
sistema organa.
5. člen
(pregledovanje dokumentov)
V prostorih organa se ne izvaja pregledovanje dokumentov, če
se stranki ali drugi osebi, ki izkaže pravni interes, lahko pošlje kopija
dokumentov zadeve.
6. člen
(prekinitev roka)
Roki za uveljavljenje procesnih pravic in izpolnitev
procesnih obveznosti, razen v nujnih zadevah, ne tečejo 14 dni od
uveljavitve tega odloka.
7. člen
(podaljšanje roka)
(1) Organ s sklepom, izdanim na zahtevo stranke, lahko
podaljša rok za izpolnitev obveznosti, določene s posamičnim upravnim aktom, če
stranka obveznosti iz upravičenega razloga, ki je povezan s poplavami, ne more
izpolniti pravočasno. Razlog ni upravičen, če gre za nujne ukrepe v javnem
interesu ali bi z odložitvijo izpolnitve obveznosti lahko nastala nepopravljiva
ali težko popravljiva škoda.
(2) Organ lahko podaljša rok za izdajo in vročitev
odločbe, ki je zaradi razlogov na strani stranke ali organa, ki so povezani s
poplavami, ni mogoče izdati in vročiti v zakonitem roku. Rok za izdajo in
vročitev odločbe se lahko podaljša kolikor je potrebno, vendar ne več kot za
dva meseca.

Odlok o začasnih ukrepih v upravnih zadevah za
preprečevanje posledic poplav, ki so prizadele Republiko Slovenijo avgusta 2023
(Uradni list RS, št. 87/23) vsebuje naslednjo končno določbo:
»KONČNA DOLOČBA
8. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije in velja en mesec.«.

Odlok o spremembi Odloka o začasnih ukrepih v
upravnih zadevah za preprečevanje posledic poplav, ki so prizadele Republiko
Slovenijo avgusta 2023 (Uradni list RS, št. 89/23) vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.