I. SPLOŠNE DOLOČBE
1. člen
(predmet ureditve)
Ta pravilnik določa tehnične pogoje varovanja prostorov, kjer
hranijo orožje posamezniki, ki orožje zbirajo, gospodarske družbe, podjetniki
in druge pravne osebe ter muzeji, pogoje pod katerimi je orožje mogoče
razstavljati in hraniti, načine varovanja objektov in prostorov, ki so
namenjeni za promet z orožjem, načine varovanja objektov, prostorov in naprav,
v katerih se opravlja dejavnost strelišča in določa red na strelišču ter pogoje
za izvajanje streljanja.
2. člen
(opredelitev izrazov)
Posamezni izrazi, uporabljeni v tem pravilniku, imajo
naslednji pomen: 
-       
tehnična zaščita pomeni mehansko ali elektronsko zaščito. Elektronski
zaščiti je lahko dodan video nadzorni sistem; 
-       
mehanska zaščita prostora pomeni, da morajo biti vsa okna, če se orožje
hrani v kleti ali pritličju zgradbe, zavarovana s kovinskimi rešetkami ali
posebej zaklenjenimi lesenimi polkni oziroma kovinskimi roloji, ali imajo
kovinske okvirje in varnostno zasteklitev. Varnostna zasteklitev se lahko
nadomesti s kovinskimi rešetkami, roloji ali z varnostno folijo (folija mora
biti nameščena po kakovostnih standardih za dosego najmanj EN356 P3A certifikatov),
ki preprečujejo vstop v prostor. Vrata v prostoru, kjer se hrani orožje, morajo
biti masivna, brez steklenih odprtin, z mehanizmom večtočkovnega zapiranja in
ključavnico varovano proti lomljenju. V primeru enotočkovnega zaklepanja morajo
biti vrata dodatno varovana s prečno zaporo. Pri mehanski zaščiti prostorov,
kjer se hrani orožje gospodarskih družb, podjetnikov in drugih pravnih oseb,
prostorov, namenjenih za promet z orožjem, ter prostorov strelišč, kjer se
hrani orožje, in prostorov muzejev, kjer se hrani ali razstavlja orožje, morajo
biti izpolnjeni pogoji iz prejšnjih stavkov, zidovi in stropi teh prostorov pa
morajo biti iz trdega gradbenega materiala (npr. opeka, beton) debeline najmanj
10 cm ali drugega gradbenega materiala (npr. gips plošče) s kovinsko
podkonstrukcijo, ki ne omogoča fizičnega prehoda;
-       
elektronska zaščita je sistem varovanja, ki ga sestavlja atestirana
varnostna alarmna centrala, na katero se lahko priključi vse vrste elektronskih
javljalnikov, ki zaznajo in javijo neupravičen pristop v varovani prostor; 
-       
video nadzorni sistem pomeni sistem, ki omogoča vizualno opazovanje in
nadzor prostora, ter kasnejše analize dogodkov v varovanih prostorih; 
-       
varnostna zasteklitev je zasteklitev proti vdoru, ki ustreza slovenskemu
standardu SIST EN 356:2000, razreda najmanj P3A;
-       
sef pomeni protivlomni vsebnik, ki se zaklepa z dvobradnim ključem,
kombinacijsko ključavnico, ali elektronsko ključavnico in je lahko kot
protivlomna varnostna prostostoječa ali vgradna, eno ali dvovratna kovinska
omara, izdelana iz najmanj 3 mm debele jeklene pločevine, z varnostnim previsom
vrat na tečajni strani in trismernim zapahnim mehanizmom ali kot protivlomna
blagajna varnostne stopnje I ali več v skladu s slovenskim standardom SIST EN
1143-1; 
-       
ognjevarna omara je varnostna omara ali blagajna, opisana v predhodni
točki, z dodatkom, da mora biti izvedba dvoplaščna, prostor med obema plaščema
napolnjen z negorljivo izolacijo ter stik ohišja in vrat opremljen z vsaj eno
požarno pripiro in negorljivim tesnilom; 
-       
vitrina za orožje je vitrina brez neposrednih odprtin, z varnostno
zasteklitvijo in zaklenjena s cilindrično ključavnico varovano proti lomljenju;
-       
mehanska zapora, ki preprečuje odtujitev orožja pomeni v primeru
neposrednega dostopa do orožja pritrditev orožja praviloma z jekleno pletenico,
ki je na drugem koncu fiksno pritrjena na trd predmet ali kovinska mrežasta
ograja, ki preprečuje neposreden dostop do orožja. 
-       
upravljalec strelišča je pravna oseba ali podjetnik na katerega se glasi
dovoljenje ministrstva pristojnega za notranje zadeve, da sme opravljati
dejavnost strelišča. 
-       
vodja streljanja je posameznik, ki je s strani upravljalca strelišča
neposredno pooblaščen za vodenje streljanja in vzdrževanje reda na strelišču. 
-       
obiskovalec strelišča je vsak posameznik, ki se nahaja na območju
strelišča. 
-       
strelec je posameznik, ki na območju strelišča neposredno izvaja
streljanje. 
-       
rokovanje z orožjem je prijemanje, repetiranje in proženje orožja ter
manipulacija z nabojniki ali strelivom. 
-       
orožje je izpraznjeno, ko je pri pištolah izvlečen nabojnik in
izpraznjen nabojnik (brez nabojev), pri puškah prazen nabojnik, izpraznjeno
ležišče naboja v cevi, zaklep ali repetirni mehanizem v zadnjem položaju, pri
revolverjih prazen vrtljivi bobnič. 
-       
varnostna cona je posebej določen in označen prostor na strelišču, kjer
lahko strelec brez ukaza vodje streljanja prosto rokuje z izpraznjenim orožjem,
ga razstavlja, sestavlja, popravlja ali čisti.
Če zidovi in stropi prostorov,
kjer se hrani orožje gospodarskih družb, podjetnikov in drugih pravnih oseb,
prostorov, namenjenih za promet z orožjem, ter prostorov strelišč, kjer se
hrani orožje, in prostorov muzejev, kjer se hrani ali razstavlja orožje, zaradi
objektivnih razlogov (npr. zaradi razlogov s področja gradnje, požarne
varnosti, varstva kulturne dediščine) ne morejo ali ne smejo biti iz materiala
iz prve alineje prejšnjega odstavka, morajo biti prostori elektronsko
zaščiteni, signal elektronskih javljalnikov pa mora biti vezan na
intervencijski center varnostnega podjetja.
II. TEHNIČNI POGOJI VAROVANJA
3. člen
(posameznik, ki zbira orožje)
Prostor, kjer posameznik hrani zbirko orožja kategorije B in
C, mora biti mehansko zaščiten. 
Orožje kategorije B in C, ki ga posameznik zbira, mora biti
shranjeno v vitrini za orožje ali protivlomni varnostni omari. 
Prostor, kjer posameznik hrani zbirko orožja kategorije A,
mora imeti poleg mehanske zaščite tudi elektronsko zaščito. 
Orožje kategorije A, ki ga posameznik zbira, mora biti
shranjeno v protivlomni blagajni, kolikor se orožje razstavlja pa mora biti
varovano z mehansko zaporo. 
Ne glede na določbe tega člena mora posameznik, ki zbira
orožje iz 2. do 9. točke kategorije D, tega hraniti v prostoru, ki je mehansko
zaščiten.
4. člen
(gospodarske družbe, podjetniki in druge pravne osebe)
Orožje kategorije A, B in C, ki ga posedujejo gospodarske
družbe, podjetniki in druge pravne osebe, se mora hraniti v prostorih, kjer ima
pravna oseba ali podjetnik svoj sedež, ali v njuni poslovni enoti.
Prostor, kjer se hrani orožje, je lahko namenjen izključno
hrambi orožja in mora biti mehansko zaščiten. V času, ko v objektu ni prisotnih
oseb, mora biti prostor tudi elektronsko zaščiten. V primeru, da se v prostoru
hrani orožje kategorije A ali več kot 30 kosov orožja iz kategorije B in C,
mora biti v času, ko v objektu ni oseb, signal elektronskih javljalnikov vezan
na intervencijski center varnostnega podjetja.
Orožje se mora hraniti ločeno od streliva v protivlomnem
vsebniku, strelivo pa v ognjevarni omari.
Gospodarske družbe, podjetniki in druge pravne osebe, ki
zbirajo oziroma posedujejo orožje iz 2. do 9. točke kategorije D, morajo tega
hraniti v prostoru, ki je mehansko zaščiten.
V času redne dejavnosti v objektu mora biti prostor, kjer se
hrani orožje ali strelivo, zaklenjen, ključi pa morajo biti pri odgovorni
osebi.
5. člen
(muzeji)
V muzejih mora biti orožje shranjeno v prostorih, ki so
tehnično zaščiteni in razstavljeno tako, da ga ni mogoče odtujiti. 
Prostor, kjer muzej hrani orožje kategorije B in C mora biti
mehansko zaščiten. Orožje mora biti shranjeno v vitrini za orožje ali
protivlomni varnostni omari. 
Orožje kategorije A mora biti shranjeno v protivlomni
blagajni.
Prostor, kjer se razstavlja orožje, mora biti mehansko in
elektronsko zaščiten. V času, ko muzej ne obratuje mora biti signal vezan na
intervencijski center varnostnega podjetja. 
Orožje kategorije B in C je lahko razstavljeno v vitrini za
orožje. 
Razstavljeno orožje kategorije A mora biti še dodatno
zavarovano pred odtujitvijo z mehansko zaporo ali video nadzornim sistemom.
6. člen
(promet z orožjem)
Prostori namenjeni za promet z orožjem, morajo biti mehansko
in elektronsko zaščiteni tako, da je onemogočen dostop nepooblaščenim osebam. V
primeru, da se v prostoru hrani orožje kategorije A ali več kot 30 kosov orožja
iz kategorije B in C, mora biti v času, ko objekt ne obratuje in v njem ni
oseb, signal elektronskih javljalnikov vezan na intervencijski center
varnostnega podjetja.
Če je proizvedeno, predelano in popravljeno orožje hranjeno v
sefu oziroma ognjevarni omari, se ga lahko hrani tudi v prostoru za
proizvodnjo, predelavo ali popravilo orožja, v drugih primerih pa se mora
hraniti v ločenem prostoru od prostora za proizvodnjo, predelavo ali popravilo
orožja. Orožje se mora hraniti ločeno od streliva v protivlomnem vsebniku,
strelivo pa v ognjevarni omari. 
V prostorih, namenjenih za promet z orožjem, se orožje lahko
razstavlja v vitrinah za orožje ali tako, da je varovano z mehansko zaporo. 
V primeru, da se orožja razstavlja v izložbi mora biti ta
mehansko zaščitena z varnostnim steklom proti vdoru in elektronska zaščita
proti razbitju. Kolikor so kovinske rešetke opremljene s senzorskim kablom,
varnostno steklo ni potrebno. 
V primeru, da se promet vrši le z orožjem iz 2. do 4. in 6 do
9. točke kategorije D, morajo biti prostori mehansko zaščiteni. Takšno orožje
se lahko razstavlja kot je določeno v tretjem odstavku tega člena. V primeru,
da se orožje razstavljanja v izložbi pa mora biti ta mehansko zaščitena. 
Orožje in strelivo se izven delovnega časa praviloma hrani v
skladišču, ki je ločeno od prodajnih prostorov in je ustrezno opremljeno ter
zaščiteno v skladu z določili prvega, drugega in petega odstavka tega člena. (črtan)
7. člen
(strelišča)
Prostor na strelišču kjer se hrani orožje in strelivo mora
biti ločen od prostora, ki je namenjen za izvajanje streljanja in namenjen le
hrambi orožja. 
Prostor, namenjen za hrambo orožja in streliva, mora biti
mehansko in elektronsko zaščiten. Orožje je potrebno hraniti ločeno od streliva
v protivlomnem vsebniku strelivo pa v ognjevarni omari. V primeru, da se v
prostoru hrani orožje kategorije A ali več kot 30 kosov orožja iz kategorije B
in C, mora biti v času, ko objekt ne obratuje in v njem ni oseb, signal
elektronskih javljalnikov vezan na intervencijski center varnostnega podjetja.
V času redne dejavnost v objektu, kjer se hrani orožje, mora
biti prostor, v katerem se hrani orožje zaklenjen, ključi prostora pa pri
odgovorni osebi.
III. RED NA STRELIŠČU
8. člen
(splošna pravila)
Vse osebe, ki se nahajajo na strelišču, so dolžne ves čas
skrbeti za lastno varnost in varnost vsakogar na strelišču, zato se od njih
zahteva stalna pozornost in skrbnost pri ravnanju s strelnim orožjem, samodisciplina
ter previdnost med gibanjem po strelišču. Za zagotavljanje varnosti veljajo
naslednja pravila: 
-       
ob prihodu na strelišče morajo biti obiskovalci natančno seznanjeni z
veljavnim redom na strelišču in predpisanimi varnostnimi ukrepi; 
-       
obiskovalci morajo biti podrobno seznanjeni s potekom in načinom izvedbe
streljanja, smerjo streljanja, izhodiščnim mestom, strelskimi mesti in mestom
namenjenim za gledalce; 
-       
strelišče mora imeti posebej označeno varnostno cono, kjer strelci lahko
prosto rokujejo s preverjenim in praznim orožjem; 
-       
tujega orožja in pribora se brez privolitve lastnika ni dovoljeno
dotikati ali ga prijemati; 
-       
na strelišču je dovoljeno nošenje orožja le v toku ali torbi; 
-       
na strelišču mora biti na vidnem mestu postavljena tabla na kateri so izpisana
pravila za vzdrževanje reda na strelišču; 
-       
kajenje, uživanje hrane in pijače na strelski liniji ni dovoljeno; 
-       
na strelišču mora biti poskrbljeno za varnost tako, da so odprta
strelišča zavarovana z ograjo ali opozorilnimi trakovi, na vidnih mestih pa
morajo biti postavljene opozorilne table z napisom: POZOR STRELIŠČE – PREHOD
PREPOVEDAN.
9. člen
(dolžnosti upravljalca strelišča in vodje streljanja)
Dolžnosti upravljavca strelišča in vodje streljanja morajo
biti natančno določene z redom na strelišču. Za zagotovitev varnosti na
strelišču pa sta dolžna izvajati naslednje varnostne ukrepe: 
-       
seznaniti obiskovalce ob prihodu na strelišče z redom na strelišču in
varnostnimi ukrepi; 
-       
strelcem, ki streljajo z lastnim orožjem, preveriti veljavnost orožnih
listin, brezhibnost delovanja orožja in primernost streliva; 
-       
seznaniti strelce s potekom in načinom izvedbe streljanja; 
-       
odreči izvajanje streljanja posamezniku, ki je pod vplivom alkohola ali
mamil oziroma če njegovo telesno in duševno stanje očitno kaže na to, da ne bo
varno uporabljal orožja in ga po potrebi tudi odstraniti s strelišča; 
-       
nuditi obiskovalcem na strelišču vse potrebne informacije; 
-       
prekiniti streljanje v primeru kršenja reda na strelišču ali
neupoštevanja varnostnih ukrepov ter ukreniti vse potrebno, da se streljanje
lahko varno nadaljuje; 
-       
osebam, ki so kršile red na strelišču ali niso upoštevale varnostnih
ukrepov preprečiti zadrževanje na območju strelišča; 
-       
zagotoviti varnost na strelišču z vsemi potrebnimi ukrepi.
10. člen
(dolžnosti strelcev in obiskovalcev na strelišču)
Dolžnosti strelcev in obiskovalcev na posameznem strelišču so
določene z redom na strelišču. Za zagotovitev varnosti pa so njihove dolžnosti
naslednje: 
-       
ob prihodu na strelišče so se dolžni seznaniti z redom na strelišču in
varnostnimi ukrepi; 
-       
lastniki orožja morajo na zahtevo vodje streljanja pokazati orožne
listine in orožje; 
-       
seznaniti se morajo s potekom in izvedbo streljanja; 
-       
ravnati se morajo po navodilih vodje streljanja; 
-       
s svojim ravnanjem zagotoviti varnost na strelišču; 
-       
na zahtevo vodje streljanja je strelec dolžan takoj nehati streljati in
izprazniti orožje; 
-       
na zahtevo vodje streljanja se je strelec ali obiskovalec dolžan
umakniti iz strelišča.
IV. IZVAJANJE STRELJANJA
11. člen
(splošna pravila)
Pred izvedbo streljanja se morajo strelci javiti vodji
streljanja, ki jih seznani s potrebnimi navodili za izvedbo streljanja. 
Pri izvajanju streljanja se morajo obiskovalci ravnati po
navodilih vodje streljanja. 
Strelci rokujejo z orožjem samo na ukaz vodje streljanja
razen v varnostni coni. Na drugih mestih rokovanje z orožjem ni dovoljeno.
12. člen
(izvedba streljanja)
Pri streljanju je dovoljeno uporabljati samo brezhibno orožje
in strelivo. 
Strelci orožje pripravijo in preverijo v varnostni coni. Pred
začetkom streljanja čakajo na izhodiščni liniji in gredo na strelsko linijo
samo po ukazu vodje streljanja. 
Na ukaz vodje streljanja pričnejo s polnjenjem orožja
(nabojnika) in čakajo na signal za začetek streljanja. 
Orožja se med streljanjem ne sme odstraniti s strelne črte,
razen z dovoljenjem vodje streljanja, ki predhodno orožje pregleda. 
Strogo je prepovedano obračanje orožja iz smeri streljanja. 
Po končanem streljanju morajo strelci orožje izprazniti, kar
preveri vodja streljanja. Pred tem ne smejo zapustiti strelske črte.
13. člen
(zastoji in okvare)
Če pri streljanju pride do zastoja, ga strelec sam odpravi na
varen način ali pokliče vodjo streljanja. Varen način pomeni, da pri
odpravljanju zastoja, strelec drži orožje usmerjeno le v liniji streljanja. Če
med streljanjem pride do okvare orožja, strelec streljanje prekine in orožje
varno odloži s cevjo usmerjeno v smeri streljanja ter o tem z dvigom roke
obvesti vodjo streljanja.
14. člen
(črtan)
15. člen
(čiščenje orožja)
Čiščenje orožja se opravlja v varnostni coni, ki jo posebej
določi upravljalec strelišča ali vodja streljanja. Rokovanje s strelivom ali
napolnjenim nabojnikom pri čiščenju orožja ni dovoljeno

Pravilnik o tehničnih pogojih varovanja
prostorov, kjer se nahaja orožje, redu na strelišču in pogojih za izvajanje
streljanja (Uradni list RS, št. 66/01) vsebuje naslednje prehodne in
končne določbe:
»V. PREHODNE IN KONČNE DOLOČBE
16. člen
(uskladitev poslovanja)
Gospodarske družbe, podjetniki in druge pravne osebe morajo
uskladiti svoje poslovanje z določbami tega pravilnika najpozneje v roku šestih
mesecev po uveljavitvi tega pravilnika. 
Gospodarske družbe in podjetniki, ki se ukvarjajo s prometom
z orožjem morajo v roku iz prejšnjega odstavka podati vloge za opravljanje
dejavnosti na ministrstvo, pristojno za notranje zadeve.
17. člen
(začetek veljavnosti
pravilnika)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvi
Pravilnika o tehničnih pogojih varovanja prostorov, kjer se nahaja orožje, redu
na strelišču in pogojih za izvajanje streljanja (Uradni list RS, št. 45/22) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
(uskladitev poslovanja)
Posamezniki, gospodarske družbe, podjetniki in druge pravne
osebe uskladijo svoje poslovanje z določbami spremenjenega in dopolnjenega
pravilnika, ki se nanašajo na mehansko zaščito in varnostno zasteklitev, v treh
letih po uveljavitvi tega pravilnika.
10. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.