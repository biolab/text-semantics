1. člen
Ta pravilnik ureja sodelovanje javnega
uslužbenca na občnem zboru agrarne skupnosti, višino in način plačila.
2. člen
(1) Agrarna skupnost mora pristojno
upravno enoto obvestiti o nameri prisotnosti javnega uslužbenca na občnem zboru
agrarne skupnosti najmanj 30 dni pred predvidenim datumom občnega zbora agrarne
skupnosti.
(2) Upravna enota v petih dneh od
prejema obvestila iz prejšnjega odstavka obvesti agrarno skupnost, ali bo lahko
na željen datum zagotovila prisotnost javnega uslužbenca na občnem zboru
agrarne skupnosti.
3. člen
(1) Javni uslužbenec je lahko prisoten
na občnem zboru agrarne skupnosti v poslovnem času organa ali ob sobotah, razen
če je sobota praznik ali dela prost dan.
(2) Ne glede na prejšnji odstavek se
lahko upravna enota in agrarna skupnost dogovorita za drug termin občnega
zbora.
4. člen
(1) Za plačilo stroškov upravne enote,
ki nastanejo zaradi prisotnosti javnega uslužbenca na občnem zboru agrarne
skupnosti, agrarna skupnost založi sredstva v višini 100 eurov na podračun
upravne enote z oznako 639 najmanj pet dni pred občnim zborom, sicer se
prisotnost javnega uslužbenca na občnem zboru ne zagotovi.
(2) Če založena sredstva iz prvega
odstavka tega člena presegajo dejanske stroške, ki so v upravni enoti nastali
zaradi prisotnosti javnega uslužbenca na občnem zboru agrarne skupnosti,
upravna enota razliko vrne agrarni skupnosti. Če dejanski stroški udeležbe
javnega uslužbenca na občnem zboru agrarne skupnosti presegajo založena
sredstva, upravna enota pozove agrarno skupnost k doplačilu primanjkljaja.
5. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 007-119/2016/23
Ljubljana, dne 26. julija 2016
EVA 2016-2330-0087
Mag. Dejan Židan l.r.
Minister
za kmetijstvo, gozdarstvo in
prehrano
Soglašam!
Boris Koprivnikar l.r.
Minister
za javno upravo