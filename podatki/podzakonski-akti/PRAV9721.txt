I. SPLOŠNE DOLOČBE
1. člen
(področje urejanja)
(1) Ta pravilnik v skladu z Direktivo 2001/82/ES Evropskega
parlamenta in Sveta z dne 6. novembra 2001 o zakoniku Skupnosti o zdravilih za
uporabo v veterinarski medicini (UL L št. 311 z dne 28. 11. 2001, str. 1),
zadnjič spremenjeno z Direktivo Komisije 2009/9/ES z dne 10. februarja 2009 o
spremembi Direktive 2001/82/ES Evropskega parlamenta in Sveta o zakoniku
Skupnosti o zdravilih za uporabo v veterinarski medicini (UL L št. 44 z dne 14.
2. 2009, str. 10), (v nadaljnjem besedilu: Direktiva 2001/82/ES), določa
označevanje zdravil za uporabo v veterinarski medicini, (v nadaljnjem besedilu:
zdravilo) ter obliko in vsebino navodila za uporabo, ki spremlja zdravilo. 
(2) Natančnejša navodila za pripravo besedila označevanja in
navodila za uporabo ter obrazec, v njihovem vsakokrat veljavnem besedilu, so
dostopni na spletnem naslovu http://www.hma.eu/166.html.
2. člen
(definicije in izrazi)
Poleg definicij in izrazov, ki so opredeljeni v zakonu, ki ureja
zdravila (v nadaljnjem besedilu zakon), v zakonu, ki ureja veterinarstvo in v
zakonu, ki ureja veterinarska merila skladnosti, se v tem pravilniku
uporabljajo še naslednje definicije, izrazi in kratice: 
1.     
Datum izteka roka uporabnosti je datum, do katerega se sme zdravilo še
uporabljati. Kadar sta navedena mesec in leto izteka roka uporabnosti, velja,
da je zdravilo uporabno še zadnji dan meseca. 
2.     
Pot uporabe pomeni pot, po kateri dajemo (apliciramo) zdravilo na mesto,
kjer se začne sproščati. Za navajanje poti uporabe (aplikacije) se uporabljajo
standardni izrazi, ki so objavljeni v Slovenskem nacionalnem dodatku k Evropski
farmakopeji – Formularium Slovenicum, dosegljivem tudi na spletni strani:
http://www.formularium.si, in v publikaciji Standard terms, ki jo izdaja
Evropska direkcija za kakovost zdravil (EDQM) in je dosegljiva tudi na spletni
strani: http://www.pheur.org. 
3.     
Pretisni omot in dvojni trak sta obliki embalaže, kjer folija
predstavlja stično ovojnino. 
4.     
CMD(v) je veterinarska koordinacijska skupina za postopke z medsebojnim
priznavanjem in za decentralizirane postopke (Co-ordination Group for Mutual
Recognition and Decentralised Procedures-Veterinary). 
5.     
HMA so vodje agencij za zdravila (Heads of Medicines Agencies).
3. člen
(podatki)
(1) Vsi podatki označevanja in navodila za uporabo zdravila
morajo biti navedeni v slovenskem jeziku in morajo biti v skladu s povzetkom
glavnih značilnosti zdravila. 
(2) Poleg podatkov v slovenskem jeziku, so v označevanju in v
navodilu za uporabo lahko navedeni enaki podatki tudi v enem ali več tujih
jezikih.
4. člen
(izjeme glede uporabe pravilnika)
Ta pravilnik se ne nanaša na označevanje in na navodila za
uporabo tistih zdravil, ki so v prometu na podlagi dovoljenja za vnos ali uvoz iz
4. točke drugega odstavka 77. člena zakona.
5. člen
(ime zdravila)
(1) Ime zdravila je lahko: 
-       
izmišljeno ime, ki ne sme povzročiti zamenjave s splošnim imenom, 
-       
izmišljeno ime, ki mu morajo slediti jakost in/ali farmacevtska oblika
in če je potrebno, tudi živalska vrsta, kadar bi navajanje samo izmišljenega
imena lahko povzročila zamenjavo z drugim zdravilom, 
-       
splošno znanstveno ime skupaj z blagovno znamko ali imenom imetnika
dovoljenja za promet z zdravilom. 
(2) Izmišljeno ime zdravila ne sme biti zavajajoče.
II. OZNAČEVANJE
6. člen
(zunanja in stična ovojnina)
(1) Besedilo na zunanji in stični ovojnini odobri Javna
agencija Republike Slovenije za zdravila in medicinske pripomočke (v nadaljnjem
besedilu: JAZMP), razen za zdravila, ki so pridobila dovoljenje za promet po
centraliziranem postopku. 
(2) Podatki na ovojnini morajo biti čitljivi, razumljivi in
neizbrisljivi. 
(3) Na zunanji in stični ovojnini morajo biti v slovenskem
jeziku navedeni podatki: 
(a)   
ime zdravila; 
(b)   
kakovostna in količinska navedba zdravilnih učinkovin, izraženih na
enoto odmerka ali glede na način uporabe zdravila na dano prostornino ali maso,
z uporabo splošnih imen; 
(c)   
izdelovalčeva številka serije, ki je lahko označena s kratico (Lot); 
(č)   številka
dovoljenja za promet; 
(d)   
ime in naslov imetnika dovoljenja za promet; 
(e)   
ciljne živalske vrste, način in pot uporabe zdravila. Pusti se prostor
za navedbo predpisanega odmerka; 
(f)    
karenca, če je zdravilo namenjeno živalim za proizvodnjo živil za vse
ciljne živalske vrste in živila (meso, notranji organi, jajca, mleko, med in
podobno). Karenco je treba navesti, tudi če je enaka nič; 
(g)   
rok uporabnosti, ki je lahko označen s kratico (Exp); 
(h)   
posebna navodila za shranjevanje, če je to potrebno; 
(i)    
posebni varnostni ukrepi za odstranjevanje neporabljenih zdravil ali iz
njih nastalih odpadnih snovi, če je to potrebno in sklic na sistem zbiranja
odpadnih snovi; 
(j)    
če tako odloči JAZMP, dodatni podatki, ki so potrebni za varnost in
zaščito zdravja: ti podatki zajemajo posebne varnostne ukrepe glede uporabe zdravila
ali druga opozorila, ki imajo podlago v kliničnih in farmakoloških preskušanjih
ali pa so posledica pridobljenih izkušenj pri uporabi zdravila, ki je že
pridobilo dovoljenje za promet; 
(k)   
besede »Samo za živali«. Zdravilo, ki se izdaja na veterinarski recept,
mora biti označeno s kratico »Rp-Vet«. Zdravilo, ki se izdaja brez recepta, pa
mora biti označeno s kratico »Brez Rp-Vet«. 
(4) Podatki, za katere tako odloči JAZMP, so lahko navedeni v
pisni obliki ali kot znaki ali simboli. Navodilo za uporabo zdravila, ki ga
odobri JAZMP, mora vsebovati natančno razlago znakov in simbolov, uporabljenih
na ovojnini. 
(5) Označevanje mora biti sestavljeno v skladu z
natančnejšimi navodili iz drugega odstavka 1. člena tega pravilnika.
7. člen
(manjša stična ovojnina)
(1) Manjša stična ovojnina je stična ovojnina vsebnika do
vključno 50 ml ali druga stična ovojnina, če JAZMP odloči, da na njej ni mogoče
navesti vseh podatkov iz prejšnjega člena. 
(2) Na manjši stični ovojnini morajo biti navedeni podatki iz
točke (a), (b), (c), (f), (g) in (k) tretjega odstavka prejšnjega člena, ter
vsebina, izražena z maso, prostornino ali številom odmerkov in pot uporabe
zdravila. 
(3) Na pretisnem omotu ali dvojnem traku morajo biti navedeni
podatki iz točke (a), (c), (d), (g) in (k) tretjega odstavka prejšnjega člena.
Besedilo na pretisnem omotu ali dvojnem traku je lahko navedeno v enem izmed
jezikov držav članic Evropske unije, in sicer v latinici, če je mogoče iz njega
nedvoumno razbrati podatke iz prejšnjega odstavka. 
(4) Na ampuli morajo biti navedeni podatki iz točke (a), (c),
(g) in (k) tretjega odstavka prejšnjega člena ter količina zdravilnih učinkovin
in način dajanja.
8. člen
(podatki na stični ovojnini, če ni zunanje ovojnine)
Če ni zunanje ovojnine, morajo biti vsi podatki iz 6. člena
tega pravilnika navedeni na stični ovojnini.
9. člen
(označevanje ovojnine v tujem jeziku z nalepko v slovenskem
jeziku)
(1) JAZMP lahko na podlagi vloge za posamezno zdravilo odobri
opremljanje ovojnine v tujem jeziku z nalepko v slovenskem jeziku, če so
izpolnjeni naslednji pogoji: 
(a)   
zdravilo ima dovoljenje za promet v Republiki Sloveniji; 
(b)   
prodanih je do 3000 pakiranj zdravila v preteklem letu ali se predvideva
takšen obseg prodaje; 
(c)   
tuja ovojnina, ki se bo opremila z nalepko v slovenskem jeziku, je
označena v latinici v jeziku države proizvajalke; 
(č)   podatki
na nalepki so vsebinsko identični podatkom v povzetku glavnih značilnosti
zdravila in navodilu za uporabo. 
(2) Vloga za odobritev opremljanja z nalepko mora vsebovati: 
(a)   
spremni dopis z obrazložitvijo; 
(b)   
poročilo o letni porabi ali letni načrt porabe; 
(c)   
izjavo predlagatelja o plačani pristojbini v skladu s predpisom, ki
ureja pristojbine za stroške postopkov na področju zdravil; 
(č)   besedilo
nalepke in osnutek nalepke za vsa predlagana pakiranja v naravni velikosti v
pisni in elektronski obliki; 
(d)   
grafični prikaz mesta nalepke na originalni ovojnini; 
(e)   
podatki o izdelovalcu z veljavnim dovoljenjem za izdelavo, ki bo
opremljal ovojnino v jeziku države proizvajalke z nalepko v slovenskem jeziku. 
(3) Za vsako spremembo besedila nalepke je treba ponovno
vložiti vlogo za njeno odobritev. 
(4) Odobritev opremljanja ovojnine v tujem jeziku z nalepko v
slovenskem jeziku velja eno leto. Spremembe ne podaljšajo veljavnosti odobritve
opremljanja z nalepko.
10. člen
(označevanje zdravil za klinično preskušanje in označevanje
vzorcev zdravil)
(1) Zdravila, namenjena kliničnemu preskušanju, morajo biti
označena v skladu s predpisi o kliničnem preskušanju zdravil. 
(2) Vzorci zdravil, ki niso namenjeni prodaji, morajo biti
dodatno označeni z navedbo: »Ni za prodajo«.
III. NAVODILO ZA UPORABO
11. člen
(navodilo za uporabo)
(1) Besedilo navodila za uporabo v postopku pridobitve
dovoljenja za promet z zdravilom, odobri JAZMP. 
(2) Podatki v navodilu za uporabo morajo biti čitljivi,
razumljivi in neizbrisljivi. 
(3) V navodilu za uporabo morajo biti v slovenskem jeziku
navedeni najmanj podatki iz točke (a), (b), (d), (f), (h), (i) in (j) 6. člena
tega pravilnika, ter: 
-       
terapevtske indikacije; 
-       
kontraindikacije in neželeni učinki, če so ti podatki potrebni za
uporabo zdravila za uporabo v veterinarski medicini; 
-       
ciljne živalske vrste, odmerki za vsako vrsto, način uporabe zdravila in
poti uporabe ter nasvet za pravilno uporabo, če je to potrebno. 
(4) Če je ovojnina označena s simboli, morajo biti
uporabljeni simboli razloženi v navodilu za uporabo. 
(5) Navodilo za uporabo mora biti sestavljeno v skladu z
natančnejšimi navodili iz drugega odstavka 1. člena tega pravilnika.
12. člen
(podatki na ovojnini, če ni navodila za uporabo)
Vsako zdravilo, ki je v prometu, mora imeti priloženo
navodilo za uporabo v slovenskem jeziku, razen če so vsi podatki iz 3. točke 6.
člena tega pravilnika navedeni v slovenskem jeziku na zunanji ovojnini ali, če
zunanje ovojnine ni, na stični ovojnini zdravila.
IV. HOMEOPATSKA ZDRAVILA
13. člen
(označevanje homeopatskih zdravil)
Homeopatska zdravila za uporabo v veterinarski medicini
morajo biti označena v skladu z določbami tega pravilnika, na ovojnini pa mora
biti jasno vidno besedilo »homeopatsko zdravilo za uporabo v veterinarski
medicini«.
14. člen
(označevanje registriranih homeopatskih zdravil)
(1) Homeopatska zdravila, ki so bila registrirana v skladu z
51. členom Pravilnika o dovoljenju za promet z zdravilom za uporabo v
veterinarski medicini (Uradni list RS, št. 64/06), morajo biti označena na
ovojnini in, kadar je primerno, na navodilu za uporabo z: 
(a)   
jasno navedbo besedila »homeopatsko zdravilo za uporabo v veterinarski
medicini brez odobrenih indikacij«; 
(b)   
znanstvenim imenom surovine ali surovin, ki mu sledi stopnja razredčitve
z uporabo simbolov iz Evropske farmakopeje ali po veljavnih farmakopejah držav
članic Evropske unije, če Evropska farmakopeja teh določb ne vsebuje. Če je
homeopatsko zdravilo sestavljeno iz več kot ene surovine, se na oznakah poleg
znanstvenega imena surovin navede izmišljeno ime; 
(c)   
imenom in naslovom imetnika dovoljenja za promet z zdravilom, in kjer je
to primerno, izdelovalca; 
(č)   pot
uporabe zdravila in po potrebi način dajanja zdravila; 
(d)   
jasno označenim datumom roka izteka uporabnosti (mesec, leto); 
(e)   
farmacevtsko obliko; 
(f)    
pakiranja namenjena za prodajo; 
(g)   
posebni previdnostni ukrepi za shranjevanje, če ti obstajajo; 
(g)   
ciljne živalske vrste; 
(h)   
posebno opozorilo, če je za zdravilo to potrebno; 
(i)    
izdelovalčeva številka serije, ki je lahko označena s kratico (Lot); 
(j)    
številka registracije; 
(k)   
karenca, če je smiselna.
V. URADNO OPOZORILO
15. člen
(neupoštevanje pravilnika)
JAZMP lahko začasno prekliče ali odvzame dovoljenje za promet
z zdravilom, če imetnik dovoljenja za promet z zdravilom ne upošteva določb iz
tega pravilnika.
VI. PREHODNE IN KONČNE DOLOČBE
16. člen
(prehodne določbe)
Ovojnino in navodilo za uporabo zdravil za uporabo v
veterinarski medicini, ki so pridobila dovoljenje za promet pred uveljavitvijo
tega pravilnika, je treba uskladiti s tem pravilnikom ob prvi spremembi ali
podaljšanju dovoljenja za promet z zdravilom, vendar najpozneje do 8. aprila
2011.
17. člen
(razveljavitev)
Z dnem uveljavitve tega pravilnika preneha veljati Pravilnik
o označevanju in navodilu za uporabo zdravil za uporabo v veterinarski medicini
(Uradni list RS, št. 91/08).
18. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije
Št. 715-0006/2009
Ljubljana, dne 24. aprila 2009
EVA 2009-2711-0022
Borut Miklavčič l.r. 
Minister 
za zdravje
Soglašam!
dr. Milan Pogačnik l.r. 
Minister 
za kmetijstvo, 
gozdarstvo in prehrano