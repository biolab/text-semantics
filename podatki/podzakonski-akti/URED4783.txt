1. člen
(vsebina)
S to uredbo se določajo: 
-       
mreža javne veterinarske službe in izvajalcev nalog odobrenih
veterinarjev na celotnem območju Republike Slovenije, 
-       
način in pogoji za teritorialno razdelitev (mrežo) izvajanja nalog javne
veterinarske službe zagotavljanja najmanjšega obsega zdravstvenega varstva
živali ter izvajanja nalog odobrenih veterinarjev, ki se financirajo iz
proračunskih sredstev Veterinarske uprave Republike Slovenije (v nadaljnjem
besedilu: VURS).
2. člen
(območje dejavnosti)
(1) Veterinarske organizacije s koncesijo izvajajo dejavnosti
javne veterinarske službe zagotavljanja najmanjšega obsega zdravstvenega
varstva živali, ki se financirajo iz proračuna Republike Slovenije, na
dodeljenih območjih (v nadaljnjem besedilu: dejavnosti, ki se financirajo iz
proračunskih sredstev), druge dejavnosti javne veterinarske službe pa lahko
izvajajo na celotnem območju Republike Slovenije. 
(2) Območje za izvajanje dejavnosti, ki se financirajo iz
proračunskih sredstev, določi veterinarskim organizacijam VURS z odločbo v
postopku podelitve koncesije.
3. člen
(teritorialna porazdelitev dejavnosti, ki se financirajo iz
proračunskih sredstev)
(1) Izvajanje dejavnosti, ki se financirajo iz proračunskih
sredstev, mora biti organizirano tako, da je na območju ene upravne enote
zagotovljeno delo najmanj ene veterinarske organizacije s koncesijo, na način,
da ne prihaja do podvajanj del na posameznih kmetijskih gospodarstvih. 
(2) Javni razpis za dodelitev koncesije iz prejšnjega
odstavka objavi VURS za celotno območje Republike Slovenije z navedbo števila
kmetijskih gospodarstev, ki v upravnih enotah in občinah redijo rejne živali in
so vpisani v register kmetijskih gospodarstev v skladu z zakonom, ki ureja
kmetijstvo (v nadaljnjem besedilu: registrirana kmetijska gospodarstva).
Veterinarske organizacije morajo v prijavi na javni razpis navesti območje, na
katerem želijo opravljati dejavnosti, ki se financirajo iz proračunskih
sredstev, in sicer kot območje upravne enote ali del upravne enote z navedbo
območja celotnih občin, ki je zaokrožena celota. 
(3) Veterinarska organizacija iz prejšnjega odstavka mora
imeti zaposlenega najmanj enega veterinarja s polnim delovnim časom na vsakih
začetih 300 registriranih kmetijskih gospodarstev na območju, ki ga uveljavlja.
(4) Pri podelitvi koncesije ima prednost veterinarska
organizacija, ki lahko zagotovi izvajanje veterinarskih dejavnosti na območju
cele upravne enote oziroma večjega števila občin, ob upoštevanju prednostnih
meril iz petega odstavka tega člena. 
(5) Če kandidira na javnem razpisu več veterinarskih
organizacij za isto območje, se pri izbiri upoštevajo prednostna merila, in
sicer bližina in dostopnost veterinarske organizacije, odzivni čas ob pojavu
bolezni živali, način zagotavljanja nepretrgane veterinarske dejavnosti za
terensko diagnostiko in preiskav, s katerimi se potrdi bolezen ali ovrže sum,
način izvajanja drugih dejavnosti za obvladovanje kriznih situacij v
veterinarstvu, kadrovske zmogljivosti, delovne izkušnje zaposlenih, osnova za
izračun cen za opravljanje veterinarskih dejavnosti iz javnega razpisa ter
izvajanje koncesije v skladu s predpisi v zadnjih petih letih. Ovrednotenje
prednostnih meril določi VURS v javnem razpisu. 
(6) Ob izenačenosti pogojev iz prejšnjega odstavka VURS
pozove prijavitelje, da predložijo sporazum o določitvi območja po posameznih
občinah. Če v 30 dneh od poziva stranke ne predložijo sporazuma, VURS določi
veterinarsko organizacijo za območje posamezne občine glede na kadrovske
zmogljivosti, njeno bližino in dostopnost. 
(7) Če bi del območja upravne enote ostal izvzet,
veterinarska organizacija, ki uveljavlja ostalo območje upravne enote, pa
izpolnjuje kadrovske pogoje za celotno območje upravne enote, mora prevzeti
območje celotne upravne enote. Če kadrovskih pogojev za celotno območje ne
izpolnjuje, VURS določi drugo najbližjo veterinarsko organizacijo, ki
izpolnjuje pogoje. 
(8) Veterinarske organizacije, ki pridobijo koncesijo iz tega
člena, morajo ves čas trajanja koncesijskega razmerja izpolnjevati kadrovske
pogoje iz tretjega odstavka tega člena in ostale pogoje, ki jih določa
pravilnik, ki ureja pogoje, ki jih morajo izpolnjevati veterinarske
organizacije, in o postopku njihove verifikacije.
4. člen
(NVI in laboratoriji)
Izvajanje dejavnosti, ki se financirajo iz proračunskih
sredstev in jih zagotavljajo Nacionalni veterinarski inštitut Veterinarske
fakultete Univerze v Ljubljani (NVI) in laboratoriji s koncesijo, mora biti
organizirano tako, da je zagotovljena pokritost za območje celotne Republike
Slovenije.
5. člen
(posebne koncesije)
(1) Za izvajanje dejavnosti, ki se financirajo iz
proračunskih sredstev, na velikih obratih rej živali (farmah), ki so v lasti
pravnih oseb, in kmetijskih gospodarstvih, ki vzrejajo njihove živali
(kooperacijske reje), VURS razpiše posebno koncesijo. Za velik obrat se šteje
reja z najmanj 3000 GVŽ/leto po preračunu, ki je določen v prilogi pravilnika,
ki ureja pristojbine v veterinarstvu. 
(2) Za izvajanje javne veterinarske službe v živalskih
vrtovih, zavetiščih za zapuščene živali in odobrenih osemenjevalnih središčih
ter vzrejališčih plemenskih živali se lahko za živali, ki so v njihovi oskrbi,
razpiše koncesija po preveritvi izpolnjevanja pogojev, ki so predpisani za
veterinarske organizacije, ki opravljajo enako dejavnost.
6. člen
(Policija in Slovenska vojska)
Ne glede na določbe te uredbe VURS odobri izvajanje
veterinarskih dejavnosti na celotnem območju Republike Slovenije za lastne
potrebe Policije in Slovenske vojske, če izpolnjujejo pogoje glede prostorov,
kadra in opreme v skladu s pravilnikom, ki ureja pogoje, ki jih morajo
izpolnjevati veterinarske organizacije, in o postopku njihove verifikacije.
7. člen
(mreža odobrenih veterinarjev)
(1) Določbe 3. člena te uredbe veljajo tudi za teritorialno
porazdelitev izvajalcev nalog odobrenih veterinarjev, ki se financirajo iz
proračunskih sredstev VURS. 
(2) Javni razpis za opravljanje nalog odobrenih veterinarjev
izvede VURS po izvedbi izobraževanj v skladu s pravilnikom, ki ureja pogoje in
postopek prenosa posameznih nalog, ki jih opravljajo odobreni veterinarji.
Pogodba se sklene po pravnomočnosti odločbe o izbiri.
8. člen
(trajanje koncesijskega razmerja)
(1) Koncesijsko razmerje nastane z dnem, določenim s
koncesijsko pogodbo, ki se sklene na podlagi pravnomočne odločbe o izbiri
koncesionarja. 
(2) Koncesije se v skladu s to uredbo podeljujejo za obdobje
10 let. 
(3) Ne glede na prejšnji odstavek prenehajo koncesijske
pogodbe za izvajanje dejavnosti, ki se financirajo iz proračunskih sredstev,
30. septembra v desetem letu od objave javnega razpisa. 
(4) Če odločba o izbiri koncesionarja dva meseca pred iztekom
koncesijske pogodbe iz prejšnjega odstavka še ni pravnomočna, VURS pozove
obstoječega koncesionarja za to območje, da poda izjavo, ali želi, da se
obstoječa koncesijska pogodba podaljša do sklenitve nove koncesijske pogodbe za
to območje. Če obstoječi koncesionar izjave ne poda, VURS za čas do sklenitve
nove koncesijske pogodbe v skladu z 10. členom te uredbe določi drugo veterinarsko
organizacijo. 
(5) Koncesijsko dejavnost morajo veterinarske organizacije
izvajati v skladu z veljavnimi predpisi in v rokih, ki jih določa VURS. 
(6) Določbe tega člena se smiselno uporabljajo tudi za
sklenitev pogodbe in trajanje izvajanja nalog odobrenih veterinarjev.
9. člen
(odvzem koncesije in pooblastil)
(1) Veterinarska organizacija s koncesijo na dodeljenem
območju ne sme odreči izvajanja tistih veterinarskih dejavnosti, za katere ima
podeljeno koncesijo, če to zahteva imetnik živali s tega območja ali če tako
odredi VURS. 
(2) Razloge in postopek za odvzem koncesije podrobneje določa
pravilnik, ki ureja prenehanje koncesije za opravljanje javne veterinarske
službe. 
(3) Razlogi za odvzem koncesije, ki so določeni v pravilniku,
ki ureja prenehanje koncesije, se smiselno uporabljajo tudi za razdrtje pogodbe
za izvajanje nalog odobrenih veterinarjev.
10. člen
(zagotovitev nemotenega izvajanja dejavnosti javne
veterinarske službe)
Če na posameznem območju Republike Slovenije ni zagotovljeno
izvajanje dejavnosti javne veterinarske službe, morajo opravljanje teh
dejavnosti nemudoma zagotoviti veterinarske organizacije, ki jih določi VURS.
11. člen
(naravne in druge nesreče, vojno in izredno stanje)
V primeru naravnih in drugih nesreč, vojne, pojava kužnih
bolezni in drugih izrednih stanjih, ter ko je potrebno, da se zaščiti zdravje
ljudi in živali, morajo koncesionarji in izvajalci nalog odobrenih veterinarjev
zagotoviti izvajanje veterinarskih dejavnosti v skladu z ukrepi, ki jih
naložijo organi, ki so pristojni za ukrepanje v navedenih okoliščinah.
12. člen
(ostali javni razpisi)
Za veterinarske dejavnosti, ki niso financirane iz
proračunskih sredstev VURS, se koncesija podeljuje na podlagi javnega razpisa
skozi vse leto (odprt javni razpis).
13. člen
(prehodne določbe)
(1) Prvi javni razpis po tej uredbi za podelitev koncesije za
izvajanje dejavnosti, ki se financirajo iz proračunskih sredstev, objavi VURS
najpozneje 31. maja 2010, to je šest mesecev pred potekom zadnje koncesije,
vezane na območje Republike Slovenije glede izvajanja preventivnih pregledov in
vakcinacij v tekočem letu. 
(2) Do sklenitve prvih koncesijskih pogodb po tej uredbi se
obstoječe koncesijske pogodbe podaljšajo v skladu s četrtim odstavkom 8. člena
te uredbe. 
(3) Veterinarske organizacije, ki imajo ob uveljavitvi te
uredbe sklenjene koncesijske pogodbe za opravljanje veterinarskih dejavnosti,
ki se ne financirajo iz proračunskih sredstev VURS, in želijo te dejavnosti
opravljati neprekinjeno še naprej, se morajo prijaviti na javni razpis iz
prejšnjega člena najpozneje dva meseca pred prenehanjem koncesijskih pogodb.
14. člen
(dokončanje postopkov)
Postopki, ki so bili začeti pred uveljavitvijo te uredbe, se
dokončajo v skladu z določbami te uredbe.
15. člen
(sprememba teritorija občin)
Območja, dodeljena na javnem razpisu v skladu s to uredbo,
ostanejo v veljavi do prenehanja koncesijske pogodbe.
16. člen
(prenehanje veljavnosti)
Z uveljavitvijo te uredbe preneha veljati Uredba o mreži
javne veterinarske službe (Uradni list RS, št. 34/98, 33/01 – ZVet-1 in 93/05 –
ZVMS).
17. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-14/2008/7
Ljubljana, dne 22. maja 2008
EVA 2008-2311-0077
Vlada Republike Slovenije
Janez Janša l.r. 
Predsednik