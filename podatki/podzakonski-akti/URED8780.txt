I. SPLOŠNE DOLOČBE
1. člen
(vsebina uredbe)
Ta uredba določa način in pogoje dodelitve
nadomestila za kritje posrednih stroškov zaradi stroškov emisij toplogrednih
plinov v korist določenih sektorjev ali delov sektorjev, ki so izpostavljeni
tveganju premestitve emisij CO2, iz preglednice 1 iz
Priloge 1, ki je sestavni del te uredbe (v nadaljnjem besedilu: nadomestilo),
podrobnejši namen porabe nadomestila in način ugotavljanja njegove namenske
porabe v skladu s šestim odstavkom 10.a člena Direktive 2003/87/ES Evropskega
parlamenta in Sveta z dne 13. oktobra
2003 o vzpostavitvi sistema za trgovanje s pravicami do emisije toplogrednih
plinov v Skupnosti in o spremembi Direktive Sveta 96/61/ES (UL L št. 275 z
dne 25. 10. 2003, str. 32), zadnjič
spremenjene z Delegirano uredbo Komisije (EU) 2021/1416 z dne 17. junija 2021 o spremembi Direktive 2003/87/ES
Evropskega parlamenta in Sveta glede izključitve dohodnih letov iz Združenega
kraljestva iz sistema EU za trgovanje z emisijami (UL L št. 305 z dne 31. 8.
2021, str. 1).
2. člen
(pomen izrazov)
Izrazi, uporabljeni v tej uredbi, pomenijo:
1.     
električna energija iz nizkoogljičnih virov je električna energija iz
obnovljivih virov energije ali električna energija iz jedrskih procesov;
2.     
električna energija iz obnovljivih virov energije je električna energija
iz obnovljivih virov energije iz zakona, ki ureja spodbujanje rabe obnovljivih
virov energije;
3.     
energija iz obnovljivih virov je energija iz obnovljivih virov iz
zakona, ki ureja spodbujanje rabe obnovljivih virov energije;
4.     
merilni instrument je merilni instrument iz zakona, ki ureja meroslovje;
5.     
odločba o potrditvi načrta metodologije spremljanja je potrditev načrta
metodologije spremljanja iz Delegirane uredbe Komisije (EU) 2019/331 z dne 19. decembra 2018 o določitvi prehodnih pravil za
usklajeno brezplačno dodelitev pravic do emisije na ravni Unije v skladu s
členom 10a Direktive 2003/87/ES Evropskega parlamenta in Sveta (UL L št. 59 z dne 27. 2.
2019, str. 8) v zvezi s predpisom, ki ureja izvajanje delegirane uredbe EU o
določitvi prehodnih pravil za usklajeno brezplačno dodelitev pravic do emisije
na ravni Evropske unije;
6.     
podnaprava je podnaprava iz odločbe o potrditvi načrta metodologije
spremljanja;
7.     
prihranek energije je prihranek energije iz zakona, ki ureja učinkovito
rabo energije;
8.     
proizvod je proizvod iz sektorja ali podsektorja iz preglednice 1 iz
Priloge 1 te uredbe, in je bila pri njegovi proizvodnji porabljena električna
energija;
9.     
projekt proizvodnje energije iz obnovljivih virov je projekt, ki
vključuje naložbo v proizvodnjo energije iz obnovljivih virov na ozemlju
Republike Slovenije;
10.  
ukrep izboljšanja energetske učinkovitosti je ukrep, kot je opredeljen
za javni in storitveni sektor ali industrijo v predpisu, ki ureja zagotavljanje
prihrankov energije.
II. NAČIN IN POGOJI ZA DODELITEV NADOMESTILA
3. člen
(upravičenec do nadomestila)
(1) Upravičenec
do nadomestila za kritje posrednih stroškov zaradi stroškov emisij toplogrednih
plinov (v nadaljnjem besedilu: upravičenec) je:
a)     upravljavec naprave, ki ima pravnomočno dovoljenje za izpuščanje
toplogrednih plinov in v podnapravi te naprave proizvaja proizvod,
b)     upravljavec naprave, ki ima pravnomočno dovoljenje za izpuščanje
toplogrednih plinov za malo napravo in v podnapravi te male naprave proizvaja
proizvod, ali
c)     malo ali srednje podjetje, ki ustreza merilom za mikro, majhne in
srednje družbe iz zakona, ki ureja gospodarske družbe, ter proizvaja proizvod v
napravi,
ki zagotavlja proces
spremljanja podatkov o dejanski proizvodnji proizvoda in dejansko porabljeni
električni energiji na način, da bosta zagotovljeni verodostojnost in
sledljivost podatkov v skladu s standardom SIST EN ISO 9001, SIST EN ISO 14001,
SIST EN ISO 50001 ali drugim enakovrednim evropskim ali mednarodno priznanim
standardom, in ki izpolnjuje obveznost izvedbe energetskih pregledov iz zakona,
ki ureja učinkovito rabo energije, če to obveznost ima.
(2) Proces
spremljanja podatkov iz prejšnjega odstavka vključuje zlasti podatke o
uporabljenih merilnih instrumentih ter odčitke s teh merilnih instrumentov o
dejanski proizvodnji proizvoda in dejansko porabljeni električni energiji pri
proizvodnji tega proizvoda za posamezno koledarsko leto.
4. člen
(vloga za izdajo odločbe o pravici do
nadomestila)
(1) Upravičenec
uveljavlja pravico do nadomestila z vlogo za izdajo odločbe o pravici do
nadomestila na izpolnjenem obrazcu iz Priloge 2,
ki je sestavni del te uredbe, ki jo skupaj z zahtevanimi prilogami vloži pri
ministrstvu, pristojnemu za okolje (v nadaljnjem besedilu: ministrstvo).
(2) Upravičenec
pri ministrstvu vloži vlogo iz prejšnjega odstavka najpozneje do 30. septembra 2024.
5. člen
(odločba o pravici do nadomestila)
(1) Ministrstvo
izda odločbo o pravici do nadomestila upravičencu za obdobje do 31. decembra 2024, ki vsebuje:
1.     
firmo in poslovni naslov upravičenca,
2.     
številko pravnomočnega dovoljenja za izpuščanje toplogrednih plinov, če
ga upravičenec ima,
3.     
številko pravnomočne odločbe o potrditvi načrta metodologije
spremljanja, če jo upravičenec ima,
4.     
kodo dejavnosti NACE in kodo proizvoda upravičenca PRODCOM,
5.     
zahtevo za nadaljnje izpolnjevanje obveznosti iz 3. člena te uredbe
in
6.     
zahteve za izvedbo ukrepov iz 6. člena
te uredbe.
(2) Upravičenec
ministrstvo obvesti o vsaki spremembi v zvezi s 1. do 4. točko prejšnjega
odstavka in v zvezi z izpolnjevanjem zahtev iz 5. in 6. točke prejšnjega
odstavka najpozneje v 15 dneh od nastanka
te spremembe, kar dokazuje s potrdilom o oddani pošiljki, pri čemer navede tudi
datum spremembe.
6. člen
(ukrepi)
(1) Upravičenec,
ki ima pravnomočno odločbo iz prejšnjega člena, mora zmanjšati ogljični odtis
porabe električne energije na svoji napravi tako, da vsaj 30 % porabe
električne energije na napravi v preteklem koledarskem letu zagotovi iz
nizkoogljičnih virov.
(2) Upravičenec
najpozneje v dveh letih od prejema zadnjega nadomestila zagotovi porabo
celotnega nadomestila, ki ga je prejel za celotno obdobje upravičenosti do
nadomestila, za projekte proizvodnje energije iz obnovljivih virov na ozemlju
Republike Slovenije, za ukrepe izboljšanja energetske učinkovitosti na svoji
napravi ali za neposredne ali posredne naložbe za zmanjševanje procesnih emisij
toplogrednih plinov ter emisij drugih onesnaževal na svoji napravi.
(3) Upravičenec
je zadostil ukrepom iz prejšnjega odstavka, če:
a)     za projekte proizvodnje energije iz obnovljivih virov do izteka
roka iz prejšnjega odstavka ministrstvu predloži račune za izvedbo projekta,
uporabno dovoljenje in druga dokazila o izvedbi projekta (fotografije projekta
ipd.);
b)     za ukrepe izboljšanja energetske učinkovitosti do izteka roka iz
prejšnjega odstavka ministrstvu sporoči podatek o prihranku energije, ki je
posledica izvedenega ukrepa, ter mu pošlje račune za izvedbo in druga dokazila
o izvedbi projekta (fotografije projekta ipd.) ali
c)     za neposredne ali posredne naložbe za zmanjševanje procesnih emisij
toplogrednih plinov ter emisij drugih onesnaževal do izteka roka iz prejšnjega
odstavka ministrstvu predloži račune v zvezi z izvedbo naložbe, fotografije
naložbe ter podroben opis in oceno, kako in v kolikšni meri je izvedena naložba
prispevala k zmanjševanju procesnih emisij toplogrednih plinov oziroma emisij
drugih onesnaževal.
7. člen
(vloga za izdajo odločbe o višini
nadomestila)
Upravičenec, ki ima pravnomočno odločbo iz
prvega odstavka 5. člena te uredbe, pri
ministrstvu vloži vlogo za izdajo odločbe o višini nadomestila za preteklo
koledarsko leto na izpolnjenem obrazcu iz Priloge 3,
ki je sestavni del te uredbe, skupaj z dokazili in izjavo, najpozneje do 30. aprila tekočega leta in ne prej kot 31. marca tekočega leta.
8. člen
(odločba o višini nadomestila)
(1) Ministrstvo
izda odločbo o višini nadomestila za celotno preteklo koledarsko leto, če
upravičenec:
1.     
ni prejemnik preveč izplačane pomoči po pravilu de minimis;
2.     
ni prejemnik katere koli druge dovoljene državne pomoči, povezane s
posrednimi stroški iz te uredbe, ki se delno ali v celoti prekrivajo, ali
katere koli druge dovoljene državne pomoči brez opredeljivih upravičenih
stroškov, razen če taka kumulacija ne povzroči prekoračitve maksimalne
intenzivnosti pomoči iz drugega odstavka tega člena;
3.     
na dan vložitve vloge iz prejšnjega člena nima neporavnanih zapadlih
davčnih obveznosti in drugih denarnih nedavčnih obveznosti v skladu z zakonom,
ki ureja finančno upravo, katerih vrednost presega 50 eurov;
4.     
predloži vse obračune davčnih odtegljajev za dohodke iz delovnega
razmerja za zadnjih pet let do dneva vložitve vloge iz prejšnjega člena;
5.     
ni podjetje v težavah v skladu s Smernicami o državni pomoči za
reševanje in prestrukturiranje podjetij v težavah (UL C št. 249 z dne 31. 7.
2014, str. 1);
6.     
ni podjetje, ki je naslovnik neporavnanega naloga za izterjavo zaradi
predhodne odločbe Evropske komisije, ki je pomoč razglasila za nezakonito in
nezdružljivo s skupnim trgom, in
7.     
izpolnjuje zahteve iz prvega odstavka 6. člena
te uredbe.
(2) Odločba
o višini nadomestila iz prvega odstavka tega člena vsebuje višino nadomestila,
ki jo ministrstvo izračuna za celotno preteklo koledarsko leto na podlagi
podatkov o posameznem proizvodu iz vloge iz prejšnjega člena in ob upoštevanju:
1.     
referenčnega koeficienta učinkovitosti porabe električne energije iz
preglednice 2 iz Priloge 1 te uredbe,
izračunanega kot:
Amax(t) =
Ai(t) x C x P(t–1) x E(t) x AO(t)
kjer je:
- 
Amax(t) višina nadomestila za
preteklo leto, izražena v eurih (v nadaljnjem besedilu: Amax(t)),
- 
Ai(t) maksimalna intenzivnost
pomoči, izražena kot delež, vendar ne več kot 0,75 (v nadaljnjem besedilu: Ai(t)),
- 
C faktor emisij CO2, ki znaša 0,69
tCO2/MWh (v nadaljnjem besedilu: C),
- 
P(t-1) cena nestandardizirane
terminske pogodbe za pravico do emisije, izražena v eurih, ki pomeni navadno
povprečje dnevnih cen enoletnih nestandardiziranih terminskih pogodb za pravico
do emisije (zaključni tečaj) za dobavo v decembru tistega leta, za katerega se
odobri pomoč, opazovano na skupni borzi CO2 v EU od 1. januarja
do 31. decembra leta, ki je pred letom,
za katerega se dodeli pomoč (v nadaljnjem besedilu: P(t-1)),
- 
E(t) referenčni koeficient
učinkovitosti porabe električne energije za proizvod, izražen v MWh/t, iz
preglednice 2 iz Priloge 1 te uredbe (v nadaljnjem besedilu: E(t)),
- 
AO(t) dejanska proizvodnja
proizvoda v napravi v preteklem letu, pri kateri se je porabila električna
energija, izražena v tonah (v nadaljnjem besedilu: AO(t)),
ali
2.     
referenčnega koeficienta učinkovitosti pri medsebojni izmenljivosti
goriva in električne energije iz preglednice 3 iz Priloge 1 te uredbe,
izračunanega kot:
Amax(t) =
Ai(t) x C x P(t–1) x Eiz(t) x AO(t)
kjer je:
- 
Eiz(t) referenčni
koeficient učinkovitosti pri medsebojni izmenljivosti goriva in električne
energije (v nadaljnjem besedilu: Eiz(t)), izračunan kot:
kjer je:
- 
RV(t) referenčna
vrednost za proizvod ob upoštevanju izmenljivosti goriva in električne
energije, izražena v tCO2/t
iz preglednice 3 iz Priloge 1 te uredbe
(v nadaljnjem besedilu: RV(t)),
- 
Y(t) delež
posrednih emisij, izražen kot razmerje med povprečno količino posrednih emisij
in povprečno količino skupnih emisij za proizvodnjo proizvoda v letih
2014–2018; oziroma delež posrednih emisij, izražen kot razmerje med količino
posrednih emisij in skupnih emisij za proizvodnjo proizvoda v preteklem
koledarskem letu, če je upravičenec začel proizvajati proizvod po 30. juniju 2019,
ali
3.     
referenčnega koeficienta učinkovitosti porabe nadomestne električne
energije, in sicer za proizvode, ki spadajo v upravičene sektorje iz
preglednice 1 iz Priloge 1 te uredbe, vendar zanje v preglednicah 2 in 3 iz
Priloge 1 te uredbe ni določen koeficient učinkovitosti porabe električne
energije, izračunanega kot:
Amax(t) = Ai(t) x C x P(t–1) x EF(t) x AEC(t)
kjer je:
- 
EF(t) referenčni
koeficient učinkovitosti porabe nadomestne električne energije, izražen v
MWh/t, iz preglednice 4 iz Priloge 1 (v nadaljnjem besedilu: EF(t)),
- 
AEC(t) dejansko
porabljena električna energija za proizvodnjo proizvoda v preteklem koledarskem
letu, izražena v MWh.
(3) Ministrstvo
ceno nestandardizirane terminske pogodbe za pravico do emisije za preteklo
koledarsko leto objavi v Uradnem listu Republike Slovenije in na osrednjem
spletnem mestu državne uprave gov.si najpozneje do 28. februarja
tekočega leta.
(4) Ministrstvo
odločbo iz prvega odstavka tega člena pošlje inšpekciji, pristojni za varstvo
okolja.
(5) Upravičenec
je prejemnik državne pomoči v višini izplačila nadomestila na podlagi sheme
državne pomoči SAXXXX.
(6) Minister,
pristojen za okolje, s sklepom določi Ai(t),
izraženo kot delež, na podlagi razmerja med višino sredstev iz veljavnega
programa iz petega odstavka 183. člena
Zakona o varstvu okolja (v nadaljnjem besedilu: program), in vsoto višin
nadomestil, izračunano na podlagi prejetih vlog iz 7. člena
te uredbe, in ta sklep objavi v Uradnem listu Republike Slovenije ter na
osrednjem spletnem mestu državne uprave gov.si najpozneje do 1. junija tekočega koledarskega leta za preteklo
koledarsko leto. Če je v skladu s programom na voljo dovolj sredstev, Ai(t) znaša 0,75.
9. člen
(izplačilo nadomestila)
Ministrstvo upravičencu, ki ima pravnomočno
odločbo iz prvega odstavka prejšnjega člena, izplača nadomestilo na
transakcijski račun upravičenca najpozneje v dveh mesecih od pravnomočnosti te
odločbe.
10. člen
(prenehanje pravice do nadomestila)
(1) Upravičencu
preneha veljati pravica do nadomestila, če se ugotovi, da:
-       
so bili v vlogi iz 4. ali 7. člena
te uredbe navedeni neresnični podatki,
-       
ni izpolnil obveznosti iz drugega odstavka 5. člena
te uredbe ali
-       
v roku iz drugega odstavka 6. člena
te uredbe ne zagotovi ali izkaže porabe prejetega nadomestila pod pogoji iz
drugega in tretjega odstavka 6. člena te
uredbe.
(2) Ministrstvo
v primeru iz prejšnjega odstavka upravičencu najpozneje v enem mesecu od
ugotovitve nepravilnosti izda odločbo o prenehanju pravice do nadomestila, s
katero ugotovi, kdaj so nastopili razlogi za prenehanje pravice do nadomestila.
(3) Ministrstvo
v primerih iz prve in druge alineje prvega odstavka tega člena upravičencu z
odločbo iz prejšnjega odstavka odredi vračilo neupravičeno prejetega
nadomestila, ki se vplača na podračun javnofinančnih prihodkov v skladu s
predpisom, ki ureja podračune ter način plačevanja obveznih dajatev in drugih
javnofinančnih prihodkov, najpozneje v osmih dneh od pravnomočnosti te odločbe.
(4) Ministrstvo
v primeru iz tretje alineje prvega odstavka tega člena upravičencu z odločbo iz
drugega odstavka tega člena odredi vračilo deleža prejetega nadomestila, ki ga
je prejel za celotno obdobje upravičenosti do nadomestila, za katerega ni
zagotovil oziroma izkazal porabe v skladu z drugim in tretjim odstavkom 6. člena te uredbe.
(5) Upravičenec,
ki mu je odločba o pravici do nadomestila prenehala veljati na podlagi tretjega
odstavka tega člena, trajno izgubi pravico do pridobitve odločbe o pravici do
nadomestila.
11. člen
(preplačila in podplačila)
(1) Če
se ugotovi, da je v odločbi iz 8. člena
te uredbe prišlo do napake v izračunu višine nadomestila, ministrstvo
najpozneje v enem mesecu od ugotovitve nepravilnosti po uradni dolžnosti
spremeni to odločbo z navedbo pravilne višine nadomestila ter na podlagi novega
izračuna odredi vračilo preplačila upravičencu ali doplača podplačilo do nove
izračunane višine v spremenjeni odločbi.
(2) Vračilo
preplačila iz prejšnjega odstavka upravičenec vplača na podračun javnofinančnih
prihodkov v skladu s predpisom, ki ureja podračune ter način plačevanja
obveznih dajatev in drugih javnofinančnih prihodkov, najpozneje v osmih dneh od
pravnomočnosti spremenjene odločbe iz prejšnjega odstavka.
(3) Doplačilo
iz prvega odstavka tega člena ministrstvo vplača na transakcijski račun
upravičenca najpozneje v osmih dneh od pravnomočnosti spremenjene odločbe iz
prvega odstavka tega člena.
12. člen
(nadzor)
Nadzor nad izvajanjem te uredbe opravlja
inšpekcija, pristojna za okolje.
13. člen
(prekrški)
(1) Z
globo od 50.000 do 250.000 eurov se za prekršek kaznuje pravna oseba, če pa se
pravna oseba po zakonu, ki ureja gospodarske družbe, šteje za srednjo ali
veliko gospodarsko družbo, pa z globo od 100.000 do 500.000 eurov, če v vlogi
iz 4. člena ali 7. člena te uredbe navede neresnične podatke.
(2) Z
globo od 30.000 do 150.000 eurov se za prekršek iz prvega odstavka tega člena
kaznuje samostojni podjetnik posameznik oziroma posameznik, ki samostojno
opravlja dejavnost.
(3) Z
globo od 2.000 do 10.000 eurov se za prekršek iz prvega odstavka tega člena
kaznuje tudi odgovorna oseba pravne osebe ali odgovorna oseba samostojnega
podjetnika posameznika ali odgovorna oseba posameznika, ki samostojno opravlja
dejavnost.
III. PREHODNI IN KONČNA DOLOČBA
14. člen
(1) Vloga
iz 7. člena te uredbe se za leto 2022
vloži pri ministrstvu najpozneje do 31. julija
2023.
(2) Minister,
pristojen za okolje, prvič s sklepom določi Ai(t),
izraženo kot delež, na podlagi razmerja med višino sredstev iz veljavnega
programa in vsoto višin nadomestil, izračunano na podlagi prejetih vlog iz 7. člena te uredbe, in ta sklep objavi v Uradnem
listu Republike Slovenije ter na osrednjem spletnem mestu državne uprave gov.si
najpozneje do 1. septembra 2023 za preteklo koledarsko leto.
15. člen
(začetek in konec veljavnosti ter
podaljšanje uporabe)
Ta uredba začne veljati naslednji dan po
objavi v Uradnem listu Republike Slovenije in velja do
31. decembra 2025, določbe drugega, tretjega in četrtega odstavka 10. člena ter 11. do 13. člena
te uredbe pa se uporabljajo do 31. januarja
2028.
Št. 00704-72/2023
Ljubljana, dne 23. februarja
2023
EVA 2023-2570-0006
Vlada Republike Slovenije
dr. Robert Golob
predsednik

Priloga 1:
Preglednica 1: Sektorji in deli sektorjev, ki so
izpostavljeni tveganju premestitve emisij CO2, Preglednica 2: Posamezni
proizvod in vrednost njegovega E(t) Preglednica 3: Posamezni
proizvod in njegova RV(t, Preglednica 4: EF(t) za
proizvode, za katere ni določen referenčni koeficient učinkovitosti porabe
električne energije
Priloga 2: Vloga
za izdajo odločbe o pravici do nadomestila
Priloga 3: Vloga
za izdajo odločbe o višini nadomestila