1. člen
(vsebina sklepa)
Ta sklep predpisuje uporabo specifičnih parametrov, ki jih v
oddelku 12 »Parametri, specifični za posamezno podjetje « poglavja V »Zahtevani
solventnostni kapital – standardna formula« naslova I »Zahteve glede
vrednotenja in kapitalske zahteve na podlagi tveganja (steber I), boljše
upravljanje (steber II) in večja preglednost (steber III)« ureja Delegirana
uredba Komisije (EU) 2015/35 z dne 10. oktobra 2014 o dopolnitvi Direktive
2009/138/ES Evropskega parlamenta in Sveta o začetku opravljanja in opravljanju
dejavnosti zavarovanja in pozavarovanja (Solventnost II) (UL L št. 12 z dne
17. januarja 2015, v nadaljnjem besedilu: Delegirana uredba).
2. člen
(splošna določba)
Pojem zavarovalnica se v besedilu sklepa uporablja za
zavarovalnice in za pozavarovalnice iz prvega oziroma drugega odstavka 8.
člena, pojem skupina pa za zavarovalniško skupino iz 19. člena Zakona o
zavarovalništvu (Uradni list RS, št. 93/15, v nadaljnjem besedilu: ZZavar-1).
3. člen
(strokovna presoja)
Zavarovalnice lahko za namen določanja specifičnih parametrov
uporabijo predpostavke na podlagi strokovne presoje le kot prilagoditev
obstoječih podatkov in ne kot nadomestilo za manjkajoče podatke in prilagojeni
podatki v večjem obsegu izpolnjujejo pogoje iz 219. člena Delegirane uredbe,
pri čemer na zahtevo Agencije za zavarovalni nadzor navedeno dokažejo.
4. člen
(merila)
Zavarovalnice zagotovijo, da so merila za popolnost, točnost in
ustreznost podatkov iz 219. člena Delegirane uredbe izpolnjena ne glede na
pomembnost segmenta, za katerega so uporabljeni specifični parametri,
določenega v drugem odstavku poglavja A. Opredelitev pojmov in oznak iz Priloge
XVII k Delegirani uredbi.
5. člen
(prilagoditve za večjo ustreznost podatkov)
V skladu s 3. členom tega sklepa zavarovalnice pri določanju specifičnih
parametrov pretekle podatke po potrebi prilagodijo s ciljem odprave učinkov
tveganj, ki niso pomembni vsaj v obdobju prihodnjih dvanajstih mesecev.
6. člen
(prilagoditev podatkov za odpravo učinka katastrofalnih
dogodkov in upoštevanje pozavarovanja)
(1) Zavarovalnice oblikujejo notranje politike in
postopke za:
-       
opredelitev zavarovalnin (skupnih izgub, kot jih določa točka(a) prvega
odstavka poglavja B Priloge XVII k Delegirani uredbi) zaradi katastrofalnih
dogodkov;
-       
prilagoditev podatkov v skladu s točko (e) drugega odstavka poglavja B
Priloge XVII k Delegirani uredbi;
-       
prilagoditev podatkov v skladu s točko (d) drugega odstavka poglavja B,
točko (c) drugega odstavka poglavja C in točko (f) drugega odstavka poglavja D
Priloge XVII k Delegirani uredbi.
(2) Zavarovalnice zagotovijo, da so spremembe
samopridržkov za neproporcionalno pozavarovanje, če vplivajo na nestanovitnost
tveganj škodnih rezervacij, ustrezno upoštevane.
7. člen
(izračun prilagoditve neproporcionalnega pozavarovanja v okviru
tveganja premije)
Zavarovalnice pri določanju prilagoditvenega faktorja za
učinek neproporcionalnega pozavarovanja, kot je določeno v iii. alineji točke
(a) prvega odstavka in iii. alineji točke (c) prvega odstavka 218. člena
Delegirane uredbe, zagotovijo, da so bruto in neto podatki neproporcionalnega
pozavarovanja za obdobje prihodnjih dvanajstih mesecev v skladu s 3. do 6.
členom tega sklepa.
8. člen
(stalna skladnost)
(1) Zavarovalnice v okviru lastne ocene tveganj in
solventnosti spremljajo svojo skladnost z zahtevami glede uporabe specifičnih
parametrov.
(2) Zavarovalnice v okviru poročila o lastni oceni
tveganj in solventnosti Agencijo za zavarovalni nadzor obvestijo, če je prišlo
do kakšnih pomembnih sprememb informacij, vključenih v vlogo za odobritev
uporabe parametrov, specifičnih za posamezno podjetje, za nadomestitev
podskupine parametrov v standardni formuli iz prvega odstavka 1. člena
Izvedbene uredbe Komisije (EU) 2015/498 z dne 24. marca 2015 o določitvi
izvedbenih tehničnih standardov v zvezi s postopkom za nadzorno odobritev
uporabe parametrov, specifičnih za posamezno podjetje, v skladu z Direktivo
2009/138/ES Evropskega parlamenta in Sveta (v nadaljnjem besedilu: vloga), in
predložijo ustrezne podrobnosti o kakršnih koli pomembnih spremembah.
(3) Če se zaradi uporabe novih podatkov pomembno
spremenijo informacije, vključene v vlogo, zavarovalnice na zahtevo Agencije za
zavarovalni nadzor zagotovijo vse podrobnosti o izračunu specifičnih
parametrov, ki je bil izveden z uporabo novega nabora podatkov, in vse potrebne
informacije, ki dokazujejo, da je izračun ustrezen.
(4) Če zavarovalnice ugotovijo, da za namen
izpolnjevanja zahtev o kalibraciji iz četrtega in petega odstavka
203. člena ZZavar-1 druga standardizirana metoda zagotavlja natančnejše
rezultate, vložijo novo vlogo za uporabo te alternativne standardizirane metode,
kot jih opredeljuje 220. člen Delegirane uredbe.
9. člen
(odprava neskladnosti)
(1) V primeru neskladnosti z zahtevami glede uporabe
specifičnih parametrov Agencija za zavarovalni nadzor odloči, ali je
zavarovalnica neskladnost sposobna odpraviti v treh mesecih.
(2) Pri odločitvi iz prejšnjega odstavka Agencija za
zavarovalni nadzor upošteva stopnjo in obseg neskladnosti, čas, ki bo potreben
za njeno odpravo, in ukrepe, ki jih namerava zavarovalnica sprejeti za to, da
bo ponovno izpolnjevala zahteve glede uporabe specifičnih parametrov.
(3) Kadar neskladnosti ni mogoče odpraviti v treh
mesecih, Agencija za zavarovalni nadzor prekliče odobritev uporabe specifičnih
parametrov.
(4) V primeru preklica odobritve uporabe specifičnih
parametrov zavarovalnice izračunajo zahtevani solventnostni kapital z uporabo
standardnih parametrov in v primeru, da želijo uporabljati specifične
parametre, vložijo novo vlogo.
10. člen
(zahteva Agencije za zavarovalni nadzor glede uporabe
parametrov, specifičnih za posamezno podjetje)
(1) V primeru, ko Agencija za zavarovalni nadzor v
skladu z 217. členom ZZavar-1 od zavarovalnice zahteva, da uporabi Uradni list
Republike Slovenije Št. 21 / 18. 3. 2016 / Stran 2629 parametre, prilagojene
zavarovalnici oziroma njenim privzetim tveganjem, za izračun zahtevanega
solventnostnega kapitala, v skladu s šestim odstavkom 206. člena ZZavar-1, mora
zavarovalnici sporočiti, katere parametre iz 218. člena Delegirane uredbe je
treba nadomestiti, pri čemer Agencija za zavarovalni nadzor določi razumen rok
za predložitev vloge.
(2) Zavarovalnica po prejetju zahteve iz prejšnjega
odstavka analizira standardizirane metode, ki so na voljo v skladu z 220. členom
Delegirane uredbe.
11. člen
(znatno odstopanje)
(1) Agencija za zavarovalni nadzor pri ugotavljanju
obstoja znatnega odstopanja iz 217. člena ZZavar-1, upošteva:
-       
ugotovitve, ki izhajajo iz nadzora,
-       
naravo, vrsto in obseg odstopanja,
-       
verjetnost in resnost kakršnega koli negativnega učinka na zavarovalce
oziroma zavarovance,
-       
stopnjo občutljivosti predpostavk, s katerimi je povezano odstopanje ter
-       
pričakovano trajanje in nestanovitnost odstopanja v času trajanja
odstopanja.
(2) Agencija za zavarovalni nazor izvede analizo iz
prvega odstavka na ravni vsakega segmenta, za katerega je mogoča uporaba
specifičnih parametrov, določenega v drugem odstavku poglavja A. Opredelitev
pojmov in oznak iz Priloge XVII k Delegirani uredbi.
12. člen
(vloga za odobritev uporabe parametrov, specifičnih za
posamezno skupino)
(1) Vloga za odobritev uporabe parametrov, specifičnih
za posamezno skupino, vsebuje najmanj informacije, zahtevane v tretjem in
četrtem odstavku 1. člena Izvedbene uredbe Komisije (EU) 2015/498 z dne
24. marca 2015 o določitvi izvedbenih tehničnih standardov v zvezi s
postopkom za nadzorno odobritev uporabe parametrov, specifičnih za posamezno
podjetje, v skladu z Direktivo 2009/138/ES Evropskega parlamenta in Sveta (UL L
št. 79 z dne 25. marca 2015, str. 8), pri čemer se vsako sklicevanje na
„parametre, specifične za posamezno podjetje,“ šteje kot sklicevanje na
„parametre, specifične za posamezno skupino“.
(2) Na zahtevo Agencije za zavarovalni nadzor udeležena
zavarovalnica, zavarovalni holding ali mešani finančni holding predloži dodatne
informacije, kadar je to potrebno za oceno vloge.
13. člen
(obseg skupine, ki uporablja parametre, specifične
za posamezno skupino)
(1) Kadar se zahtevani solventnostni kapital skupine
izračuna na podlagi metode računovodske konsolidacije iz 390. člena ZZavar-1
ali kombinacije metode računovodske konsolidacije iz 390. člena ZZavar-1 in
metode odbitkov in združevanja iz 391. člena ZZavar-1, udeležena zavarovalnica,
zavarovalni holding ali mešani finančni holding uporabi parametre, specifične
za posamezno skupino, samo za konsolidirane podatke, izračunane v skladu s
točkami od (a) do (c) prvega odstavka 335. člena Delegirane uredbe.
(2) Kadar se zahtevani solventnostni kapital skupine
izračuna na podlagi metode odbitkov in združevanja iz 391. člena ZZavar-1,
udeležena zavarovalnica, zavarovalni holding ali mešani finančni holding ne sme
uporabiti parametrov, specifičnih za posamezno skupino.
(3) Če zavarovalnica v okviru izračuna solventnosti
skupine na podlagi metode odbitkov in združevanja iz 391. člena ZZavar-1
uporablja parametre, specifične za posamezno podjetje, se parametri, specifični
za posamezno podjetje, vključijo v izračun zahtevanega solventnostnega kapitala
skupine samo za tiste zavarovalnice, ki so dobile odobritev svojih nadzornih
organov.
14. člen
(kakovost podatkov na ravni skupine)
Udeležena zavarovalnica, zavarovalni holding ali mešani
finančni holding so Agenciji za zavarovalni nadzor, kadar je nadzornik skupine,
v vsakem trenutku sposobni dokazati, da sta narava poslovanja skupine in njen
profil tveganj dovolj podobna naravi poslovanja in profilu tveganj posameznih
zavarovalnic ter, da je zagotovljena skladnost med statističnimi
predpostavkami, na katerih temeljijo podatki, uporabljeni na ravni posameznih
zavarovalnic in na ravni skupine.
15. člen
(posvetovanje s kolegijem nadzornikov)
Med posvetovanjem, opredeljenim v tretjem odstavku 356. člena
Delegirane uredbe, Agencija za zavarovalni nadzor, kadar je nadzornik skupine,
in ostali nadzorni organi znotraj kolegija nadzornikov med drugim analizirajo
in obravnavajo reprezentativnost podatkov na ravni skupine ter ustreznost
uporabljene standardizirane metode.
16. člen
(informacije za kolegij nadzornikov)
(1) V primeru vloge za odobritev uporabe specifičnih
parametrov, ki jo predloži zavarovalnica, vključena v izračun solventnosti
skupine, Agencija za zavarovalni nadzor o prejemu in o svoji odločitvi obvesti
kolegij nadzornikov in ga v primeru zavrnitve obvesti o glavnih razlogih za
svojo odločitev.
(2) Pred sprejetjem končne odločitve o vlogi za uporabo
parametrov, specifičnih za posamezno skupino, Agencija za zavarovalni nadzor,
kadar je nadzornik skupine, preuči odločitve ostalih nadzornih organov o vlogah
za uporabo specifičnih parametrov posameznih zavarovalnic, vključenih v izračun
solventnosti skupine.
17. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-16/2016-6
Ljubljana, dne 8. marca 2016
EVA 2016-1611-0045
Predsednik strokovnega sveta
Agencije za zavarovalni nadzor
Sergej Simoniti l.r.