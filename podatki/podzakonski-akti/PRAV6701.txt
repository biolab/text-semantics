I. SPLOŠNA DOLOČBA
1. člen
Ta pravilnik ureja obseg, vsebino in način preizkusa znanja
učnega jezika (v nadaljevanju: preizkus znanja) za opravljanje
vzgojno-izobraževalnega dela v vrtcih in šolah v jeziku narodne skupnosti
oziroma v dvojezičnih vrtcih in šolah za tiste delavce, ki ne izpolnjujejo
pogojev iz prvega in drugega odstavka 15. člena Zakona o posebnih pravicah
italijanske in madžarske narodne skupnosti na področju vzgoje in izobraževanja
(Uradni list RS, št. 35/01). 
Opravljen preizkus znanja v skladu s tem pravilnikom je pogoj
za opravljanje vzgojno-izobraževalnega dela v vrtcu ali šoli v jeziku narodne
skupnosti in v dvojezičnem vrtcu ali šoli.
II. OBSEG PREIZKUSA ZNANJA
2. člen
Preizkus znanja obsega pisni in ustni izpit. 
Pisni in ustni izpit za strokovne delavce v vrtcu ali šoli v
jeziku narodne skupnosti obsegata izpitne teme, ki jih komisija iz 3. člena
tega pravilnika izbere iz predmetnega izpitnega kataloga za splošno maturo za
italijanščino kot materni jezik, izpitna vsebina – jezik, določenega v skladu z
Zakonom o maturi (Uradni list RS, št. 15/03). 
Pisni in ustni izpit za strokovne delavce v dvojezičnem vrtcu
ali šoli obsegata izpitne teme, ki jih komisija iz 3. člena tega pravilnika
izbere iz predmetnega izpitnega kataloga za splošno maturo za madžarščino kot
materni jezik oziroma za madžarščino kot drugi jezik v dvojezični
slovensko-madžarski gimnaziji na narodno mešanih območjih v Prekmurju, izpitna
vsebina – jezik oziroma slovenščino kot materni jezik, izpitna vsebina – jezik,
določenega v skladu z Zakonom o maturi. 
Strokovni delavci iz prejšnjega odstavka navedejo nivo
opravljanja preizkusa znanja v prijavi.
III. KOMISIJA ZA PREIZKUS ZNANJA
3. člen
Preizkus znanja se opravlja pred pristojno komisijo za
preizkus znanja učnega jezika (v nadaljevanju: komisija): 
-       
komisija za preizkus znanja italijanskega jezika kot učnega jezika, 
-       
komisija za preizkus znanja madžarskega jezika kot učnega jezika in 
-       
komisija za preizkus znanja slovenskega jezika kot učnega jezika. 
Sedež komisije določi minister, pristojen za šolstvo (v
nadaljevanju: minister).
4. člen
Komisija se oblikuje iz liste članov, ki jo za posamezni učni
jezik določi minister. 
Mandat članov komisije traja štiri leta. Z dnem imenovanja
novih članov preneha mandat dotedanjim. 
Komisijo sestavljajo: predsednik, namestnik predsednika, ki
je izpraševalec učnega jezika, in tretji član. Predsednik, izpraševalec in član
morajo imeti najmanj visokošolsko izobrazbo. 
Za opravljanje organizacijskega in administrativnega dela za
komisijo imenuje minister tajnika komisije, lahko tudi iz liste članov. 
Komisijo za posamezni preizkus znanja oblikuje iz liste
članov tajnik izpitne komisije.
5. člen
Članom komisije pripada plačilo za delo in za povračilo
stroškov v zvezi z delom v komisiji. 
Višino zneskov iz prejšnjega odstavka določi minister.
IV. PRIJAVA K PREIZKUSU ZNANJA
6. člen
Opravljanje preizkusa znanja se organizira v času od 1.
septembra do 20. junija.
7. člen
Kandidat se za opravljanje preizkusa znanja prijavi pisno na
sedežu komisije, pri kateri želi opravljati izpit, tako da prijavo vloži
neposredno na sedežu komisije ali priporočeno po pošti. Prijavi priloži
dokazila o izobrazbi.
8. člen
Kandidat mora biti k opravljanju preizkusa znanja razporejen
najkasneje v 30 dneh po vložitvi popolne prijave. Tajnik komisije kandidata
pisno obvesti o datumu in kraju opravljanja preizkusa znanja. 
Če se rok iz prejšnjega odstavka izteče na dan, ko se v
skladu s 6. členom tega pravilnika opravljanje preizkusa znanja ne organizira,
mora biti kandidat razporejen v skladu s prejšnjim odstavkom, pri čemer se čas,
ko se opravljanje preizkusa znanja ne organizira, ne šteje v ta rok. 
Če je prijava vložena v času, ko se v skladu s 6. členom tega
pravilnika opravljanje preizkusa znanja ne organizira, mora biti kandidat
razporejen k opravljanju preizkusa znanja najkasneje do 30. septembra.
V. OPRAVLJANJE PREIZKUSA ZNANJA
9. člen
Pri pisnem izpitu se preverja sposobnost pisnega izražanja
kandidata. Pisni izpit traja najmanj 90 minut in največ 135 minut. Uspeh
kandidata pri pisnem izpitu oceni komisija z oceno »opravil/a«, »ni opravil/a«.
Kandidat lahko opravlja ustni izpit po pozitivno ocenjenem
pisnem izpitu. Ustni izpit opravlja praviloma naslednji dan po opravljenem
pisnem izpitu. 
Pri ustnem izpitu se preverja sposobnost govornega izražanja
kandidata. Ustni izpit traja največ 45 minut. Uspeh kandidata pri ustnem izpitu
oceni komisija z oceno »opravil/a«, »ni opravil/a«.
10. člen
Kandidat je opravil preizkus znanja, če je bil uspešen pri
pisnem in pri ustnem izpitu. 
Kandidatu se najkasneje v osmih dneh od dneva, ko je uspešno
opravil preizkus, vroči potrdilo o opravljenem preizkusu znanja učnega jezika,
ki ga podpiše predsednik komisije. Obrazec potrdila določi minister. 
Kandidat, ki preizkusa znanja ni opravil, mora biti v roku
osmih dni od dneva, ko ga ni opravil, o tem tudi pisno obveščen.
11. člen
Kandidat, ki ni opravil niti pisnega niti ustnega izpita,
lahko ponovno pristopi k opravljanju preizkusa po preteku treh mesecev od
dneva, ko je bil pisno seznanjen z oceno. 
Kandidat, ki je opravil pisni izpit, ni pa opravil ustnega
izpita, lahko ponovno pristopi k opravljanju ustnega izpita po preteku dveh
mesecev od dneva, ko je bil pisno seznanjen z oceno. 
Če kandidat pri ponovnem opravljanju ustnega izpita v skladu
s prejšnjim odstavkom tega ne opravi, mora pri vsakem ponovnem pristopu
opravljati celoten preizkus znanja v skladu s prvim odstavkom tega člena. 
Če se kandidat iz drugega odstavka ne prijavi k ponovnemu
opravljanju ustnega izpita v roku treh mesecev od dneva, ko je bil pisno
seznanjen z oceno, opravlja celoten preizkus znanja v skladu s prvim odstavkom
tega člena.
12. člen
Kandidat, ki preizkusa znanja ni opravil, lahko v roku treh
dni od dne, ko je bil pisno seznanjen z oceno, vloži obrazložen ugovor zoper
oceno komisije tako, da ga vloži neposredno na sedežu ministrstva, pristojnega
za šolstvo, ali pa ga pošlje priporočeno po pošti. 
Minister v petnajstih dneh od prejema ugovora na podlagi
dokumentacije o preizkusu znanja in po pridobitvi pisnih izjav članov komisije,
ki je kandidata ocenila, odloči o ugovoru. 
Če ugovoru ugodi, lahko kandidat ponovno opravlja preizkus
znanja ne glede na določbe prejšnjega člena, na zahtevo kandidata tudi pred
drugo komisijo. Zoper oceno komisije na podlagi ponovljenega preizkusa ni
ugovora.
13. člen
Kandidat, ki je bil na podlagi vložene prijave razporejen k
opravljanju preizkusa, pa se ga iz neopravičenih razlogov ni udeležil, se lahko
k preizkusu ponovno prijavi po preteku treh mesecev od dne, ko bi ga moral
opravljati.
VI. EVIDENCA IN ZAPISNIK
14. člen
O preizkusu znanja učnega jezika se vodita zapisnik in
evidenca. 
V zapisnik se vpiše datum opravljanja pisnega izpita, ocena
pisnega izpita, datum opravljanja ustnega izpita, vprašanja pri ustnem izpitu,
ocena ustnega izpita ter končna ocena preizkusa. 
Zapisnik vodi predsednik komisije na obrazcu, ki ga določi
minister. Podpišejo ga predsednik in oba člana. 
Evidenca vsebuje naslednje podatke: 
-       
ime in priimek kandidata ter datum in kraj rojstva, 
-       
strokovni naslov kandidata, 
-       
datum in številko potrdila o opravljenem preizkusu, 
-       
naziv in sestava komisije. 
Evidenca se vodi na obrazcu, ki ga določi minister.
VII. STROŠKI OPRAVLJANJA PREIZKUSA ZNANJA
15. člen
Stroške prvega opravljanja preizkusa znanja krije
ministrstvo, pristojno za šolstvo. 
Višino stroškov, ki jih pri ponovnem opravljanju celotnega
preizkusa znanja krije kandidat, določi minister.
VIII. PREHODNE IN KONČNE DOLOČBE
16. člen
Kandidati, ki so vložili prijavo za opravljanje preizkusa
znanja po uveljavitvi Zakona o posebnih pravicah italijanske in madžarske
narodne skupnosti na področju vzgoje in izobraževanja (Uradni list RS, št.
35/01), pa preizkusa še niso opravili, ga opravljajo v skladu s tem
pravilnikom.
17. člen
Šteje se, da imajo kandidati, ki so opravili preizkus znanja
na podlagi Pravilnika o preizkusu znanja učnega jezika za delavce v
izobraževalnih organizacijah v jeziku narodnosti in v dvojezičnih
izobraževalnih organizacijah (Uradni list SRS, št. 17/82), opravljen preizkus
znanja v skladu s tem pravilnikom.
18. člen
Z dnem uveljavitve tega pravilnika preneha veljati Pravilnik
o preizkusu znanja učnega jezika za delavce v izobraževalnih organizacijah v
jeziku narodnosti in v dvojezičnih izobraževalnih organizacijah (Uradni list
SRS, št. 17/82).
19. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 011-03-8/2005
Ljubljana, dne 6. septembra 2006
EVA 2005-3311-0030
dr. Milan Zver l.r. 
Minister 
za šolstvo in šport