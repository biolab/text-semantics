I. SPLOŠNE DOLOČBE
1. člen
(vsebina)
Ta pravilnik določa način razreza in razvrščanja
svinjskega mesa (v nadaljnjem besedilu: meso) po kakovostnih kategorijah ter
način označevanja mesa s katerim se zagotavlja povezava med identifikacijo
trupov, polovic, četrtin ali kosov mesa na eni strani in živalmi na drugi
strani, ki morajo biti zagotovljeni v proizvodnji in v prometu.
2. člen
(pomen izrazov)
Izrazi, uporabljeni v tem pravilniku,
pomenijo:
1.    
meso so vsi izdelki, ki spadajo v enotno številko carinske tarife 0203;
2.    
označevanje je pritrjevanje oznake ali drugi načini označevanja na posamezen
kos ali kose mesa ali na njihovo embalažo ali vidna pisna informacija o mesu,
ki mora biti vidna za potrošnika pri prodaji na drobno;
3.    
referenčna številka je KMG-MID gospodarstva od katerega živali
prihajajo;
4.    
šaržna številka je številka, ki jo lahko oblikuje klavno razsekovalni
obrat iz več referenčnih številk in zagotavlja povezavo med živalmi in iz njih
pridobljenim mesom. Pod šaržno številko se lahko združijo ena ali več
referenčnih številk za živali, ki so vzrejene, zaklane in razsekane v istih
državah. Živali morajo biti zaklane v istem dnevu. Rejci, ki naenkrat oddajo
najmanj 20 živali v klanje, lahko od klavnice pisno zahtevajo, da se meso
prodaja pod njihovo referenčno številko oziroma se navede njihov naslov;
5.    
skupinska identifikacijska številka je identifikacijska številka, s
katero se označujejo živali v skladu s predpisom, ki ureja identifikacijo in
registracijo prašičev;
6.    
makrokonfekcijski kos je osnovni kos razseka;
7.    
meso v razseku je razrezano meso;
8.    
osnovni deli polovice prašiča so deli, dobljeni z razkosanjem polovice,
in sicer: stegno, ledveni del, hrbet, pleče, vrat, prsi, rebra, potrebušina,
golen in podlaket;
9.    
meso je skeletno mišičevje s pripadajočim mastnim in vezivnim tkivom,
kostmi in hrustancem, krvnimi in limfnimi žilami, bezgavkami in živci zaklanih
prašičev obeh spolov in kastratov različne starosti in različne spitanosti;
10.  užitni
deli so:
-  
mastno tkivo je slanina (podkožno mastno tkivo), salo (plasti mastnega
tkiva v trebušni votlini) in oporki (mastno tkivo čreves);
-  
notranji organi ali drobovina so možgani, jezik, srce, pljuča, jetra,
vranica, ledvice, moda (testisi), kri, deli želodca in debelega črevesa ter tanka čreva;
-  
spodnji deli sprednjih in zadnjih nog (brez ščetin in parkljev), rep,
koža in kosti za juho;
11.  ohlajeno
meso je meso v trupih, polovicah, osnovnih delih polovice ali manjših kosih, ki
je ohlajeno do temperature največ +7 °C, merjene ob kosti mesa s kostmi ali v
središčnem delu mesa brez kosti in zrezanega ali zmletega mesa;
12.  zamrznjeno
meso je zamrznjeno meso v trupih, polovicah, osnovnih delih polovice ali
manjših kosih, ter meso brez kosti, katerega temperatura je nižja od –12 °C;
13.  globoko
zamrznjeno meso je zamrznjeno meso v trupih, polovicah, osnovnih delih polovice
ali manjših kosih, ter meso brez kosti, katerega temperatura je nižja od –18
°C;
14.  odmrznjeno
meso je meso v trupih, polovicah, osnovnih delih polovice ali manjših kosih ter
meso brez kosti, katerega temperatura po odmrznitvi, merjena ob kosti, če je
meso s kostmi, ali v središčnem delu, če je meso brez kosti, znaša več kot – 0,5 °C;
15.  promet
je skladiščenje, prodaja na debelo in drobno, transport, razstavljanje z
namenom prodaje, ponujanje v prodajo ali kakršnakoli druga prepustitev v
promet;
16.  registrska
številka klavnice je številka, ki jo dodeli Veterinarska uprava Republike
Slovenije klavnici, v kateri je bila žival oziroma skupina živali zaklana;
17.  registrska
številka razsekovalnega obrata je številka, ki jo dodeli Veterinarska uprava
Republike Slovenije klavnici oziroma obratu v katerem je bila žival ali skupina
živali zaklana oziroma razsekana;
18.  rejec
živali je fizična ali pravna oseba, ki se ukvarja z rejo domačih živali;
19.  država
reje živali je zadnja država v kateri se je žival redila več kot 60 dni pred
zakolom. (se preneha
uporabljati)
II. KOSANJE IN KATEGORIZACIJA MESA
3. člen
(obdelava polovice v prometu)
Polovica prašiča je lahko v prometu s kožo
in podkožnim mastnim tkivom ali brez njiju, z glavo ali brez nje, z nogami ali
brez njih, plast podkožnega mastnega tkiva, ki po odstranitvi ostane na
površini polovice, v povprečju ne sme biti debelejša od 5 mm. Polovica prašiča je lahko v prometu tudi brez enega ali več osnovnih delov polovice prašiča,
kar mora biti označeno na spremnih dokumentih.
4. člen
(kosi v prometu)
Meso je lahko v prometu v trupih,
polovicah, osnovnih delih polovice ali v manjših kosih ter kot meso brez kosti,
in sicer kot ohlajeno meso ali zamrznjeno meso ali odmrznjeno meso.
5. člen
(meso v prometu)
Meso je v prometu kot meso lahkih prašičev
(odojkov), ki se ne razvršča v kategorije mesa, in kot svinjina (meso
prašičev).
6. člen
(kategorizacija mesa)
(1) Glede na količino in kakovost mesa
posameznih delov polovice prašiča je svinjina v prometu kot meso ekstra
kategorije, meso I. kategorije, meso II. kategorije in meso III. kategorije.
Meso ekstra kategorije je file, ki je v prometu brez kosti.
(2) Kategorije mesa so na shemi, ki je kot
priloga sestavni del tega pravilnika (v nadaljnjem besedilu: shema), označene z
različnimi barvami, in sicer z:
-      
modro barvo – meso ekstra kategorije,
-      
rdečo barvo – meso I. kategorije,
-      
zeleno barvo – meso II. kategorije, in
-      
rumeno barvo – meso III. kategorije.
(3) Pod shemo iz prejšnjega odstavka mora
biti legenda barv za posamezne kategorije mesa.
(4) Posamezni kosi mesa so označeni z
arabskimi številkami.
(5) Shema mora biti narisana na trdnem
papirju ali drugem primernem materialu, dimenzije 40 x 60 cm.
(6) Shema mora biti na vidnem mestu v
prostoru, v katerem se prodaja meso na postrežni način.
7. člen
(meso I. kategorije)
(1) Meso I. kategorije je meso stegna, ki
je na shemi označen s številko 1 in ledvenega dela, ki je na shemi označen s
številko 2.
(2) Stegno se loči od polovice prašiča s
prečnim rezom med zadnjim ledvenim in prvim križnim vretencem, ki je na shemi
označen kot rez c in d, od goleni z rezom v kolenskem sklepu, ki je na shemi
označen kot rez a in b, pri čemer ostane del fileja (ribica) v sestavi mesa
stegna, ki je v prometu s kostmi ali brez kosti.
(3) Ledveni del se s sprednje strani loči
od hrbta s prečnim rezom med zadnjim prsnim in prvim ledvenim vretencem, ki je
na shemi označen kot rez e in f, z zadnje strani pa z rezom med zadnjim
ledvenim in prvim križnim vretencem, ki je na shemi označen kot rez c in d. V
sestavi ledvenega dela je tudi pripadajoči del fileja. Ledveni del se od
potrebušine loči z vzdolžnim ravnim rezom vzdolž hrbtenice – od stranskega roba
fileja v smeri zadnjega rebra. Če se od ledvenega dela odreže file, ki je
označen kot meso ekstra kategorije, se ledveni del označi kot meso II.
kategorije.
(4) Meso ledvenega dela se daje v promet s
kostmi ali brez kot:
-      
svinjski file – ekstra kategorija;
-      
svinjska ledja s kostjo s filejem – I. kategorija;
-      
svinjska ledja brez kosti brez fileja – I. kategorija;
-      
svinjska ledja s kostjo brez fileja – II. kategorija.
8. člen
(meso II. kategorije)
(1) Meso II. kategorije je meso hrbta, ki
je na shemi označen s številko 3, plečeta, ki so na shemi označena s številko 5 in vratu, ki je na shemi označen s številko 4. Hrbet se loči od vrata z rezom med četrtim in petim
prsnim vretencem, ki je na shemi označen kot rez g in h, od ledvenega dela pa z
rezom med zadnjim prsnim in prvim ledvenim vretencem, ki je na shemi označen
kot rez e in f. Hrbet se odreže od reber z vzdolžnim ravnim rezom vzdolž
hrbtenice, tako da so preostali deli reber dolgi največ 3 cm (±0,5 cm), računano do zunanjega roba dolge hrbtne mišice – ribe, ki je na shemi označen kot rez
e in g.
(2) Meso hrbta se daje v promet s kostmi
ali brez.
(3) Pleče se odreže od vrata, reber in prsi
po naravni mišični zvezi, od podlakti se loči z rezom, ki je na shemi označen
kot k in l.
(4) Meso plečeta se daje v promet s kostmi
ali brez kosti.
(5) Meso vratu je meso hrbtenice od prvega
vratnega do petega prsnega vretenca. S sprednje strani se vrat loči s prečnim
rezom med zatilnico in prvim vratnim vretencem, z zadnje strani pa z rezom med
četrtim in petim prsnim vretencem, ki je na shemi označen kot rez g in h. Vrat
se loči od prsi z rezom, ki je vzporeden s hrbtenico, tako da se prva štiri
rebra prerežejo na meji med njihovimi hrbtnimi in srednjimi tretjinami, ki je
na shemi označen kot rez g in i.
(6) Meso vratu se daje v promet samo s
kostmi ali brez.
(7) Meso ledvenega dela in hrbtnega dela se
daje v promet lahko v enem kosu s kostmi (zarebrnica) ali brez kosti (riba-laks
kare).
9. člen
(meso III. kategorije)
(1) Meso III. kategorije je meso
potrebušine, ki je na shemi označena s številko 8, reber, ki so na shemi
označena s številko 7, prsi, ki so na shemi označena s številko 6, goleni, ki
je na shemi označena s številko 9 in podlakti, ki je na shemi označena s
številko 10.
(2) Potrebušina se loči z rezi, ki so
predvideni za rezanje stegna in ledvenega dela, od reber pa z rezom ob rebrnem
loku, ki je na shemi označen kot rez e in j.
(3) Meso potrebušine se daje v promet brez
kosti.
(4) Rebra se ločijo od prsi z rezom med
četrtim in petim rebrom, ki je na shemi označen kot rez j in g, od hrbta tako,
kot je predvideno za rezanje hrbta, ki je na shemi označen kot rez e in g, od
potrebušine pa z rezom ob zadnjem robu zadnjega rebra, ki je na shemi označen
kot rez e in j.
(5) Meso reber se daje v promet s kostmi
ali brez, lahko samostojno ali skupaj s potrebušino, in prsmi s kostjo ali
brez.
(6) Prsi se ločijo od vratu z rezom, ki je
predviden za rezanje vrata, ki je na shemi označen kot rez g in j, od reber pa
z rezom med četrtim in petim rebrom, ki je na shemi označen kot rez j in g.
(7) Meso prsi se daje v promet s kostmi.
(8) Golen se odreže od stegna v kolenskem
sklepu, ki je na shemi označen kot rez a in b.
(9) Podlaket se odreže od plečeta v
komolčnem sklepu, ki je na shemi označen kot rez k in 1.
(10) Meso goleni in podlakti se daje v
promet s kostmi ali brez kosti.
10. člen
(mleto meso)
(1) Meso brez kosti je lahko v prometu tudi
kot mleto meso.
(2) Če se mleto meso daje v promet kot
predpakirano, mora biti navedena kategorija in ime kosa mesa, iz katerega je
proizvedeno, pri čemer mora delež vezivnega in mastnega tkiva v njem ustrezati
deležu teh tkiv v označeni kategoriji ali delu mesa. V primeru mešanega mletega
mesa različnih vrst živali mora poleg kategorij biti navedena tudi količina
posameznih vrst mesa. Če mleto meso ni zmleto v prisotnosti kupca in se prodaja
kot predpakirano ali nepredpakirano živilo, mora ustrezati definiciji za meso
iz pravilnika, ki ureja splošno označevanje predpakiranih živil.
(3) (črtan)
III. OBVEZNO OZNAČEVANJE MESA
11. člen
(označevanje polovic)
(1) Trup oziroma polovica trupa se označi z
najmanj eno etiketo na vsako polovico, lahko pa se že na klavni liniji označijo
makrokonfekcijski kosi.
(2) Etiketa mora vsebovati najmanj
naslednje podatke:
-      
naziv klavno-predelovalnega obrata, z registrsko številko;
-      
referenčno oziroma šaržno številko;
-      
državo reje živali z navedbo "Rejena v (ime države)" v skladu
z 19. točko 2. člena tega pravilnika ali državo porekla v skladu s prvim
odstavkom 16. člena tega pravilnika; (se
preneha uporabljati)
-      
država rojstva, če je znana; (se
preneha uporabljati)
-      
datum zakola z navedbo "Zaklano (dan, mesec in leto)", v
primeru zamrznjenega mesa pa datum zamrzovanja; (se
preneha uporabljati)
-      
naslov rejca oziroma njegovo blagovno znamko, če rejec to pisno zahteva.
(3) Referenčna oziroma šaržna številka iz druge alinee prejšnjega
odstavka mora biti razvidna tudi iz spremljajoče dobavnice za meso.
(4) Ne glede na določbo prvega odstavka tega člena, pa se lahko podatke
iz drugega odstavka tega člena nabrizga, tetovira ali na kak drugi način označi
na vsako polovico.
12. člen
(označevanje mesa v prometu)
(1) Označba za označevanje mesa v prometu
mora vsebovati najmanj naslednje podatke:
-      
naziv klavno-predelovalnega obrata, z registrsko številko;
-      
registrsko/e številko/e razsekovalnega/ih obrata/ov, ki je/so opravila/i
razsek trupa ali skupine trupov in državo/e, v kateri se nahaja;
-      
referenčno oziroma šaržno številko;
-      
državo reje živali z navedbo "Rejena v (ime države)" v skladu
z 19. točko 2. člena tega pravilnika ali država porekla v skladu s prvim
odstavkom 16. člena tega pravilnika; (se
preneha uporabljati)
-      
država rojstva, če je znana; (se
preneha uporabljati)
-      
naslov rejca oziroma njegovo blagovno znamko, če rejec to pisno zahteva;
-      
ime kosa mesa.
(2) Referenčna oziroma šaržna številka iz tretje alinee prvega odstavka
tega člena mora biti razvidna tudi iz spremljajoče dobavnice za meso.
(3) Kadar razsek opravlja klavnica,
se na mestu registrske številke razsekovalnega obrata navede registrska številka
klavnice. Pri tem mora biti nedvoumno navedeno, da gre za razsek in zakol v
obratu z isto veterinarsko številko. Če je meso zaklano ali razkosano v
objektih, ki nimajo registrske številke (npr. mesnice), mora biti na mestu
registrske številke naveden naslov objekta.
13. člen
(etiketa)
(1) Etiketa mora biti:
-      
obstojne in odporne na poškodbe;
-      
trdno nameščene, tako da jih ni mogoče ponovno uporabiti.
(2) Podatki na etiketi morajo biti:
-      
dobro vidni in čitljivi;
-      
velikost črk pri navedbah ne sme biti manjša od 3 mm;
-      
zapisani tako, da jih ni mogoče naknadno spreminjati.
14. člen
(označevanje prašičjega mesa na prodajnem
mestu)
(1) Označba
vsakega kosa prašičjega mesa na prodajnem mestu mora vsebovati najmanj
naslednje podatke:
-      
ime kosa mesa;
-      
ime oziroma firma dobavitelja in morebitno blagovno znamko, pod katero
se meso daje v promet;
-      
državo reje v skladu z 19. točko 2. člena tega pravilnika ali vse države
reje, če so se živali redile pri zadnjem rejniku manj kot 60 dni oziroma državo
porekla v skladu s prvim odstavkom 16. člena tega pravilnika; (se
preneha uporabljati)
-      
kategorijo.
(2) Na prodajnem mestu v prodajni vitrini
mora biti na označbi, ki je nameščena neposredno pred mesom, poleg podatkov iz
prejšnjega odstavka, tudi podatek o državi reje oziroma porekla (npr.
»slovensko meso«, »avstrijsko meso«, »meso neznanega porekla«). Velikost črk na
tej označbi ne sme biti manjša od 20 mm. Meso, ki ni enakega porekla, mora biti
med seboj vidno ločeno. (se
preneha uporabljati)
(3) Označba mora biti na mesu (npr.
nameščena, zabodena itd.) ali neposredno ob mesu tako, da je nedvoumno na
kateri kos se nanaša. Označba mora biti v slovenskem jeziku, na dobro vidnem
mestu, jasno vidna, nedvoumna, čitljiva, neizbrisna in ne sme biti prekrita z
drugim besednim ali slikovnim materialom.
(4) Če potrošnik na prodajnem mestu zahteva informacije o podatkih iz
12. člena tega pravilnika, se mu mora omogočiti vpogled v le-te.
(5) Če je na označbi iz 12. člena tega
pravilnika naveden tudi naslov rejca oziroma blagovna znamka mora biti to na
prodajnem mestu vidno označeno.
15. člen
(sistem označevanja)
(1) Vsak klavno-predelovalni obrat in razsekovalni obrat mora voditi
evidence, iz katerih so razvidne referenčne oziroma šaržne številke za
posamezne živali, količina vhodnega in izhodnega mesa ter povezava med vhodom
in izhodom blaga. Obrat prodaje pa mora zagotoviti sledljivost mesa prašičev iz
trgovskih dokumentov o blagu (dobavnica, prevzemni list), na katerih so za
vsako dobavljeno meso navedene referenčne oziroma šaržne številke, iz katerih
je mogoče ugotoviti sledljivost mesa. Povezava med oznakami na mesu na
prodajnem mestu in trgovskimi dokumenti o blagu mora biti jasna.
(2) Klavni obrati morajo podatke o zakolu
prašičev sporočiti v centralni register prašičev, v skladu s predpisom, ki
ureja označevanje in registracijo prašičev.
16. člen
(izjeme)
(se
preneha uporabljati)
(1) Za meso,
pridobljeno od živali, za katere je dokazana država rojstva, se lahko navede
tudi država rojstva. Za živali, za katere je dokazano, da so bile rojene,
rejene, zaklane in razkosane v isti državi, lahko navede samo "država
porekla (ime države)". V primeru, ko je država reje neznana se navede
označba »meso neznanega porekla«.
(2) Označba za mleto meso mora poleg označb
iz 12. člena tega pravilnika vsebovati še datum priprave mesa.
IV. NEOBVEZNO OZNAČEVANJE MESA
17. člen
(posebne označbe)
(1) Poleg označb iz 11. oziroma 12. člena tega pravilnika je lahko meso
označeno tudi s posebnimi oznakami pridobljenimi po
postopkih za priznavanje označb posebnih kmetijskih pridelkov oziroma živil, v
skladu s predpisi, ki urejajo
postopke za priznavanje označb posebnih kmetijskih pridelkov oziroma živil.
(2) Proizvajalec mesa lahko, v skladu s predpisi, ki urejajo varstvo
intelektualne lastnine, uporablja tudi druge oznake oziroma znamke (kolektivne
ali individualne blagovne znamke).
18. člen
(uvoz iz drugih držav)
Če proizvodnja mesa v celoti ali delno
poteka v državah, ki niso članice Evropske unije, se lahko tako meso označi v
skladu s tem poglavjem, če je potrdilo o skladnosti pridobljeno po enakovrednih
postopkih, kot je to predpisano v Republiki Sloveniji.

Priloga
1: Shema razkosanja polovice prašiča

Pravilnik o označevanju in kategorizaciji
svinjskega mesa (Uradni list RS, št. 33/04)
vsebuje naslednje prehodne in končne določbe:
»V. PREHODNE IN KONČNE DOLOČBE
19. člen
(prehodno
obdobje)
(1) Meso mora biti označeno v skladu s tem
pravilnikom najpozneje do 1. septembra 2004.
(2) Ne glede na določbo prejšnjega odstavka
je meso, ki je bilo proizvedeno pred 1. septembrom 2004, lahko v prometu do
prodaje zalog.
20. člen
(prenehanje
veljavnosti)
Z dnem uveljavitve tega pravilnika preneha
veljati pravilnik o kakovosti zaklanih prašičev in kategorizaciji svinjskega
mesa (Uradni list RS, št. 68/95, 53/96, 71/97, 43/98 in 36/99).
21. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah pravilnika o
označevanju in kategorizaciji svinjskega mesa (Uradni list RS, št. 10/05) vsebuje naslednjo končno določbo:
»3. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o
splošnem označevanju živil, ki niso predpakirana (Uradni list RS, št. 66/16)
določa:
»7. člen
(prenehanje veljavnosti in uporabe)
[…]
(2) Z dnem uveljavitve tega pravilnika
se prenehajo uporabljati devetnajsti odstavek 2. člena, tretja, četrta in
peta alineja drugega odstavka 11. člena, četrta in peta alineja prvega
odstavka 12. člena, tretja alineja prvega odstavka in drugi odstavek
14. člena in 16. člen Pravilnika o označevanju in kategorizaciji
svinjskega mesa (Uradni list RS, št. 33/04, 10/05, 45/08 – ZKme-1 in
61/16).«;
ter vsebuje naslednjo končno določbo:
»8. člen
(začetek veljavnosti)
Ta pravilnik začne veljati
6. februarja 2017.«.