1. člen
S tem pravilnikom se sprejme gozdnogospodarski načrt
gozdnogospodarske enote Mežakla (2015–2024) št. 02-03/15 z dne
20. novembra 2015, ki ga je za obdobje od 1. januarja 2015 do
31. decembra 2024 izdelal Zavod za gozdove Slovenije, Območna enota Bled,
spremenjen s spremembami gozdnogospodarskega načrta gozdnogospodarske enote
Mežakla (2015–2024) št. 02-03/20 z dne 14. decembra
2020, ki jih je na podlagi 6.a člena Zakona o dodatnih ukrepih za odpravo
posledic škode zaradi prenamnožitve populacije podlubnikov (Uradni list RS, št.
14/18 in 65/20) izdelal Zavod za gozdove Slovenije, Območna enota Bled (v
nadaljnjem besedilu: spremembe gozdnogospodarskega načrta).
2. člen
Gozdnogospodarska enota Mežakla, ki meri 5.568,05 ha, se
nahaja v blejskem gozdnogospodarskem območju, v občinah Gorje, Jesenice in
Kranjska Gora, oziroma v katastrskih občinah Spodnje Gorje, Višelnica I,
Zgornje Gorje, Hrušica, Podmežaklja, Dovje in Višelnica II.
3. člen
V gozdnogospodarski enoti Mežakla je s 1. januarjem 2015
ugotovljeno naslednje stanje gozdov:
1.     
lastništvo: 89,7 % zasebnih gozdov v lasti fizičnih ali pravnih oseb,
10,2 % državnih gozdov in 0,1 % gozdov lokalnih skupnosti;
2.     
površina: 4.073,26 ha, od katere je 1.704,16 ha varovalnih gozdov in
2.369,10 ha gozdov s posebnim namenom, v katerih so dovoljeni ukrepi;
3.     
lesna zaloga: 329,8 m3/ha, od tega 240 m3/ha iglavcev
in 89,9 m3/ha listavcev;
4.     
tekoči letni prirastek: 6 m3/ha, od tega 4,47 m3/ha
iglavcev in 1,53 m3/ha listavcev.
4. člen
(1) V gozdnogospodarskem načrtu gozdnogospodarske enote
Mežakla (2015–2024) je ob upoštevanju usmeritev iz gozdnogospodarskega načrta
blejskega gozdnogospodarskega območja, izdelanega za obdobje od
1. januarja 2011 do 31. decembra 2020, ugotovljenega stanja gozdov,
analize preteklega gospodarjenja, zakonitosti razvoja gozdov in pridobljenih spoznanj
pri spremljanju razvoja gozdov v gozdnogospodarski enoti Mežakla določeno, da
so najbolj poudarjene funkcije gozdov, ki določajo način gospodarjenja z
gozdom:
-       
proizvodne funkcije na površini 2.444,37 ha,
-       
ekološke funkcije na površini 1.126 ha ter
-       
socialne funkcije na površini 1.041 ha.
(2) Na podlagi funkcij gozdov in njihovega ovrednotenja
so v gozdnogospodarskem načrtu gozdnogospodarske enote Mežakla (2015–2024)
določeni cilji gospodarjenja z gozdom in gozdnim prostorom ter usmeritve za
njihovo doseganje.
5. člen
(1) Na podlagi ciljev in usmeritev iz drugega odstavka
prejšnjega člena so v gozdnogospodarski enoti Mežakla, upoštevaje spremembe
gozdnogospodarskega načrta, določeni naslednji ukrepi:
1.     
najvišji možni posek v višini 244 369 m3,
od tega 216 478 m3 iglavcev in 27 891 m3 listavcev;
2.     
gojitvena dela, potrebna za ohranitev in razvoj gozdov, na dejanski
površini 233,56 ha;
3.     
nega drogovnjaka na dejanski površini 173,82 ha;
4.     
zaščita mladja s premazom s ponovitvami na skupni površini 129,38 ha;
5.     
zaščita s 20 550 količki ali tulci ter
6.     
postavitev oziroma vzdrževanje 12 450 m ograje.
(2) V gozdnogospodarskem načrtu gozdnogospodarske enote
Mežakla (2015–2024) so določeni ukrepi in načini njihove izvedbe tudi na ravneh
rastiščnogojitvenih razredov in odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Mežakla, v obdobju od uveljavitve
tega pravilnika do 31. decembra 2024, se morajo upoštevati cilji,
usmeritve in ukrepi, določeni v gozdnogospodarskem načrtu gozdnogospodarske
enote Mežakla (2015–2024).
7. člen
Po en izvod gozdnogospodarskega načrta gozdnogospodarske enote
Mežakla (2015–2024) je na vpogled na sedežu Zavoda za gozdove Slovenije,
Območne enote Bled, Ljubljanska cesta 19, Bled, na sedežu Zavoda za gozdove
Slovenije, Krajevne enote Jesenice, Cesta Toneta Tomšiča 68, Jesenice in na
Ministrstvu za kmetijstvo, gozdarstvo in prehrano, Dunajska 22, Ljubljana, kjer
se hrani tudi dokumentacija v zvezi s postopkom sprejemanja gozdnogospodarskega
načrta gozdnogospodarske enote Mežakla (2015–2024).

Pravilnik
o gozdnogospodarskem načrtu gozdnogospodarske enote Mežakla (2015–2024) (Uradni
list RS, št. 9/16)
vsebuje naslednjo končno določbo:
»8. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik
o spremembah Pravilnika o gozdnogospodarskem načrtu gozdnogospodarske enote
Mežakla (2015–2024) (Uradni list RS, št. 150/21)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po objavi v Uradnem
listu Republike Slovenije.«.