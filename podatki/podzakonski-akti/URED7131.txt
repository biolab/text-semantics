1. člen
(vsebina)
Ta uredba določa namen, predmet in višino podpore,
upravičence, pogoje za pridobitev podpore, obveznosti po izplačilu podpore,
postopek in sankcije za neizpolnitev obveznosti za ukrep odpravljanje
zaraščanja na kmetijskih zemljiščih.
2. člen
(pomen izrazov)
Izrazi, uporabljeni v tej uredbi, imajo naslednji pomen:
-       
kmetijsko zemljišče v zaraščanju je zemljišče, ki je v prostorskem
načrtu lokalne skupnosti po namenski rabi prostora opredeljeno kot kmetijsko
zemljišče in je v skladu z Zakonom o kmetijstvu (Uradni list RS, št. 45/08,
57/12, 90/12 – ZdZPVHVVR, 26/14, 32/15, 27/17 in 22/18; v nadaljnjem besedilu:
zakon o kmetijstvu), v evidenci dejanske rabe kmetijskih in gozdnih zemljišč
vpisano kot 1410 – zemljišče v zaraščanju, 1500 – drevesa in grmičevje ali 2000
– gozd, pri čemer z namenom izvajanja ukrepa odpravljanja zaraščanja na
kmetijskih zemljiščih ni dovoljeno odstranjevati:
1.   mejic (mejica je vsaj
deset metrov dolga in pri krošnji največ 20 metrov široka strnjena in
samostojna linija lesne vegetacije vrst drevja oziroma grmičevja),
2.   dreves in grmičevja na
priobalnih zemljiščih v skladu s 65. členom Zakona o vodah (Uradni list RS, št.
67/02, 2/04 – ZZdrI-A, 41/04 – ZVO-1, 57/08, 57/12, 100/13, 40/14, 56/15 in
65/20),
3.   skupin dreves in
grmičevja, ki so manjše od 0,25 ha in predstavljajo otoke, obdane s kmetijskimi
zemljišči, ki spadajo v skupine njive in vrtovi, trajni nasadi in trajni
travniki,
4.   naravnih vrednot iz
priloge 1 Pravilnika o določitvi in varstvu naravnih vrednot (Uradni list RS,
št. 111/04, 70/06, 58/09, 93/10, 23/15 in 7/19);
-       
odpravljanje zaraščanja je poseg – izvedba agromelioracijskih del za
vzpostavitev kmetijskega zemljišča, primernega za kmetijsko pridelavo, z
izvedbo naslednjih del: krčitev grmovja in dreves, odstranitev kamnitih
osamelcev in izravnava zemljišča;
-       
enotno podjetje je enotno podjetje v skladu z drugim odstavkom 2. člena
Uredbe Komisije (EU) št. 1408/2013 z dne 18. decembra 2013 o uporabi
členov 107 in 108 Pogodbe o delovanju Evropske unije pri pomoči de minimis
v kmetijskem sektorju (UL L št. 352 z dne 24. 12. 2013, str. 9), zadnjič
spremenjene z Uredbo Komisije (EU) 2019/316 z dne 21. februarja 2019 o
spremembi Uredbe (EU) št. 1408/2013 o uporabi členov 107 in 108 Pogodbe o
delovanju Evropske unije pri pomoči de minimis v kmetijskem sektorju (UL
L št. 51I z dne 22. 2. 2019, str. 1), (v nadaljnjem besedilu: Uredba
1408/2013/EU).
3. člen
(namen ukrepa in predmet podpore)
(1) Namen ukrepa po tej uredbi je odpravljanje
zaraščanja na kmetijskih zemljiščih v zaraščanju s ciljem ponovne vzpostavitve
kmetijskih zemljišč, primernih za kmetijsko pridelavo.
(2) Predmet podpore je povračilo stroškov, nastalih pri
izvedbi agromelioracijskih del za odpravljanje zaraščanja na kmetijskih
zemljiščih v zaraščanju, ki so določeni v pavšalnem znesku.
4. člen
(upravičenec)
Upravičenec je nosilec kmetijskega gospodarstva, ki se
ukvarja s primarno proizvodnjo kmetijskih proizvodov in izpolnjuje pogoje za
pridobitev podpore po tej uredbi.
5. člen
(pogoji ob oddaji vloge na javni razpis)
Vlagatelj mora ob oddaji vloge na javni razpis za ukrep iz te
uredbe izpolnjevati naslednje pogoje:
1.     
biti lastnik ali zakupnik kmetijskega zemljišča v zaraščanju na območju
Republike Slovenije, na katerem se bo izvajal ukrep iz te uredbe;
2.     
v primeru zakupa priložiti dolgoročno pogodbo o zakupu kmetijskih
zemljišč v zaraščanju, na katerih se bo izvajal ukrep iz te uredbe;
3.     
v primeru zakupa priložiti soglasje lastnika posameznih zemljišč za
izvedbo ukrepa iz te uredbe;
4.     
biti vpisan v register kmetijskih gospodarstev (v nadaljnjem besedilu:
RKG) v skladu z zakonom, ki ureja kmetijstvo, kot nosilec kmetijskega
gospodarstva in imeti na tem kmetijskem gospodarstvu (v nadaljnjem besedilu:
KMG) vpisane grafične enote rabe kmetijskega zemljišča (v nadaljnjem besedilu:
GERK) – kmetijsko zemljišče, namenjeno za izvajanje ukrepa odpravljanje
zaraščanja, na katerih se bo izvajal ukrep iz te uredbe;
5.     
strnjena površina kmetijskih zemljišč v zaraščanju ne sme biti manjša od
0,3 ha in je lahko sestavljena iz več manjših fizično ločenih površin, pri
čemer posamezna zaraščena površina ne sme biti manjša od 0,1 ha;
6.     
priložiti seznam zemljiških parcel za posamezni GERK, ki je vrisan v
Register kmetijskih gospodarstev kot GERK 1411 – površina za ukrep odprava
zaraščanja, na katerem zaraščanje še ni bilo odpravljeno;
7.     
pri odpravi zaraščanja na območju varovanj in omejitev po posebnih
predpisih priložiti predpisana soglasja in dovoljenja pristojnih organov, v
primerih, ko pragovi za izdajo naravovarstvenega soglasja niso preseženi, pa
mnenje organa, pristojnega za varstvo narave;
8.     
pri odpravi zaraščanja na zemljiščih, ki so v evidenci dejanske rabe
kmetijskih in gozdnih zemljišč opredeljena z vrsto dejanske rabe 2000 – gozd,
priložiti ustrezno dovoljenje Zavoda za gozdove Slovenije;
9.     
ne sme začeti z deli pred izdajo odločbe o pravici do sredstev po tej
uredbi;
10.  
ne sme biti izključen iz prejemanja podpore v skladu z zakonom, ki ureja
kmetijstvo;
11.  
ima lahko do 50 eurov neporavnanih davčnih obveznosti do države;
12.  
če je fizična oseba, razen samostojni podjetnik posameznik, ne sme biti
v osebnem stečaju;
13.  
če je pravna oseba ali samostojni podjetnik posameznik, ne sme biti v
postopku prenehanja, prisilne poravnave, stečaja, prepovedi delovanja, sodne
likvidacije ali izbrisa iz registra;
14.  
za nakazilo dodeljenih sredstev mora imeti odprt transakcijski račun v
skladu s 35. členom zakona o kmetijstvu;
15.  
nepremičnina, na kateri se opravlja izvršba v skladu s predpisi, ki
urejajo izvršbo in zavarovanje, ne sme biti predmet podpore po tej uredbi;
16.  
priložiti izjavo, ali gre za enotno podjetje, z navedbo podjetij, ki so
z njim povezana, če je vlagatelj poslovni subjekt. Izjavo poda vlagatelj na
obrazcu, ki je kot priloga 1 sestavni del te uredbe;
17.  
v desetih letih pred oddajo vloge na javni razpis za ukrep iz te uredbe
za ista investicijska vlaganja na istem zemljišču ni prejel javnih nepovratnih
sredstev;
18.  
ne sme presegati skupnega zneska pomoči de minimis v skladu z
drugim odstavkom 10. člena te uredbe;
19.  
ni v postopku vračanja neupravičeno prejete državne pomoči na podlagi
odločbe Evropske komisije, ki je prejeto državno pomoč razglasila za nezakonito
in nezdružljivo s skupnim trgom Evropske unije.
6. člen
(obvezne priloge k vlogi na javni razpis)
Obvezne priloge, ki jih mora upravičenec priložiti k vlogi na
javni razpis za ukrep iz te uredbe in brez katerih se vloga zavrže brez
pozivanja na dopolnitev, so:
1.     
zakupna pogodba iz 2. točke prejšnjega člena;
2.     
soglasje lastnika iz 3. točke prejšnjega člena;
3.     
seznam vseh zemljiških parcel za posamezni GERK iz 6. točke prejšnjega
člena.
7. člen
(pogoja ob vložitvi zahtevka za izplačilo podpore)
Pogoja, ki ju mora izpolnjevati upravičenec ob vložitvi
zahtevka za izplačilo podpore iz ukrepa po tej uredbi, sta:
1.     
upravičenec mora po izvedbi ukrepa iz te uredbe prijaviti v RKG
spremembo vrste rabe GERK. Upravičena površina, na kateri je bil izveden ukrep,
ne sme biti manjša od odobrene površine za izvajanje ukrepa iz te uredbe;
2.     
pri odpravi zaraščanja na območju varovanj in omejitev po posebnih predpisih
mora ob zahtevku za izplačilo podpore predložiti izjavo, da so dela izvedena v
skladu s soglasji in dovoljenji pristojnih organov. Agencija Republike
Slovenije za kmetijske trge in razvoj podeželja (v nadaljnjem besedilu:
agencija) lahko upravičenca pozove k predložitvi dodatnih dokazil za preveritev
priložene izjave.
8. člen
(obveznosti po izplačilu podpore)
Upravičenec mora po izplačilu podpore za ukrep iz te uredbe
izpolnjevati naslednje obveznosti:
1.     
na kmetijskih zemljiščih, za katere je bila dodeljena podpora po tej
uredbi, izvajati kmetijsko dejavnost;
2.     
omogočiti dostop do dokumentacije, ki se nanaša na ukrep po tej uredbi,
in omogočiti kontrolo izvedbe odprave zaraščanja na kraju samem agenciji in
Ministrstvu za kmetijstvo, gozdarstvo in prehrano (v nadaljnjem besedilu:
ministrstvo, pristojno za kmetijstvo).
9. člen
(finančni določbi)
(1) Podpora se dodeli upravičencu kot enkratna pomoč v
obliki nepovratnih sredstev v višini 5.000 eurov/ha kmetijskega zemljišča v
zaraščanju oziroma sorazmerno s površino, na kateri je bilo odpravljeno
zaraščanje, ki ne sme biti manjša od površine iz 5. točke 5. člena te uredbe.
(2) Sredstva, namenjena za izvajanje ukrepa iz te
uredbe, se zagotovijo iz namenske proračunske postavke 995310 – odškodnine
zaradi spremembe namembnosti kmetijskih zemljišč proračuna Republike Slovenije.
10. člen
(združevanje podpor in skupni znesek podpore)
(1) Podpora za ukrep iz te uredbe se dodeli po pravilih
o dodeljevanju pomoči de minimis v skladu z Uredbo 1408/2013/EU.
(2) Plačila za zahtevke iz prejšnjega odstavka se
dodelijo do skupnega zneska pomoči de minimis iz drugega odstavka 3.
člena Uredbe 1408/2013/EU. Če bi skupni znesek pomoči de minimis na
upravičenca oziroma na enotno podjetje presegel to omejitev, se nadomestilo iz
prejšnjega odstavka pred dodelitvijo zniža, tako da ta omejitev ni presežena.
(3) Če je upravičenec dejaven v primarni proizvodnji
kmetijskih proizvodov in tudi v enem ali več sektorjih oziroma ima druge
dejavnosti, ki spadajo v področje uporabe Uredbe Komisije (EU) št. 1407/2013 z
dne 18. decembra 2013 o uporabi členov 107 in 108 Pogodbe o delovanju
Evropske unije pri pomoči de minimis (UL L št. 352 z dne 24. 12.
2013, str. 1; v nadaljnjem besedilu: Uredba 1407/2013/EU), se navedena uredba
uporablja za pomoč, dodeljeno v zvezi s temi sektorji ali dejavnostmi, če je
ustrezno zagotovljeno, na primer z ločitvijo dejavnosti ali stroškov, da
primarna proizvodnja kmetijskih proizvodov ne prejema pomoči de minimis,
dodeljene v skladu z navedeno uredbo.
(4) Če je upravičenec dejaven v primarni proizvodnji
kmetijskih proizvodov ter v sektorju ribištva in akvakulture, se določbe Uredbe
Komisije (EU) št. 717/2014 z dne 27. junija 2014 o uporabi členov 107 in
108 Pogodbe o delovanju Evropske unije pri pomoči de minimis v sektorju
ribištva in akvakulture (UL L št. 190 z dne 28. 6. 2014, str. 45; v
nadaljnjem besedilu: Uredba 717/2014/EU) uporabljajo za pomoč, dodeljeno v
zvezi s tem sektorjem, če je ustrezno zagotovljeno, na primer z ločitvijo
dejavnosti ali stroškov, da primarna proizvodnja kmetijskih proizvodov ne
prejema pomoči de minimis, dodeljene v skladu z navedeno uredbo.
(5) Pomoč de minimis po tej uredbi se ne sme
kumulirati z drugimi državnimi pomočmi v zvezi z istimi upravičenimi stroški,
če bi bili s takšnim kumuliranjem pomoči preseženi najvišji zneski oziroma
intenzivnost pomoči, določeni za posebne okoliščine vsakega primera v predpisih
Evropske unije, ne glede na to, ali se sredstva za projekt ali dejavnost v
celoti financirajo iz nacionalnih sredstev ali pa se delno financira iz
sredstev Evropske unije.
(6) Pomoč de minimis, dodeljena v skladu z Uredbo
1408/2013/EU, se lahko kumulira z drugo pomočjo de minimis, dodeljeno za
dejavnosti v skladu z Uredbo 1407/2013/EU ali Uredbo 717/2014/EU, do zgornje
meje, določene v Uredbi 1407/2013/EU ali Uredbi 717/2014/EU, če je z ločitvijo
dejavnosti ali stroškov zagotovljeno, da primarna proizvodnja kmetijskih
proizvodov ne prejema pomoči de minimis, dodeljene v skladu z Uredbo
1407/2013/EU ali Uredbo 717/2014/EU.
11. člen
(javni razpis)
(1) Sredstva se razpišejo z odprtim javnim razpisom v
skladu z zakonom, ki ureja kmetijstvo.
(2) Javni razpis objavi ministrstvo, pristojno za
kmetijstvo, v Uradnem listu Republike Slovenije.
(3) Ministrstvo, pristojno za kmetijstvo, na spletnih
straneh objavi razpisno dokumentacijo in navodila za izpolnjevanje prijavnih
obrazcev za izvedbo javnega razpisa.
(4) V javnem razpisu se določi način izpolnjevanja
pogojev, dokazila in višina razpisanih sredstev.
(5) Sredstva v okviru ukrepa iz te uredbe se dodelijo
kot nepovratna finančna pomoč.
(6) Vloge na javni razpis se vlagajo od dneva,
določenega v javnem razpisu, do dneva zaprtja odprtega javnega razpisa. Zaprtje
odprtega javnega razpisa objavi ministrstvo, pristojno za kmetijstvo, na svoji
spletni strani.
12. člen
(vlaganje vlog)
(1) Vlogo sestavlja prijavni obrazec s prilogami.
(2) Vloga za javni razpis se vloži v pisni obliki v
skladu z določbami 50. člena zakona o kmetijstvu na prijavnem obrazcu, ki je
del razpisne dokumentacije, z dokazili in obveznimi prilogami na naslov:
Agencija Republike Slovenije za kmetijske trge in razvoj podeželja, Dunajska
cesta 160, 1000 Ljubljana, v roku, ki je opredeljen v javnem razpisu.
(3) Na ovojnici vloge na javni razpis morajo biti
razvidni datum in čas (ura, minuta) oddaje vloge na javni razpis, ki ju označi
izvajalec poštnih storitev oziroma vložišče agencije, ter naslov in oznaka
javnega razpisa, na katerega se vlagatelj prijavlja.
13. člen
(obravnava vlog)
(1) Vloge se obravnavajo v skladu z 51., 52., 53. in 56.
členom zakona o kmetijstvu.
(2) Odpiranje vlog na javni razpis ni javno.
(3) Agencija odpira in obravnava vloge in zahteva
odpravo njihovih pomanjkljivosti po vrstnem redu oddaje vlog na odprti javni
razpis. Podpora se dodeljuje po vrstnem redu prejema popolnih vlog do višine
razpisanih sredstev za ukrep iz te uredbe.
(4) Agencija pozove vlagatelja nepopolne vloge na
dopolnitev. Šteje se, da je bila vloga vložena takrat, ko je bila dopolnjena.
(5) Ne glede na prejšnji odstavek se vloga zavrže brez
poziva na dopolnitev, če k vlogi niso priložene obvezne priloge iz 6. člena te
uredbe.
(6) Popolna vloga se po vrstnem redu uvrsti na konec
seznama popolnih vlog in dobi zaporedno številko vloge.
(7) Izpolnjevanje pogojev prispelih vlog na javni razpis
se preverja po vrstnem redu uvrstitve na seznam popolnih vlog. Dodelitev
podpore se odobri za popolne vloge na javni razpis, ki izpolnjujejo pogoje, in
sicer do višine razpisanih sredstev.
(8) Za vlogo, ki je popolna in izpolnjuje predpisane
pogoje, vendar razpoložljiva sredstva ne zadoščajo za dodelitev podpore v
celoti, se lahko odobri dodelitev podpore do višine razpoložljivih sredstev, če
se vlagatelj s tem strinja. Upravičenec mora v osmih dneh od vročitve obvestila
na agencijo poslati izjavo, da se s tem strinja, sicer se šteje, da se ne
strinja.
(9) Če je skupna višina zaprošenih sredstev višja od
sredstev za subvencioniranje, ki so bila razpisana, in so sredstva glede na
predhodne odobrene vloge še na voljo, agencija v primeru, če sta na zadnjem
mestu seznama prejetih vlog na javni razpis dve ali je več popolnih in
vsebinsko ustreznih vlog z enakim datumom in časom oddaje vloge, izvede
žrebanje. Z žrebom se določi vrstni red dodelitve podpore. Pri žrebanju so
lahko navzoči tudi vlagatelji. O času in kraju žrebanja jih agencija pisno
obvesti. Tričlansko komisijo, ki nadzira žrebanje, in osebo, ki ga vodi,
imenuje predstojnik agencije med javnimi uslužbenci, zaposlenimi na agenciji.
(10) Žrebanje iz prejšnjega odstavka se opravi v uradnih
prostorih agencije. O njem se sestavi zapisnik, podpišejo pa ga člani komisije,
ki nadzirajo žrebanje, oseba, ki je vodila žrebanje, in vlagatelji, če so
navzoči.
(11) Agencija mora še pred odobritvijo podpore preveriti
višino že dodeljene pomoči de minimis za posameznega upravičenca v
centralni evidenci pomoči de minimis za kmetijstvo in ribištvo, ki jo
vodi ministrstvo, pristojno za kmetijstvo, oziroma za pomoči de minimis
v gospodarstvu, v evidenci državnih pomoči, ki jo vodi ministrstvo, pristojno
za finance.
(12) Za upravičenca oziroma enotno podjetje mora
agencija predhodno preveriti, da že dodeljena pomoč de minimis v katerem
koli obdobju treh proračunskih let in pomoč po tej uredbi ne presežeta skupnega
zneska pomoči de minimis iz drugega odstavka 3. člena Uredbe
1408/2013/EU.
(13) Agencija vlagatelju odobri podporo z odločbo o
pravici do sredstev v skladu s 53. členom zakona o kmetijstvu, v kateri se
navede, da gre za pomoč de minimis v kmetijskem sektorju, dodeljeno v
skladu z Uredbo 1408/2013/EU.
(14) V odločbi o pravici do sredstev se določi rok za
izvedbo del in vložitev zahtevka, ki ni daljši od enega leta od izdaje odločbe
o pravici do sredstev.
14. člen
(vlaganje zahtevka za izplačilo podpore)
(1) Podpora se izplača na podlagi enega zahtevka
upravičenca za izplačilo podpore.
(2) Zahtevek za izplačilo podpore vloži upravičenec v
skladu s 56. členom zakona o kmetijstvu.
(3) Zahtevek za izplačilo podpore se vloži v skladu z
rokom, opredeljenem v odločbi o pravici do sredstev.
(4) Podrobnosti glede zahtevanih prilog in dokazil ob
vlaganju zahtevka za izplačilo podpore se določijo v javnem razpisu.
(5) Na podlagi vloženega popolnega zahtevka za izplačilo
podpore in po opravljeni kontroli iz 18. člena te uredbe se podpora izplača na
transakcijski račun upravičenca.
(6) Agencija mora v petnajstih dneh po izplačilu pomoči de
minimis posameznemu upravičencu poročati o dodeljenih pomočeh na obrazcu in
na način, ki ju ministrstvo, pristojno za kmetijstvo, objavi na svojih spletnih
straneh.
15. člen
(sprememba upravičenca)
(1) V primeru spremembe upravičenca v skladu s 54.
členom zakona o kmetijstvu vse obveznosti, ki so nastale do spremembe v RKG in
izhajajo iz dodelitve podpore za odpravo zaraščanja po tej uredbi, preidejo na
novega upravičenca.
(2) Če upravičenec kmetijsko zemljišče, za katero je
bila dodeljena podpora po tej uredbi, da v zakup ali proda fizični ali pravni
osebi, lahko poda predlog za spremembo upravičenca po prejšnjem odstavku, sicer
je sam odgovoren za vse obveznosti po tej uredbi.
16. člen
(sankcije)
(1) Če upravičenec zamudi rok za vložitev zahtevka za
izplačilo sredstev, ki je določen v odločbi o pravici do sredstev, ni upravičen
do sredstev, določenih v odločbi, prav tako se ga izključi iz zadevnega ukrepa
za koledarsko leto neizpolnitve obveznosti in naslednje koledarsko leto.
(2) Če upravičenec predloži lažne podatke ali če podatkov,
pomembnih za odločitev, zaradi malomarnosti ne razkrije, se mu v skladu s prvim
odstavkom 41.a člena zakona o kmetijstvu vloga oziroma zahtevek zavrne.
(3) Če upravičenec stori kršitev, zaradi katere je
onemogočeno doseganje ciljev ukrepa, kot na primer uporabi sredstva v nasprotju
z namenom, za katerega so bila dodeljena in, razen v primeru višje sile,
nedokončanja projekta, se v skladu z drugim odstavkom 41.a člena zakona o kmetijstvu
zahteva vračilo dodeljenih sredstev.
(4) Upravičenec, ki iz neutemeljenega razloga ne omogoči
kontrole na kraju samem, mora v proračun Republike Slovenije vrniti vsa
izplačana sredstva.
(5) Upravičenec, ki ne hrani dokumentacije o naložbi
oziroma ne omogoči dostopa do dokumentacije o naložbi, mora v proračun
Republike Slovenije vrniti deset odstotkov izplačanih sredstev.
(6) Če upravičenec ne uporablja naložbe v skladu s 1.
točko 8. člena te uredbe, se uporabijo naslednje sankcije:
-       
po prvi ugotovljeni kršitvi dobi upravičenec opozorilo,
-       
po drugi ugotovljeni kršitvi mora v proračun Republike Slovenije vrniti
50 odstotkov izplačanih sredstev,
-       
po tretji ugotovljeni kršitvi mora v proračun Republike Slovenije vrniti
vsa izplačana sredstva.
(7) V primerih iz drugega in tretjega odstavka tega člena je
v skladu s tretjim odstavkom 41.a člena zakona o kmetijstvu upravičenec
izključen iz prejemanja podpore v okviru tega ukrepa za koledarsko leto
ugotovitve in naslednje koledarsko leto.
17. člen
(višja sila in izjemne okoliščine)
(1) Za izvajanje ukrepa po tej uredbi se priznavajo
primeri višje sile in izjemnih okoliščin, in sicer smrt upravičenca,
dolgotrajna nezmožnost upravičenca za delo, zemeljski plaz ali poplava, ki
resno prizadene KMG, ali ko kmetijskega zemljišča zaradi legalno zgrajenega
objekta v javnem interesu ni več mogoče uporabljati za kmetijske namene.
(2) O višji sili ali izjemnih okoliščinah upravičenec
oziroma pravni naslednik pisno obvesti agencijo in predloži ustrezna dokazila v
15 delovnih dneh od dneva nastanka višje sile ali izjemnih okoliščin oziroma od
dneva, ko to lahko stori.
(3) O upravičenosti višje sile ali izjemnih okoliščin
odloči agencija in na podlagi prejetih dokazil izda odločbo o upoštevanju višje
sile pri izvajanju ukrepa po tej uredbi.
18. člen
(kontrola)
(1) Agencija izvaja 100 odstotno administrativno
kontrolo in pet odstotno kontrolo na kraju samem.
(2) Agencija zagotovi ločenost izvajanja nalog
administrativnih kontrol in kontrole na kraju samem.
19. člen
(hramba dokumentacije)
Upravičenec in agencija morata dokumentacijo, ki je bila
podlaga za odobritev podpore po tej uredbi, hraniti deset let od izplačila
podpore.

Priloga
1: Izjava upravičenca glede enotnega podjetja in namenske porabe sredstev za
dodelitev pomoči de minimis v okviru sheme pomoči – odpravljanje zaraščanja na
kmetijskih zemljiščih

Uredba o izvajanju ukrepa odpravljanje
zaraščanja na kmetijskih zemljiščih (Uradni list RS, št. 3/17) vsebuje naslednjo končno določbo:
»20. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju ukrepa odpravljanje zaraščanja na kmetijskih zemljiščih (Uradni list
RS, št. 18/18) vsebuje naslednjo končno določbo:
»KONČNA DOLOČBA
5. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvi Uredbe o
izvajanju ukrepa odpravljanje zaraščanja na kmetijskih zemljiščih (Uradni list
RS, št. 3/21) vsebuje naslednjo prehodno in
končno določbo:
»PREHODNA IN KONČNA DOLOČBA
10. člen
(končanje postopkov)
Postopki, začeti na podlagi Uredbe o izvajanju ukrepa
odpravljanje zaraščanja na kmetijskih zemljiščih (Uradni list RS, št. 3/17 in
18/18), se končajo v skladu z Uredbo o izvajanju ukrepa odpravljanje zaraščanja
na kmetijskih zemljiščih (Uradni list RS, št. 3/17 in 18/18).
11. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.