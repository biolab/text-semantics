1. člen
(vsebina)
S to uredbo se za izvajanje Izvedbene uredbe Komisije (EU)
2019/1842 z dne 31. oktobra 2019 o določitvi pravil za uporabo Direktive
2003/87/ES Evropskega parlamenta in Sveta v zvezi z nadaljnjimi ureditvami za
prilagoditve brezplačne dodelitve pravic do emisije zaradi sprememb ravni
dejavnosti (UL L št. 282 z dne 4. novembra 2019, str. 20; v
nadaljnjem besedilu: Uredba 2019/1842/EU) določata pristojna organa in urejajo
podrobnejša pravila za prilagoditev brezplačne dodelitve pravic do emisije
zaradi sprememb ravni dejavnosti.
2. člen
(pristojna organa)
(1) Pristojni organ za izvajanje Uredbe 2019/1842/EU je
Agencija Republike Slovenije za okolje (v nadaljnjem besedilu: agencija).
(2) Pristojni organ za izvajanje drugega stavka četrtega
odstavka 3. člena Uredbe 2019/1842/EU je ministrstvo, pristojno za
podnebje (v nadaljnjem besedilu: ministrstvo).
3. člen
(zahteve glede poročanja)
(1) Upravljavec naprave v skladu z zakonom, ki ureja
varstvo okolja, agenciji predloži poročilo iz tretjega odstavka 3. člena
Uredbe 2019/1842/EU v elektronski obliki na predlogah obrazcev, objavljenih na
osrednjem spletnem mestu državne uprave.
(2) Upravljavec male naprave v skladu z zakonom, ki
ureja varstvo okolja, agenciji predloži poročilo iz prvega stavka tretjega
odstavka 3. člena Uredbe 2019/1842/EU v elektronski obliki na predlogah
obrazcev, objavljenih na osrednjem spletnem mestu državne uprave.
(3) V primeru, da so emisije v poročilu upravljavca male
naprave 25 000 ton ali več ekvivalenta ogljikovega dioksida brez emisij iz
biomase, upravljavec male naprave ne glede na določbo prejšnjega odstavka
predloži agenciji poročilo iz tretjega odstavka 3. člena Uredbe
2019/1842/EU, in sicer v elektronski obliki na predlogah obrazcev, objavljenih
na osrednjem spletnem mestu državne uprave.
4. člen
(vrnitev presežka dodeljenih brezplačnih pravic)
Upravljavec naprave presežek dodeljenih brezplačnih pravic,
ugotovljenih v skladu z zakonom, ki ureja varstvo okolja, nakaže v petnajstih
dneh od pravnomočnosti odločbe v skladu z zakonom, ki ureja varstvo okolja, na
račun EU za dodelitev, določen v skladu z Delegirano uredbo Komisije (EU)
2019/1122 z dne 12. marca 2019 o dopolnitvi Direktive 2003/87/ES
Evropskega parlamenta in Sveta glede delovanja registra Unije (UL L
št. 177 z dne 2. julija 2019, str. 3).
5. člen
(konservativna ocena)
Agencija poročilo iz prvega stavka četrtega odstavka
3. člena Uredbe 2019/1842/EU pošlje ministrstvu, ki v tridesetih dneh
pripravi konservativno oceno iz drugega stavka četrtega odstavka 3. člena
Uredbe 2019/1842/EU.
6. člen
(spremembe v delovanju naprave)
Agencija v primeru iz drugega odstavka 6. člena Uredbe
2019/1842/EU ne prilagodi dodelitve brezplačnih pravic.
7. člen
(nadzor)
Nadzor nad izvajanjem te uredbe opravlja inšpekcija,
pristojna za varstvo okolja.
8. člen
(prekrški)
(1) Z globo od 4.000 do 40.000 eurov se kaznuje pravna
oseba ali samostojni podjetnik posameznik oziroma posameznik, ki samostojno
opravlja dejavnost, če kot:
-       
upravljavec naprave ne predloži poročila v skladu s prvim odstavkom
3. člena te uredbe,
-       
upravljavec male naprave ne predloži poročila v skladu z drugim
odstavkom 3. člena te uredbe,
-       
upravljavec naprave do roka iz 4. člena te uredbe ne nakaže
presežka dodeljenih brezplačnih pravic.
(2) Z globo od 1.200 do 4.100 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika oziroma posameznika, ki samostojno
opravlja dejavnost.

Uredba o izvajanju izvedbene uredbe (EU) o
določitvi pravil za prilagoditev brezplačne dodelitve pravic do emisije zaradi
sprememb ravni dejavnosti (Uradni list RS, št. 197/20) vsebuje naslednjo končno določbo:
»KONČNA DOLOČBA
9. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi Uredbe o izvajanju
izvedbene uredbe (EU) o določitvi pravil za prilagoditev brezplačne dodelitve
pravic do emisije zaradi sprememb ravni dejavnosti (Uradni list RS, št. 57/23) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.