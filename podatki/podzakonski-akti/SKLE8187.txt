1. člen
(predmet urejanja) 
Ta sklep ureja slovensko strukturo
mednarodne številke bančnega računa (International Bank Account Number; v
nadaljevanju IBAN). IBAN lahko dodeljujejo samo ponudniki plačilnih storitev s
sedežem v Republiki Sloveniji in ponudniki plačilnih storitev, ki opravljajo
plačilne storitve preko podružnice v Republiki Sloveniji, v povezavi z
opravljanjem bančnih in finančnih storitev ter dodatnih in drugih finančnih
storitev, kot so opredeljene v 5. in 6. členu Zakona o bančništvu (Uradni list
RS, št. 25/15, v nadaljevanju: ZBan-2).
2. člen 
(pojmi) 
Pojmi, uporabljeni v tem sklepu, imajo enak
pomen kot v zakonu, ki ureja bančništvo, in v zakonu, ki ureja plačilne
storitve in sisteme.
3. člen
(označevanje plačilnih in transakcijskih
računov pri ponudnikih plačilnih storitev) 
Ponudniki plačilnih storitev lahko
slovensko strukturo IBAN, kot je določena v tem sklepu, če ni drugače določeno
s posebnim predpisom, uporabljajo pri:
-       
označevanju plačilnih računov,
-       
izvajanju drugih storitev iz 1. člena tega sklepa.
Pri uporabi slovenske strukture IBAN v
okviru izvajanja poslov v zvezi s storitvami iz 1. člena tega sklepa morajo
ponudniki plačilnih storitev smiselno upoštevati ista pravila, kot so s tem
sklepom določena za označevanje plačilnih računov.
Ponudniki plačilnih storitev morajo
označevati transakcijske račune v slovenski strukturi IBAN, kot je določeno v
tem sklepu, če ni drugače določeno s posebnim predpisom.
Ponudnik plačilnih storitev ne sme dodeliti
posameznemu plačilnemu računu enake številke plačilnega računa, kot jo ima ali
jo je imel drug plačilni račun pri tem ponudniku plačilnih storitev, razen če
je od zaprtja tega računa minilo najmanj 10 let.
4. člen
(številka plačilnega računa)
Številka plačilnega računa je oblikovana v
strukturi IBAN, ki je določena s standardom ISO 13616.
Številka plačilnega računa je sestavljena
iz 19 črkovnih in numeričnih znakov, ki so razdeljeni v naslednje sklope, v
zapisanem zaporedju:
1.     
oznaka države – Slovenije (d),
2.     
kontrolna številka plačilnega računa (e) in
3.     
del številke plačilnega računa, ki šteje kot osnovna številka bančnega
računa (Basic Bank Account Number; v nadaljevanju BBAN) znotraj
strukture IBAN in je razdeljen v naslednje sklope, v zapisanem zaporedju:
- 
identifikacija ponudnika plačilnih storitev in njegove organizacijske enote
(b),
- 
identifikacija imetnika plačilnega računa pri ponudniku plačilnih
storitev (a) in
- 
kontrolna številka BBAN (c).
5. člen
(oznaka države)
Oznaka države – Slovenije (d) je določena
po standardu ISO 3166 in je sestavljena iz 2 črkovnih znakov: »SI«.
6. člen
(kontrolna številka plačilnega računa v
strukturi IBAN)
Kontrolna številka plačilnega računa v
strukturi IBAN (e) je sestavljena iz 2 numeričnih znakov. Za izračun kontrolne
številke plačilnega računa v strukturi IBAN se uporablja standard ISO 7064, MOD
97-10.
Primer izračuna kontrolne številke
plačilnega računa v strukturi IBAN je v prilogi 1 k temu sklepu.
7. člen
(identifikacija ponudnika plačilnih
storitev in njegove organizacijske enote) 
Identifikacija ponudnika plačilnih storitev
in njegove organizacijske enote (b) je sestavljena iz 5 numeričnih znakov, ki
so razdeljeni v naslednja dva sklopa, v zapisanem zaporedju:
-       
dvomestna identifikacija ponudnika plačilnih storitev (b1) in
-       
trimestna identifikacija organizacijske enote (b2).
Dvomestno identifikacijsko oznako ponudnika
plačilnih storitev (b1) na podlagi zahteve ponudnika plačilnih storitev določi
Banka Slovenije.
Banka Slovenije posameznemu ponudniku
plačilnih storitev določi eno dvomestno identifikacijsko oznako ponudnika
plačilnih storitev (b1). Posamezen ponudnik plačilnih storitev ima lahko več
dvomestnih identifikacijskih oznak, če kot prevzemni ponudnik plačilnih
storitev v primeru združitve ponudnikov plačilnih storitev ali druge oblike
statusnega preoblikovanja z enakim učinkom prevzame obstoječo dvomestno
identifikacijsko oznako prevzetega ponudnika plačilnih storitev.
O vsaki nameri prevzema dvomestne identifikacijske
oznake v skladu s prejšnjim odstavkom je dolžan prevzemni ponudnik plačilnih
storitev obvestiti Banko Slovenije najmanj tri mesece pred nameravanim
prevzemom.
Seznam oznak ponudnikov plačilnih storitev,
ki pridobijo identifikacijsko oznako pri Banki Slovenije, je objavljen na
spletni strani Banke Slovenije.
Ponudnik plačilnih storitev sam določi eno
ali več trimestnih identifikacijskih oznak (b2), ki lahko označujejo njegove
organizacijske enote. Seznam teh oznak vodi ponudnik plačilnih storitev.
8. člen
(identifikacija plačilne institucije)
Ne glede na določbe 7. člena tega sklepa
Banka Slovenije ponudniku plačilnih storitev, ki je plačilna institucija, na
podlagi njegove zahteve določi petmestno identifikacijsko oznako (b).
Identifikacijska oznaka plačilne
institucije je sestavljena iz dvomestne identifikacije (b1), ki je pri vseh
plačilnih institucijah enaka »91«, ter trimestne identifikacije (b2), ki
označuje posamezno plačilno institucijo.
Identifikacijska oznaka plačilne
institucije ne vsebuje identifikacije njenih organizacijskih enot.
9. člen
(identifikacija imetnika plačilnega
računa)
Identifikacija imetnika plačilnega računa
pri ponudniku plačilnih storitev (a) je sestavljena iz 8 numeričnih znakov in jo
določi posamezni ponudnik plačilnih storitev, ki vodi plačilni račun imetnika.
10. člen
(kontrolna številka BBAN)
Kontrolna številka BBAN (c) je sestavljena
iz 2 numeričnih znakov. Za izračun kontrolne številke BBAN se uporablja
poenostavljen postopek standarda ISO 7064, MOD 97-10.
Primer izračuna kontrolne številke BBAN je
v prilogi 1 k temu sklepu.
11. člen
(zapis)
Številka plačilnega računa se zapiše v
naslednji obliki:
1.     
elektronski zapis: znaki si sledijo brez presledkov ali ločilnih znakov
(d)(d)(e)(e)(b)(b)(b)(b)(b)(a)(a)(a)(a)(a)(a)(a)(a)(c)(c),
2.     
vizualni zapis: znaki se zapišejo v skupinah po štiri znake s presledki
(d)(d)(e)(e) (b)(b)(b)(b) (b)(a)(a)(a)
(a)(a)(a)(a) (a)(c)(c).
Primer zapisa številke plačilnega računa je
v prilogi 2 k temu sklepu.

Priloga
1: Primer izračuna kontrolne številke BBAN in kontrolne številke plačilnega
računa
Priloga
2: Prikaz in primer zapisa številke plačilnega računa

Sklep o vsebini in uporabi slovenske strukture
mednarodne številke bančnega računa (Uradni list RS, št. 71/09) vsebuje naslednjo prehodno in končno
določbo:
»12. člen
(prehodna
določba)
Dvomestne identifikacijske oznake, ki jih
je Banka Slovenije posameznim ponudnikom plačilnih storitev dodelila pred
uveljavitvijo tega sklepa, se uporabljajo naprej kot dvomestne identifikacijske
oznake iz drugega odstavka 7. člena tega sklepa.
13. člen
(končna
določba)
Ta sklep začne veljati 1. novembra 2009.«.

Sklep o spremembi Sklepa o vsebini in uporabi
slovenske strukture mednarodne številke bančnega računa (Uradni list RS, št. 62/15) vsebuje naslednjo končno določbo:
»2. člen 
Ta sklep začne veljati naslednji dan po
njegovi objavi v Uradnem listu Republike Slovenije.«.

Sklep o spremembi Sklepa o vsebini in uporabi
slovenske strukture mednarodne številke bančnega računa (Uradni list RS, št. 92/15) vsebuje naslednjo končno določbo:
»2. člen 
Ta sklep začne veljati naslednji dan po
njegovi objavi v Uradnem listu Republike Slovenije.«.