I. SPLOŠNE DOLOČBE
1. člen
Ta pravilnik določa način in pogoje za
opravljanje varnega prometa in vzdrževanja reda v pristaniščih in ostalih delih
teritorialnega morja in notranjih morskih voda na območju Republike Slovenije.
Ta pravilnik ureja v skladu z Direktivo
Evropskega parlamenta in Sveta 2005/35/ES z dne 7. septembra 2005 o
onesnaževanju morja z ladij in uvedbi kazni za kršitve (UL L št. 255 z dne 30.
9. 2005, str. 11), kot je bila nazadnje spremenjena s Popravkom Direktive 2005/35/ES
Evropskega parlamenta in Sveta z dne 7. septembra 2005 o onesnaževanju morja z
ladij in uvedbi kazni za kršitve (UL L št. 105 z dne 13. 4. 2006, str. 65),
izvršilne ukrepe v zvezi s plovili v tranzitu.
Za zagotovitev varnega prometa in
vzdrževanja reda v pristaniščih in preostalih delih teritorialnega morja in
notranjih morskih voda, lahko Uprava Republike Slovenije za pomorstvo (v
nadaljnjem besedilu: uprava) odredi primerne ukrepe, ki izhajajo iz nadziranja
izvajanja predpisov o redu v pristaniščih, pomorskem prometu, gibanju in
privezovanju plovil, o vodnih prireditvah, športnem veslanju, jadranju ter
kopanju.
Določbe tega pravilnika, ki se nanašajo na
plovila, se smiselno uporabljajo tudi za plavajoče naprave.
2. člen
Nadzor nad izvrševanjem določb tega
pravilnika opravlja uprava.
II. RED V PRISTANIŠČIH
3. člen
Poveljnik ladje ali voditelj čolna mora med
plovbo, pristajanjem, privezovanjem, odvezovanjem ali sidranjem ladje oziroma čolna
v pristanišču ravnati tako, da ne ogroža človeških življenj in okolja, da ne
povzroča škode drugim plovilom, obalam in napravam v pristanišču in ne ovira
pomorskega prometa, funkcionalne uporabe operativnih obal in priveznih mest za
plovila.
4. člen
Ladja v pristanišču mora biti sposobna za
manevriranje.
Uprava lahko na zahtevo poveljnika ladje in
v soglasju z upravljavcem pristanišča dovoli popravilo stroja na ladji ali
druga dela, ki začasno onesposobijo ladjo za manevriranje.
5. člen
Plovila, ki so v pristanišču, morajo biti z
varnimi vezmi pravilno privezana na napravah za privezovanje. V primeru slabega
vremena morajo plovila, ki so v pristanišču ali na sidrišču, okrepiti vezi in
po potrebi povečati število sider, na zahtevo uprave pa tudi odpluti iz
pristanišča ali se premestiti v varnejši zaklon.
Če plovilo nima dovolj bokobranov, sider
ali priveznih vrvi ali le‑ti niso ustrezne dolžine in moči, mu uprava lahko
prepove pristanek ali sidranje. Kadar so vremenske razmere tako neugodne, da bi
bilo ogroženo varno vplutje ali izplutje plovil v pristanišče ali iz pristanišča,
lahko uprava začasno prepove vsako plovbo v pristanišču.
6. člen
Privezne vrvi plovila ne smejo ovirati
plovbe drugih plovil in gibanja oseb ali vozil na obali.
Če privezne vrvi drugemu plovilu ovirajo
prehod ali gibanje oseb in vozil na obali, mora biti podnevi na mestu, kjer vrv
izhaja iz plovila, postavljena rdeča signalna zastava, ponoči pa rdeča
svetilka, vidna z vseh strani. Privezne vrvi se morajo takrat, ko plove mimo
drugo plovilo, začasno popustiti ali odstraniti.
Če privezne vrvi plovila ovirajo nujno
premikanje in delo pristaniških naprav ali delovnih vozil, jih je treba začasno
odvezati.
7. člen
Če lahko pristane pred ali za, ob
operativni obali, privezano ladjo, še druga ladja, mora privezana ladja ponoči
z belo lučjo, vidno z vseh strani, označiti premec ali krmo, po potrebi pa tudi
oba dela ladje.
Če je ladja k operativni obali vezana tako,
da njen sestavni del sega preko operativne obale, je ta del ladje ponoči
potrebno označiti z belo lučjo, vidno z vseh strani.
8. člen
Poveljnik ladje ali voditelj čolna mora po
nalogu uprave dovoliti, da se ob bok njegovega plovila veže še drugo plovilo,
kadar je to potrebno zaradi opravljanja varnega prometa, ter dovoliti prehod
osebam preko njegovega plovila do obale.
Poveljnik ladje ali voditelj čolna mora po
nalogu uprave sprejeti oziroma privezati na svoje plovilo privezne vrvi drugega
plovila.
9. člen
Poveljnik ladje ali voditelj čolna mora pri
izbiri kraja za sidranje upoštevati že usidrana plovila in potrebno medsebojno
varnostno razdaljo ter možnost neovirane plovbe drugih plovil.
10. člen
Sidranje ni dovoljeno na mestih, določenih
za prehod ladij, ter tam, kjer so postavljeni znaki podvodnih kablov,
vodovodnih, plinskih, kanalizacijskih in drugih cevi ali znaki, ki pomenijo
stalne ali začasne ovire na plovni poti.
11. člen
Upravljavec pristanišča določi ladji mesto
priveza na operativni obali in o tem obvesti upravo.
Uprava lahko zaradi varnosti plovbe,
varnosti človeških življenj ali varstva objektov na obali ali na morju prepove
plovilu privez na operativni obali, ob boku drugega plovila ali sidranje, ali
pa odredi premestitev že privezanega ali usidranega plovila in o tem obvesti
upravljavca pristanišča.
12. člen
Upravljavec pristanišča in oseba, ki
opravlja potniški linijski prevoz, morata poskrbeti, da ima potniška ladja ob
urniku prihoda dovolj prostora za privez.
13. člen
Poveljnik ladje ali voditelj čolna, ki
opazi na plovni poti ali v pristanišču predmete ali snovi, ki lahko ogrozijo
varnost plovbe ali povzročijo škodo okolju, drugim plovilom, obalam in
pristaniškim napravam, mora to takoj sporočiti upravi in upravljavcu pristanišča.
14. člen
V primeru požara ali drugega nezgodnega
dogodka na ladji, ki ogroža ali lahko ogrozi okolico, mora poveljnik ladje
oziroma ladijska straža takoj dati alarmni znak, storiti nujne varnostne ukrepe
in obvestiti upravo ter upravljavca pristanišča.
15. člen
Kadar so v teritorialnem morju in notranjih
morskih vodah Republike Slovenije v nevarnosti človeška življenja, lahko uprava
odredi vsakemu plovilu, ki je v pristanišču ali na plovbi, da nudi pomoč pri
reševanju človeških življenj.
16. člen
Dolžnost upravljavca pristanišča je, da v
morskem delu pristanišča odstrani vse trde odpadke oziroma predmete, ki
ogrožajo ali lahko ogrozijo varnost plovbe.
17. člen
Kadar plovilo izgubi v pristanišču ali
teritorialnem morju ali notranjih morskih vodah del opreme ali del tovora, mora
njegov poveljnik o tem takoj obvestiti upravo in storiti vse, da se čimprej
omogoči varnost plovbe.
18. člen
Upravljavec pristanišča, namenjenega za čolne,
določi pogoje in način koriščenja pristaniških storitev.
Za plovilo, ki je privezano v pristanišču,
skrbi lastnik plovila oziroma imetnik pravice razpolaganja, če se z
upravljavcem pristanišča ni drugače dogovoril.
19. člen
V pristanišču je prepovedano:
-      
premeščanje, menjanje ali odstranjevanje
priveznih vrvi, sider in naveznih naprav drugega plovila, razen pri pristajanju
ali zaradi preprečitve neposredne škode;
-      
oviranje dostopa do privezov;
-      
privezovanje plovil na naprave in predmete, ki
niso namenjeni privezovanju;
-      
samovoljno premeščanje, menjavanje,
odstranjevanje ali poškodovanje naprav in označb, namenjenih urejanju plovbe;
-      
kurjenje odprtega ognja na obali ali na plovilu
brez dovoljenja uprave;
-      
čiščenje, barvanje ali strganje oplate plovila
na način, ki lahko onesnaži morje;
-      
privezovanje čolnov na mestih, kjer to ni
dovoljeno;
-      
imeti v pogonu ladijski vijak, razen za potrebe
manevriranja;
-      
odmetavanje trdih in tekočih odpadkov in drugih
predmetov v morje;
-      
onesnaževanje zraka z izpuščanjem dima, saj in
raznih plinov preko dovoljene stopnje;
-      
izpuščati fekalne vode v morje;
-      
uporaba priveznih mest v pristanišču za
potopljene in nasedle čolne ali čolne, ki so poškodovani ali slabo vzdrževani.
20. člen
Nova ali obnovljena ladja lahko le z
dovoljenjem uprave opravi poskusno vožnjo.
Ladjedelnica oziroma ladja mora čas vožnje
in predvideno pot sporočiti upravi tri dni pred poskusno plovbo ter predložiti
spričevalo o sposobnosti morske ladje za poskusno vožnjo.
21. člen
Domači ladji v razpremi določi mesto
priveza uprava, ki določi tudi varnostne ukrepe in način opravljanja straže na
ladji.
22. člen
Na ladji, ki je privezana v pristanišču,
mora biti po en častnik krovne in strojne službe ter toliko članov posadke, da
ladja v sili lahko opravi premik ali izplutje iz pristanišča.
Usidrana ladja mora imeti na straži takšno
ladijsko posadko, kot jo ima med plovbo.
23. člen
Ladja v pristanišču mora imeti na priveznih
vrveh zaščitne naprave proti glodalcem.
24. člen
Ladijska piščalka ali sirena se lahko uporablja
v pristanišču le ob manevriranju ali alarmiranju, sicer pa le z dovoljenjem
uprave.
25. člen
Ladijske stopnice, ki so povezane z obalo,
morajo biti varno pritrjene in zavarovane in ponoči osvetljene, pod njimi, med
ladjo in obalo, mora biti postavljena zaščitna mreža, pri vstopu na ladjo, mora
biti postavljen rešilni obroč z vrvjo.
Promet potnikov na ladjo oziroma obalo je
dovoljen le preko ladijskih stopnic.
26. člen
Kadar so na ladji ogrožena človeška
življenja, njena varnost ali varnost plovbe, mora upravljavec pristanišča omogočiti
ladji prednostni privez.
27. člen
Oskrba čolnov z gorivom se sme opravljati
le v vgrajene rezervoarje, za izvenkrmne motorje pa v prenosne varnostne posode
za gorivo.
V času oskrbovanja z gorivom mora biti
ladja označena ponoči z rdečo lučjo, podnevi pa z rdečo signalno zastavo.
28. člen
Plovilo, ki je sposobno za plovbo, mora po
končanih opravilih v pristanišču, skladno s pristaniškimi normativi o času
koriščenja privezov, zapustiti operativno obalo oziroma mesto priveza.
Če plovilo, kljub opozorilu upravljavca
pristanišča, ne ravna po prejšnjem odstavku, lahko uprava odredi upravljavcu
pristanišča, da na stroške ladjarja oziroma lastnika čolna opravi premik
plovila.
29. člen
(prenehal
veljati)
30. člen
(prenehal
veljati)
III. PRIHOD LADJE V PRISTANIŠČE IN ODHOD IZ PRISTANIŠČA
31. člen
Plovilo, ki prihaja ali odhaja iz pristanišča,
mora zmanjšati hitrost.
Na znak mednarodnega signalnega kodeksa za
zmanjšanje hitrosti, mora plovilo, ko plove mimo drugih plovil ali mimo mesta,
kjer se opravljajo obalna ali podvodna dela, zmanjšati hitrost na najmanjšo
stopnjo ali celo ustaviti.
32. člen
Poveljnik ladje mora takoj po prihodu ladje
iz tujine v pristanišče, pred začetkom vkrcavanja ali izkrcavanja potnikov ali
blaga, prijaviti prihod ladje upravi.
Poveljnik ladje mora prijaviti upravi odhod
ladje iz pristanišča v tujino najmanj eno uro pred izplutjem.
Potniška ladja na redni liniji odhoda iz
prejšnjega odstavka ne prijavlja.
33. člen
(prenehal
veljati)
34. člen
(prenehal
veljati)
35. člen
Domači ali tuji ladji, ki prihaja iz
tujine, ni dovoljen promet z drugimi ladjami, organi in osebami na obali,
dokler ne dobi dovoljenja za prost promet z obalo, ki ga izda uprava in dokler
niso opravljena uradna dejanja drugih pristojnih organov.
Dovoljenja za prost promet z obalo ne
potrebuje ladja, ki prihaja iz drugega domačega pristanišča.
36. člen
Ob ladji, ki še ni dobila dovoljenja za
prost promet z obalo, lahko pristanejo le:
-      
pilotski čolni, ki opravljajo službo, vendar z
omejitvijo, da sme na ladjo stopiti samo pilot;
-      
vlačilci, ki ladjo vlečejo, vendar brez stika z
ladijsko posadko;
-      
ladja s posadko, ki ladji pomaga ali jo rešuje;
-      
ladje ali čolni državnih organov.
37. člen
Ladja, ki mora imeti dovoljenje za prost
promet z obalo, izobesi ob prihodu v pristanišče do pridobitve dovoljenja
karantenski znak mednarodnega signalnega kodeksa.
38. člen
(prenehal
veljati)
39. člen
(prenehal
veljati)
40. člen
(prenehal
veljati)
41. člen
(prenehal
veljati)
42. člen
(prenehal
veljati)
IV. RED NA OSTALIH OBMOČJIH TERITORIALNEGA MORJA IN NOTRANJIH
MORSKIH VODAH
43. člen
Določbe tega pravilnika, ki urejajo red v
pristaniščih, se smiselno uporabljajo tudi na ostalih delih teritorialnega
morja in notranjih morskih vodah.
44. člen
Imetnik pravice uporabe ali lastnik objekta
in naprav na obali, v teritorialnem morju ali notranjih morskih vodah ali
morskem dnu, mora objekte in naprave vzdrževati na način, ki ne ogroža varnosti
plovbe in človeških življenj.
Objekti in naprave iz prejšnjega odstavka,
ki se nahajajo na plovnih poteh ali območjih, kjer je dovoljena plovba s
plovili, morajo biti ustrezno označeni. Če takšni objekti ali naprave
neposredno ogrožajo varnost plovbe, lahko uprava imetniku pravice razpolaganja
ali lastniku odredi izvršitev ukrepov, da se nevarnost odpravi, ali njihovo
odstranitev.
45. člen
Športne in druge vodne prireditve v
teritorialnem morju in notranjih morskih vodah se lahko opravljajo le z
dovoljenjem uprave.
Zahtevek za izdajo dovoljenja iz prejšnjega
odstavka mora organizator prireditve vložiti pri upravi najmanj osem dni pred
dnevom prireditve.
46. člen
Kopanje v urejenih morskih kopališčih ni
dovoljeno preko zunanjega označenega roba kopališča, v neurejenih in naravnih
kopališčih pa ne več kot 150 metrov od obale.
IV.a IZVRŠILNI UKREPI V ZVEZI S PLOVILI V TRANZITU
46.a člen
Če pomorska inšpekcija razpolaga z
informacijami o domnevnem izpustu onesnaževalnih snovi, navedenih v prilogah I
in II k Mednarodni konvenciji o preprečevanju onesnaževanja morja z ladij,
1973, skupaj z njenimi protokoli in spremembami v najnovejši različici (v
nadaljnjem besedilu: konvencija Marpol), in če plovilo, ki je osumljeno
izpusta, kot ga opredeljuje 2. člen konvencije Marpol, ne pristane v slovenskem
pristanišču, mora pomorska inšpekcija: 
-      
v primeru, da je naslednji postanek plovila
pristanišče v drugi državi članici Evropske unije, tesno sodelovati s
pristojnim organom te države članice pri inšpekciji in pri odločitvi o
ustreznih ukrepih v zvezi z izpustom, 
-      
v primeru, da je naslednji postanek plovila
pristanišče v državi, ki ni članica Evropske unije, sprejeti potrebne ukrepe za
zagotovitev, da je pristanišče naslednjega postanka plovila obveščeno o
domnevnem izpustu, in zahtevati od pristojnega organa države, v kateri se
nahaja pristanišče naslednjega postanka, da sprejme ustrezne ukrepe v zvezi z
izpustom.
46.b člen
Uprava sodeluje z Evropsko agencijo za
pomorsko varnost (EMSA) v zvezi z nadzorom in zgodnjim odkrivanjem plovil, ki
izpuščajo onesnaževalne snovi, navedene v prilogah I in II h konvenciji Marpol.

Priloga I: (prenehala
veljati)
Priloga II: (prenehala
veljati)
Priloga III: (prenehala veljati)

Pravilnik o pogojih za opravljanje varnega
prometa in vzdrževanje reda v pristaniščih in ostalih delih teritorialnega
morja in notranjih morskih voda (Uradni list RS, št. 72/01)
vsebuje naslednji končni določbi:
»V. KONČNI DOLOČBI
47. člen
Z dnem uveljavitve tega pravilnika preneha
veljati pravilnik o redu v lukah in drugih delih obalnega morja (Uradni list
SRS, št. 14/84 in Uradni list RS, št. 16/94).
48. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o pogojih za opravljanje varnega prometa in vzdrževanje reda v
pristaniščih in ostalih delih teritorialnega morja in notranjih morskih voda
(Uradni list RS, št. 107/03) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o nadzoru pomorskega prometa (Uradni
list RS, št. 22/05) vsebuje naslednjo končno določbo:
»20. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o prevzemu ladijskih odpadkov in
ostankov tovora (Uradni list RS, št. 66/05) vsebuje naslednjo končno določbo:
»21. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pogojih za opravljanje varnega prometa in vzdrževanje reda v
pristaniščih in ostalih delih teritorialnega morja in notranjih morskih voda
(Uradni list RS, št. 22/07) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Uredba o formalnostih poročanja v pomorskem prometu (Uradni list RS, št. 69/12) vsebuje naslednjo končno določbo:
»10. člen
Ta uredba začne veljati naslednji dan po
objavi v Uradnem listu Republike Slovenije.«.