1. člen
(vsebina)
Ta uredba podrobneje določa pogoje in postopek za dodelitev
ter kriterije za določitev višine trajne priznavalnine repatriiranim učiteljem
slovenskega dopolnilnega pouka v zamejstvu in po svetu, ki za poučevanje
slovenskega dopolnilnega pouka niso prejemali plačila (v nadaljnjem besedilu:
priznavalnina).
2. člen
(upravičenci)
(1) Do priznavalnine je upravičena tista oseba, ki: 
-       
ji je bil z upravno odločbo priznan status repatriirane osebe po zakonu,
ki ureja področje odnosov Republike Slovenije s Slovenci zunaj njenih meja; 
-       
je dopolnila 70 let starosti; 
-       
je najmanj 15 let dokazano poučevala slovenski dopolnilni pouk med
Slovenci v zamejstvu in po svetu in za svoje delo ni prejemala plačila. 
(2) Državljanstvo Republike Slovenije ni pogoj za pridobitev
priznavalnine.
3. člen
(vloga)
(1) Vlogo za pridobitev priznavalnine vloži oseba iz
prejšnjega člena ali njen pooblaščenec na Urad Vlade Republike Slovenije za
Slovence v zamejstvu in po svetu (v nadaljnjem besedilu: urad). 
(2) Vlogi iz prejšnjega odstavka je treba priložiti: 
-       
dokazila o krajih in dolžini brezplačnega poučevanja slovenskega
dopolnilnega pouka; 
-       
listine, iz katerih so razvidni rojstni podatki vložnika.
4. člen
(odločanje o dodelitvi priznavalnine)
(1) Urad odloča o vlogi za dodelitev priznavalnine z odločbo
v upravnem postopku. 
(2) Urad odloča na podlagi mnenja posebne strokovne komisije,
ki jo imenuje predstojnik urada. 
(3) Priznavalnina se lahko dodeli osebi, ki je zanjo
zaprosila v času trajanja statusa repatriirane osebe.
5. člen
(višina priznavalnine)
(1) Priznavalnina se odmeri v višini 30 do 45 odstotkov
osnovnega zneska minimalnega dohodka po predpisih o socialno-varstvenih
prejemkih. 
(2) Višina priznavalnine je
odvisna od dobe brezplačnega poučevanja slovenskega dopolnilnega pouka in se
odmeri, kot je navedeno:


doba poučevanja:

višina priznavalnine:


15 do 20 let

30%


nad 20 do 25 let

35%


nad 25 do 30 let

40%


nad 30 let

45%.


(3) Odmerjena priznavalnina se v
obdobju prejemanja po uradni dolžnosti uskladi ob vsakokratni spremembi ali
uskladitvi osnovnega zneska minimalnega dohodka.
6. člen
(zagotavljanje sredstev in izplačevanje priznavalnine)
(1) Sredstva za izplačevanje priznavalnin zagotavlja
Republika Slovenija iz državnega proračuna in s proračunske postavke urada. 
(2) Priznavalnine v višini iz drugega odstavka prejšnjega
člena se obračunajo vsak mesec, izplačujejo pa enkrat letno, v mesecu januarju
za preteklo leto. 
(3) Priznavalnine po tej uredbi izplačuje Zavod za
pokojninsko in invalidsko zavarovanje Slovenije (v nadaljnjem besedilu: zavod),
ki opravi tudi preračun iz tretjega odstavka prejšnjega člena. 
(4) Prejemnikom priznavalnine nakazuje zavod priznavalnino na
njihove bančne račune.
PREHODNI IN KONČNI DOLOČBI
7. člen
(prehodni določbi)
(1) Vloge za dodelitev trajnih priznavalnin učiteljem
slovenskega dopolnilnega pouka, ki so vložene do 1. julija 2011, se obravnavajo
v skladu z Zakonom o odnosih Republike Slovenije s Slovenci zunaj njenih meja
(Uradni list RS, št. 43/06) ter na njegovi podlagi izdano Uredbo o posebnih
trajnih priznavalninah učiteljem slovenskega dopolnilnega pouka (Uradni list
RS, št. 99/08 in 42/10). 
(2) Trajne priznavalnine učiteljem slovenskega dopolnilnega
pouka, ki so bile odmerjene v skladu z Zakonom o odnosih Republike Slovenije s
Slovenci zunaj njenih meja (Uradni list RS, št. 43/06) in Uredbo o posebnih
trajnih priznavalninah učiteljem slovenskega dopolnilnega pouka (Uradni list
RS, št. 99/08 in 42/10), se usklajujejo, obračunavajo in izplačujejo v skladu z
določbami te uredbe.
8. člen
(prenehanje veljavnosti)
Z dnem uveljavitve te uredbe preneha veljati Uredba o
posebnih trajnih priznavalninah učiteljem slovenskega dopolnilnega pouka
(Uradni list RS, št. 99/08 in 42/10).
9. člen
(začetek veljavnosti)
Ta uredba začne veljati 1. julija 2011.
Št. 00701-9/2011
Ljubljana, dne 31. marca 2011
EVA 2011-1812-0001
Vlada Republike Slovenije
Gregor Golobič l.r. 
Minister