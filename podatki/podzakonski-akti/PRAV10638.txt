1. člen
(vsebina)
Ta pravilnik določa program izpita iz
poznavanja Državnotožilskega reda, način prijave k izpitu, sestavo in
oblikovanje izpitnih komisij, potek in ocenjevanje izpita, zapisnik o poteku
izpita, potrdilo o opravljenem izpitu, vodenje evidenc o izpitih in druga
vprašanja v zvezi z načinom opravljanja izpita.
2. člen
(program izpita)
Izpit zajema preverjanje znanja s področij,
ki jih ureja Državnotožilski red.
3. člen
(prijava k izpitu)
(1) Kandidate prijavi k izpitu
državno tožilstvo. 
(2) V odločbi, ki jo izda direktor
Centra za izobraževanje v pravosodju, se določijo dan, ura in kraj opravljanja
izpita ter sestava izpitne komisije. Odločba se pošlje kandidatu najmanj 15 dni
pred dnem, določenim za opravljanje izpita.
4. člen
(izpitna komisija)
(1) Kandidat
opravlja izpit pred izpitno komisijo, ki jo sestavljajo državni tožilec kot predsednik
komisije in predstavnika ministrstva, pristojnega za pravosodje (v
nadaljnjem besedilu: ministrstvo), ki imata opravljen
pravniški državni izpit, kot člana komisije.
(2) Sestavo
komisije za posamezen izpitni rok določi z odločbo direktor Centra za izobraževanje
v pravosodju izmed predsednikov in članov komisij, imenovanih z odločbo
ministra, pristojnega za pravosodje (v nadaljnjem
besedilu: minister). Predlog za imenovanje državnega tožilca kot predsednika
izpitne komisije poda generalni državni tožilec.
(3) Predsednik izpitne komisije mora
skrbeti za pravilnost poteka izpita.
(4) Predsedniku izpitne komisije
pripada nagrada za delo v izpitni komisiji v višini 10,32 eurov za posameznega
kandidata, članu izpitne komisije pa v višini 7,74 eurov za posameznega
kandidata. Predsednik in člani izpitne komisije so upravičeni tudi do povračila
potnih stroškov v zvezi z delom v komisiji, pri čemer se stroški kilometrine
obračunavajo v skladu z zakonom, ki ureja višino povračil stroškov v zvezi z
delom in nekaterih drugih prejemkov, v višini 30 % cene neosvinčenega motornega
bencina – 95 oktanov.
5. člen
(zapisnikar)
(1) Zapisnikarja, ki vodi
zapisnik o izpitu, imenuje direktor Centra za izobraževanje v pravosodju izmed
javnih uslužbencev ministrstva. Zapisnikar mora imeti najmanj srednjo strokovno
izobrazbo.
(2) Zapisnik vsebuje naslednje
podatke:
-      
osebno ime kandidata,
-      
datum in kraj rojstva kandidata,
-      
naziv državnega tožilstva, na katerem je
kandidat zaposlen,
-      
naziv delovnega mesta, na katero je kandidat
razporejen,
-      
sestavo izpitne komisije,
-      
datum opravljanja izpita,
-      
izpitna vprašanja in
-      
uspeh kandidata pri izpitu.
(3) Zapisnik podpišejo predsednik in
člana izpitne komisije ter zapisnikar.
(4) Zapisnikarju pripada nagrada za
vodenje zapisnika v višini 7,74 eurov za posameznega kandidata in povračilo
potnih stroškov v zvezi z njegovim delom. Stroški kilometrine se obračunavajo v
skladu z zakonom, ki ureja višino povračil stroškov v zvezi z delom in
nekaterih drugih prejemkov, v višini 30 % cene neosvinčenega motornega bencina
– 95 oktanov.
6. člen
(potek izpita)
(1) Izpit se opravlja ustno in
traja za posameznega kandidata največ dvajset minut.
(2) Vprašanja zastavljajo kandidatom
predsednik in člana izpitne komisije.
7. člen
(uspeh izpita)
(1) Izpitna komisija oceni
uspeh kandidata z opisno oceno »je opravil« ali »ni opravil«.
(2) Uspeh kandidata razglasi
predsednik izpitne komisije v navzočnosti članov izpitne komisije in kandidata
takoj po izpitu.
8. člen
(potrdilo)
(1) O uspešno opravljenem
izpitu izda izpitna komisija kandidatu potrdilo takoj po izpitu.
(2) Potrdilo podpiše predsednik
izpitne komisije.
(3) Potrdilo o opravljenem izpitu se
izda v dveh izvodih, od katerih prejme enega kandidat, drugi pa ostane v spisu
Centra za izobraževanje v pravosodju.
9. člen
(ponovni poskus)
(1) Kandidat, ki izpita ni
opravil uspešno, ga lahko ponavlja le enkrat v roku, ki ga določi izpitna
komisija, vendar ne prej kot v dveh mesecih od datuma prvega opravljanja
izpita.
(2) Za ponovno prijavo državno
tožilstvo pošlje novo prijavnico.
10. člen
(odstop od izpita)
(1) Če kandidat brez
opravičenega razloga določenega dne ne pristopi k opravljanju ali ponovitvi
izpita oziroma o odstopu pisno ne obvesti Centra za izobraževanje v pravosodju
najmanj tri dni pred izpitnim rokom ali če odstopi, ko je že začel opravljati
izpit, se šteje, da ga ni opravil.
(2) Direktor Centra za izobraževanje v
pravosodju kandidatu, ki iz opravičenih razlogov določenega dne ne pristopi k
opravljanju ali ponovitvi izpita, ali kandidatu, ki iz opravičenih razlogov
odstopi, ko je že začel opravljati izpit, na njegov pisni predlog z obvestilom
določi nov izpitni rok. Tako dovoljeni pristop se ne šteje za ponovitev izpita.
(3) Predlog iz prejšnjega odstavka
mora biti vložen najmanj tri delovne dni pred datumom izpita, če ga iz posebej
utemeljenih razlogov v tem roku ni mogoče vložiti, pa takoj, ko razlogi
prenehajo.
(4) Za opravičene razloge se štejejo
zlasti bolezen, odsotnost zaradi starševskega dopusta ter neodložljive in
nenačrtovane osebne ali službene obveznosti.
11. člen
(stroški izpita)
Stroški izpita bremenijo proračun.
12. člen
(evidenca izpitov)
(1) Center za izobraževanje v
pravosodju vodi za vsakega kandidata spis, ki vsebuje prijavo k izpitu,
zapisnik o izpitu in potrdilo o opravljenem izpitu.
(2) Center za izobraževanje v
pravosodju za namene spremljanja in izvajanja izpitov vodi evidenco, ki
vsebuje:
-      
zaporedno številko,
-      
osebno ime kandidata in naslov njegovega
stalnega oziroma začasnega prebivališča,
-      
datum in kraj rojstva kandidata,
-      
čas vložitve prijave k izpitu in
-      
uspeh pri izpitu.
(3) Evidenca iz prejšnjega odstavka se
hrani trajno, spisi iz prvega odstavka tega člena pa se po zaključku zadeve
arhivirajo na ministrstvu kot arhivsko gradivo.

Pravilnik o programu in načinu opravljanja
izpita iz poznavanja določil Državnotožilskega reda (Uradni list RS, št. 96/11)
vsebuje naslednjo prehodno in končni določbi:
»13. člen
(1) Minister izda odločbo iz
drugega odstavka 4. člena tega pravilnika v treh mesecih po uveljavitvi tega
pravilnika.
(2) Kandidati, ki so se prijavili k
izpitu iz poznavanja določil Državnotožilskega reda pred izdajo odločbe iz
prejšnjega odstavka, opravljajo izpit pred izpitno komisijo, določeno po dosedanjih
predpisih.
14. člen
Z dnem, ko začne veljati ta pravilnik,
preneha veljati Pravilnik o programu in načinu opravljanja izpita iz poznavanja
Državnotožilskega reda (Uradni list RS, št. 104/07).
15. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvah
Pravilnika o programu in načinu opravljanja izpita iz poznavanja določil
Državnotožilskega reda (Uradni list RS, št. 29/12) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Minister izda novo odločbo v skladu s
spremenjenim drugim odstavkom 4. člena pravilnika v enem mesecu po uveljavitvi
tega pravilnika.
5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvi
Pravilnika o programu in načinu opravljanja izpita iz poznavanja določil
Državnotožilskega reda (Uradni list RS, št. 52/13) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Minister izda novo odločbo v skladu s
spremenjenim drugim odstavkom 4. člena pravilnika v enem mesecu po uveljavitvi
tega pravilnika.
5. člen
Ta pravilnik začne veljati naslednji dan po
objavi v Uradnem listu Republike Slovenije.«.