1. člen
Ta pravilnik določa največjo letno količino semenskega materiala
kmetijskih rastlin z namenom trženja končnemu potrošniku; največjo dovoljeno
količino semenskega materiala, ki se šteje za vzorec za uradna preizkušanja in
inšpekcijske namene; največjo dovoljeno količino semenskega materiala, ki se
sme tržiti za znanstvene namene, za poskuse in testiranja, za selekcijo oziroma
za ohranjanje genske raznolikosti; največjo količino semenskega materiala
kmetijskih rastlin, ki se lahko uvozi za osebno uporabo; obrazec zahteve za
dovolitev trženja semenskega materiala sorte, ki je v postopku vpisa v sortno
listo in obrazec zahteve za izdajo posebnega uvoznega dovoljenja.
2. člen
(1) Z namenom trženja končnemu potrošniku se lahko trži
semenski material sort kmetijskih rastlin, razen krompirja, ki ne izpolnjuje
vseh predpisanih zahtev glede homogenosti partije, pakiranja, zapiranja in
označevanja, do največje letne količine, navedene v stolpcu 3 iz priloge 1, ki
je sestavni del tega pravilnika. 
(2) Pakiranja semenskega materiala sort kmetijskih rastlin iz
prejšnjega odstavka morajo biti zaprta tako, da je onemogočeno njihovo
odpiranje brez poškodbe sistema zapiranja ali poškodbe na etiketi ali na
pakiranju. 
(3) Na pakiranju oziroma etiketi semenskega materiala sort
kmetijskih rastlin iz prvega odstavka tega člena morajo bit navedeni vsaj
naslednji podatki: o dobavitelju, vrsti rastline, sorti, kategoriji, številki
partije, letu zapiranja, masi pakiranja in tretiranju semena. Navedeno mora
biti tudi, da je trženje dovoljeno samo na območju Republike Slovenije.
3. člen
(1) Največja količina semenskega materiala sort kmetijskih
rastlin, ki se šteje za vzorec za uradno preizkušanje sorte ali za inšpekcijski
nadzor (v nadaljnjem besedilu: vzorec semenskega materiala) je navedena v
stolpcu 4 iz priloge 1. Dobava vzorca semenskega materiala se ne šteje za
trženje in pri uvozu ni potreben inšpekcijski pregled. 
(2) Vzorec semenskega materiala iz prejšnjega odstavka mora
biti označen z navedbo, da gre za vzorec za uradno preizkušanje sort ali za
inšpekcijski nadzor. Navedene morajo biti tudi vrsta rastline, sorta in
količina semenskega materiala kmetijskih rastlin.
4. člen
(1) Največja količina semenskega materiala sort kmetijskih
rastlin, ki niso vpisane v sortno listo in se lahko trži za znanstvene namene,
za poskuse in testiranja, za selekcijo oziroma za ohranjanje genske
raznolikosti, je navedena v stolpcu 5 iz priloge 1. 
(2) Semenski material sort kmetijskih rastlin, ki niso
vpisane v sortno listo, se za namene iz prejšnjega odstavka lahko trži tudi, če
ne izpolnjuje vseh zahtev glede kakovosti, če dobavitelj nima dovoljenja Uprave
za izdajo etiket in potrdil, oziroma ga trži fizična ali pravna oseba, ki ni
vpisana v register dobaviteljev. 
(3) Pakiranje semenskega materiala sort kmetijskih rastlin iz
prvega odstavka tega člena mora biti označeno vsaj z navedbo vrste rastline,
sorte, količine semenskega materiala, tretiranja semenskega materiala in namena
trženja.
5. člen
Semenski material sort kmetijskih rastlin iz 2., 3. in 4.
člena tega pravilnika mora izpolnjevati zahteve v skladu s predpisi o
zdravstvenem varstvu rastlin.
6. člen
(1) Največja količina semenskega materiala posamezne vrste
kmetijskih rastlin, ki se lahko uvozi ob vsakokratnem prestopu meje brez
inšpekcijskega pregleda za osebno uporabo, pod pogojem, da je v izvirnem
pakiranju, je navedena v stolpcu 5 iz priloge 1. 
(2) Skupna dovoljena količina semenskega materiala kmetijskih
rastlin iz prejšnjega odstavka ne sme presegati pri poljščinah 10 kg oziroma
pri zelenjadnicah 0,5 kg na osebo.
7. člen
(1) Semenski material tistih vrst kmetijskih rastlin, ki niso
navedene v prilogi 1, so pa navedene v predpisih o trženju semena kmetijskih
rastlin, se lahko uvozi oziroma trži za znanstvene namene, za poskuse in
testiranja, za selekcijo oziroma za ohranjanje genske raznolikosti in za osebno
porabo, največ do količine, ki so za sorodne vrste oziroma vrste s podobno
absolutno maso semena navedene v stolpcu 5 iz priloge 1. 
(2) Semenski material vrst kmetijskih rastlin iz prejšnjega
odstavka mora glede uvoza, trženja in pakiranja izpolnjevati vse zahteve,
določene v 4., 5. in 6. členu tega pravilnika.
8. člen
(1) Zahtevo za izdajo dovoljenja za trženje semenskega
materiala sorte, ki je v postopku vpisa v sortno listo, se vloži na
Fitosanitarno upravo Republike Slovenije (v nadaljnjem besedilu: Uprava) na
obrazcu iz priloge 2, ki je sestavni del tega pravilnika. 
(2) Zahtevo iz prejšnjega odstavka vloži dobavitelj, ki je
prijavitelj sorte za vpis v sortno listo, ali dobavitelj, ki ga je za to
pooblastil prijavitelj. 
(3) Uprava o zahtevi iz prejšnjega odstavka odloči v skladu z
Odločbo Komisije 2004/842/ES z dne 1. decembra 2004 o pravilih za izvajanje, po
katerih lahko države članice dovolijo dajanje v promet semen tistih sort, za
katere je bila vložena prošnja za vpis v nacionalni katalog sort poljščin ali
zelenjadnic (UL L št. 362 z dne 9. 12. 2004, str. 21). 
(4) Uprava največjo dovoljeno količino semena pri posameznih
vrstah poljščin objavi v uradnem glasilu in na spletnih straneh Uprave.
9. člen
(1) Zahtevo za izdajo posebnega uvoznega dovoljenja za uvoz
semenskega materiala sort kmetijskih rastlin, ki niso vpisane v sortno listo,
vloži na Upravo uvoznik. 
(2) Obrazec zahteve iz prejšnjega odstavka je v prilogi 3, ki
je sestavni del tega pravilnika.
10. člen
Z dnem uveljavitve tega pravilnika preneha veljati Pravilnik
o vrstah kmetijskih rastlin, količinah semenskega materiala kmetijskih rastlin
ter obrazcu zahteve za dovolitev trženja oziroma za izdajo posebnega uvoznega
dovoljenja (Uradni list RS, št. 92/02).
11. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 321-08-94/2005/1
Ljubljana, dne 2. novembra 2005
EVA 2005-2311-0198
Marija Lukačič l.r. 
Ministrica 
za kmetijstvo, gozdarstvo in prehrano

Priloga
1: Največje predpisane količine semenskega materiala pri določenih vrstah
poljščin in zelenjadnic
Priloga
2: Zahteva za dovolitev trženja semenskega materiala sorte, ki je v postopku
vpisa v sortno listino
Priloga
3: Zahteva za izdajo posebnega uvoznega dovoljenja