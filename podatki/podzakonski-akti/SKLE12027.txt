1. V času trajanja Odredbe o razglasitvi
epidemije nalezljive bolezni SARS-CoV-2 (COVID-19) na območju Republike
Slovenije, št. 0070-29/2020 z dne 12. marca 2020, si bo Sodni svet še
naprej prizadeval iskati možnosti, da se delo organa nadaljuje v čim večji meri
ob upoštevanju ukrepov Vlade RS za preprečitev širjenja bolezni in ob
spoštovanju zahtev varovanja zdravja tako zaposlenih javnih uslužbencev in
dodeljenih sodnikov v strokovni službi ter vseh članov delovnih teles Sodnega
sveta kot oseb, katerih udeležba je na sejah organa potrebna pri obravnavi
posameznih zadev iz pristojnosti organa.
2. V času trajanja epidemije Sodni svet
odloča o zadevah iz svoje pristojnosti na videokonferenčnih sejah, če je
zagotovljen zvočni in slikovni prenos iz krajev, na katerih se nahajajo člani
Sodnega sveta.
S soglasjem vabljenih oseb se lahko
videokonferenčno izvedejo tudi razgovori z vabljenimi osebami na način, da se
le-te v času seje Sodnega sveta nahajajo na mestu, iz katerega je zagotovljen
zvočni in slikovni prenos na skupno platformo, prek katere se izvaja posamezna
seja. Na zahtevo predsednika ali člana Sodnega sveta vabljena oseba pred
izvedbo razgovora svojo identiteto izkaže z osebnim dokumentom.
Predsednik Sodnega sveta RS
dr. Erik Kerševan