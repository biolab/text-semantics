1. člen
Ta pravilnik določa pogoje za uresničevanje pravice do
ustrezne verske duhovne oskrbe v zavodih za prestajanje kazni zapora, vzgojnih
zavodih, prevzgojnih domovih in v zavodih za usposabljanje (v nadaljnjem
besedilu: zavod).
2. člen
(1) Osebe, ki so nastanjene v zavodih iz prejšnjega člena (v
nadaljnjem besedilu: obsojene osebe), imajo v času nastavitve v teh zavodih
pravico do verske duhovne oskrbe v skladu z zakonom, tem pravilnikom in pravili
zavoda. 
(2) O pravici iz prejšnjega odstavka se obsojene osebe na
primeren način obvesti ob sprejemu oziroma prihodu v zavod. 
(3) Določbe tega pravilnika veljajo tudi za priprte osebe, ki
se nahajajo v zavodih.
3. člen
(1) Naloge verske duhovne oskrbe se opravljajo na podlagi
standarda verske duhovne oskrbe ena oseba, ki izvaja naloge verske duhovne
oskrbe posamezne cerkve oziroma druge verske skupnosti (v nadaljnjem besedilu:
duhovnik), na 500 obsojenih oseb povprečne dnevne zasedenosti vseh zavodov,
izračunano iz obdobja enega leta. 
(2) Duhovniku lahko pri opravljanju nalog verske duhovne
oskrbe v zavodih pomaga duhovni spremljevalec, ki obsojene osebe spremlja in
jim nudi duhovno podporo in pomoč.
4. člen
(1) Zavod zagotovi prostorske in tehnične pogoje za versko
duhovno oskrbo. 
(2) Obsojene osebe imajo pravico do prostega dostopa do
prostorov, namenjenih za versko duhovno oskrbo (v nadaljnjem besedilu: sakralni
prostor). Obsojeni osebi, ki zaradi svojega zdravstvenega stanja ne more
samostojno dostopati do sakralnega prostora, se zagotovi verska duhovna oskrba
v njegovi sobi. 
(3) Zavod omogoči obsojenim osebam prejemanje knjig in
literature z versko vsebino.
5. člen
(1) Naloge verske duhovne oskrbe, ki se lahko izvajajo v
zavodu, so: 
-       
organiziranje in omogočanje verskih dejavnosti in obredov; 
-       
obiskovanje in duhovno spremljanje obsojenih oseb; 
-       
nudenje pogovorov in verske duhovne pomoči; 
-       
zagotavljanje obredov ob dogovorjenem urniku zavoda in ob verskih
praznikih; 
-       
nudenje verskih obredov ob umrlih obsojenih osebah; 
-       
nudenje verske in duhovne oskrbe v nujnih primerih; 
-       
druge naloge na področju verske duhovne oskrbe. 
(2) Duhovniki in duhovni spremljevalci opravljajo naloge iz
prejšnjega odstavka tako, da ne motijo ali ovirajo rednega dela delavcev
zavoda. Delavci zavoda spoštujejo pravico obsojenih oseb do verske duhovne
oskrbe, tako da duhovnikom in duhovnim spremljevalcem zagotavljajo nemoteno
opravljanje službe ob primernem času.
6. člen
Nesporazumi, ki nastanejo v zvezi z uresničevanjem pravice do
verske duhovne oskrbe, se rešujejo na podlagi sporazuma med posamezno
registrirano cerkvijo oziroma versko skupnostjo in Vlado Republike Slovenije.
7. člen
(1) Finančna sredstva za organiziranje verske duhovne oskrbe
zagotavlja ministrstvo, pristojno za pravosodje, v skladu z zakonom, ki ureja
versko svobodo. 
(2) Ministrstvo, pristojno za pravosodje, zagotavlja versko
duhovno oskrbo na podlagi sklenjene pogodbe o zaposlitvi z duhovnikom za polni
ali skrajšani delovni čas ali na podlagi sklenjene podjemne pogodbe ali druge
pogodbe civilnega prava, v skladu z merili iz 3. in 5. člena tega pravilnika.
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-363/2008
Ljubljana, dne 14. oktobra 2008
EVA 2008-2011-0095
prof. dr. Lovro Šturm l.r. 
Minister 
za pravosodje