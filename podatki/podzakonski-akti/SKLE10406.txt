1. člen
(vsebina sklepa)
Ta sklep določa način in roke pridobitve nadnacionalne
identifikacijske oznake pravnega subjekta iz 4. člena tega sklepa (v
nadaljnjem besedilu: LEI koda), ki je zavezan k poročanju na podlagi Zakona o
zavarovalništvu (Uradni list RS, št. 93/15; v nadaljnjem besedilu:
ZZavar-1) oziroma aktov, ki jih izda Evropska komisija na podlagi Direktive
2009/138/ES Evropskega parlamenta in Sveta z dne 25. novembra 2009 o
začetku opravljanja in opravljanju dejavnosti zavarovanja in pozavarovanja (Solventnost
II) (UL L št. 335 z dne 17. decembra 2009, str. 1) zadnjič
spremenjene z Direktivo 2014/51/EU Evropskega parlamenta in Sveta z dne
16. aprila 2014 o spremembi Direktive 2003/71/ES in Direktive 2009/138/ES
ter uredbe (ES) št. 1060/2009, (EU) št. 1094/2010 in (EU)
št. 1095/2010 glede pristojnosti Evropskega nadzornega organa (Evropskega
organa za zavarovanja in poklicne pokojnine) ter Evropskega nadzornega organa
(Evropskega organa za vrednostne papirje in trge) (Omnibus II) (UL L
št. 153 z dne 22. maja 2014, str. 1), (v nadaljnjem besedilu: akti
Evropske komisije).
2. člen
(opredelitev pojma)
LEI koda je nadnacionalna identifikacijska oznaka pravnega subjekta,
katere namen je doseči enotno, globalno identifikacijo strank v finančnih
transakcijah.
3. člen
(izdajatelji LEI kod)
Agencija za zavarovalni nadzor na svoji spletni strani
http://www.a-zn.si objavi povezavo do spletne strani Regulatory Oversight
Committee (ROC) s seznamom izdajateljev LEI kod ter dodatnimi informacijami o
sistemu LEI kod.
4. člen
(zavezanci za pridobitev LEI kode)
(1) Zavezanci za pridobitev LEI kode (v nadaljnjem
besedilu: zavezanci) po tem sklepu so:
-       
zavarovalnice,
-       
pozavarovalnice,
-       
druge pravne osebe v skupini, ki poročajo po ZZavar-1 oziroma aktih
Evropske komisije.
(2) Zavezanci, ki poročajo po ZZavar-1 oziroma aktih
Evropske komisije, pridobijo LEI kodo tudi za vse pravne osebe v skupini, o
katerih poročajo.
5. člen
(način pridobitve LEI kode)
(1) Za pridobitev LEI kode so odgovorni zavezanci sami,
vključno s stroški, ki pri tem lahko nastanejo. LEI kodo zavezanci pridobijo na
naslednji način:
-       
izberejo katerega koli izdajatelja LEI kod,
-       
izpolnijo ustrezen obrazec,
-       
plačajo pristojbino za dodelitev LEI kode in letno pristojbino za
vodenje.
(2) Zavezanci veljavnost LEI kode obnavljajo letno.
6. člen
(rok za pridobitev LEI kode)
Zavezanci pridobijo LEI kodo najkasneje do prvega rednega
periodičnega poročanja o informacijah na podlagi ZZavar-1 oziroma aktov
Evropske komisije.
7. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-9/2016-1
Ljubljana, dne 26. januarja 2016
EVA 2015-1611-0065
Predsednik strokovnega sveta
Agencije za zavarovalni nadzor
Sergej Simoniti l.r.