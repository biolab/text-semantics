1. člen
(splošno)
(1) Ta pravilnik natančneje določa način predložitve
varščine, kriterije za določitev njene višine in način sprostitve oziroma
unovčitve v skladu z Zakonom o izvajanju carinskih predpisov Evropske skupnosti
(Uradni list RS, št. 25/04 – v nadaljnjem besedilu: zakon). 
(2) Kot varščina se v skladu s 73. členom zakona šteje bančna
garancija, če jo izda banka, ki jo kot garanta prizna carinski organ ali
gotovinski polog pri carinskem organu. Carinski organ prizna kot garanta banko,
ki: 
1.     
je pridobila dovoljenje Banke Slovenije za izdajanje garancij, ali 
2.     
ki je upravičena opravljati bančne oziroma druge finančne storitve na
območju Republike Slovenije v skladu z zakonom, ki ureja bančništvo.
2. člen
(obveznosti, ki se lahko zavarujejo)
Z varščino iz 73. člena zakona se zavarujejo interesi
imetnika modela, patenta, dodatnega varstvenega certifikata ali žlahtniteljske
pravice, če se blago, ki je bilo začasno zadržano zaradi domnevne kršitve
navedenih pravic, prepusti deklarantu, lastniku, uvozniku ali prejemniku.
3. člen
(veljavnost in unovčitev bančne garancije)
(1) Z izdajo bančne garancije se banka kot garant zaveže, da
bo poravnala zahtevani znesek obračunanih stroškov in morebitni zahtevek za
povračilo škode nastalih zaradi izvajanja ukrepov pri kršitvah pravic
intelektualne lastnine, in sicer do najvišjega zneska, navedenega v bančni
garanciji, ki ga oseba, ki je položila bančno garancijo, do njegove zapadlosti
ni plačala oziroma znesek iz naslova položene varščine. 
(2) Rok veljavnosti bančne garancije, s katerim se zavaruje
plačilo zneska, navedenega v bančni garanciji, ne more biti krajši od enega
leta, in se lahko podaljša največ za 45 dni. 
(3) Če rok veljavnosti bančne garancije poteče pred
pravnomočno sodbo oziroma dokončno odločitvijo o odvzemu blaga, mora oseba, ki
je položila bančno garancijo, do poteka roka veljavnosti prejšnje bančne
garancije položiti novo bančno garancijo. Nova bančna garancija mora vsebovati
klavzulo, da se iz nje lahko poplačajo tudi zneski, ki so bili zavarovani s
prejšnjo bančno garancijo. 
(4) Bančno garancijo je mogoče do poteka roka veljavnosti
tudi podaljšati, vendar mora podaljšana garancija vsebovati klavzulo, da se iz
nje lahko poplačajo tudi zneski, ki so bili zavarovani z osnovno bančno
garancijo.
4. člen
(vsebina bančne garancije)
(1) Bančna garancija iz drugega odstavka 1. člena tega
pravilnika, s katero se zavarujejo obveznosti iz 2. člena tega pravilnika, mora
vsebovati naslednje podatke: 
1.     
številko bančne garancije, vključno z rokom za unovčitev; 
2.     
rok veljavnosti bančne garancije, 
3.     
znesek, do katerega jamči garant, 
4.     
predmet zavarovanja, 
5.     
garancijsko klavzulo »na prvi poziv« in »brez ugovora«, 
6.     
podatke o garantu (firma, matična številka, davčna številka, sedež,
poravnalni račun banke pri Banki Slovenije oziroma transakcijski račun), 
7.     
podatke o vložniku zahteve (osebno ime oziroma firma, prebivališče
oziroma sedež) za izvedbo ukrepov v zvezi s kršitvami pravic intelektualne
lastnine in imetniku pravice, če vložnik zahteve ni tudi imetnik pravice (v
nadaljnjem besedilu: vložnik zahteve), 
8.     
datum in kraj izdaje bančne garancije, 
9.     
podpis pooblaščene osebe in žig garanta. 
(2) Garant izda bančno garancijo za zavarovanje obveznosti iz
2. člena tega pravilnika na obrazcu »Bančna garancija kot varščina«, ki je v
Prilogi 1, ki je sestavni del tega pravilnika, v dveh izvodih.
5. člen
(položitev varščine)
(1) Če oseba, ki ji je bila vročena odločba o začasnem
zadržanju blaga, zahteva razveljavitev te odločbe in prepustitev blaga, ki
domnevno krši pravico intelektualne lastnine, mora plačati varščino. 
(2) Varščina se v obliki bančne garancije ali gotovinskega
pologa položi pri Generalnem carinskem uradu Republike Slovenije (v nadaljnjem
besedilu: Generalni carinski urad). 
(3) Sprejem varščine potrdi Generalni carinski urad in ga
evidentira v svojih evidencah.
6. člen
(višina varščine)
Generalni carinski urad pri določitvi višine varščine
upošteva: 
-       
mnenje imetnika pravice, 
-       
vrednost blaga, ugotovljenega v skladu s carinskimi predpisi, če blago
ne bi kršilo pravic intelektualne lastnine.
7. člen
(plačilo varščine)
(1) Če je s pravnomočno sodbo ugotovljeno, da blago krši
pravice intelektualne lastnine, Generalni carinski urad pozove k plačilu zneska
varščine osebo, zoper katero je sprožen postopek za varstvo pravic. 
(2) Oseba, zoper katero je sprožen postopek za varstvo
pravic, mora plačati znesek varščine v petnajstih dneh od dneva prejema
obvestila poslanega s strani Generalnega carinskega urada. 
(3) Generalni carinski urad izplača znesek varščine imetniku
pravice v petnajstih dneh po dnevu prejema plačila zneska varščine s strani
osebe, zoper katero je sprožen postopek za varstvo pravic. 
(4) Za dan plačila se šteje dan, kot je določen v skladu z
zakonom, ki ureja davčni postopek.
8. člen
(opomin v zvezi s plačilom zneska varščine)
(1) Če oseba, zoper katero je sprožen postopek za varstvo
pravic, ne plača zneska varščine iz 6. člena tega pravilnika, ji Generalni
carinski urad pošlje opomin skupaj z opozorilom, da bo v primeru, če svojega
dolga ne bo poravnal v treh delovnih dneh po prejemu opomina, unovčena bančna
garancija ali dolg poplačan z gotovinskim pologom. 
(2) Stroške v zvezi z opominom nosi oseba, zoper katero je
sprožen postopek za varstvo pravic.
9. člen
(unovčitev bančne garancije v času njene veljavnosti)
Bančna garancija se unovči v skladu s predpisi, ki veljajo za
unovčevanje bančnih garancij »na prvi poziv« in »brez ugovora«.
10. člen
(vrnitev varščine)
Na pisno zahtevo osebe, ki je položila varščino, Generalni
carinski urad položeno varščino vrne v času njene veljavnosti: 
-       
če pred tem ugotovi, da je oseba poravnala znesek varščine ali 
-       
po pisnem obvestilu sodišča skladno s tretjim odstavkom 70. člena zakona
v vseh primerih, razen kadar je bilo s pravnomočno sodbo ugotovljeno, da so
bile kršene pravice imetnika.
11. člen
(vplačilo gotovinskega pologa)
Gotovinski polog se vplača na ustrezen podračun, ki ga določi
Generalni carinski urad.
12. člen
(določitev višine stroškov)
Stroški hrambe in ohranjanja blaga, ki nastanejo zaradi
začasnega zadržanja in zasega blaga, so določeni v Prilogi 2, ki je sestavni
del tega pravilnika.
13. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o zavarovanju plačila stroškov ter o določitvi višine stroškov hrambe in
ohranjanja blaga v času začasnega zadržanja in zasega blaga v primerih uporabe
carinskih ukrepov pri kršitvah pravic intelektualne lastnine (Uradni list RS,
št. 33/04).
14. člen
(uveljavitev)
Ta pravilnik začne veljati 1. julija 2004.
Št. 420-02-13/2004/2
Ljubljana, dne 21. junija 2004.
EVA 2004-1611-0139
dr. Dušan Mramor l. r. 
Minister 
za finance

Priloga
1: Obrazec bančne garancije kot varščine
Priloga
2: Določitev višine in način obračunavanja v zvezi s hrambo in ohranjanjem
blaga, ki nastanejo zaradi začasnega zadržanja in zasega blaga pri izvajanju
postopkov carinskih ukrepov pri kršitvah pravic intelektualne lastnine