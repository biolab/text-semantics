I. SPLOŠNE DOLOČBE
1. člen
(vsebina uredbe)
(1) Ta uredba določa posebna varstvena
območja (območja Nature 2000) in varstvene cilje na teh območjih ter varstvene
usmeritve za ohranitev ali doseganje ugodnega stanja prosto živečih rastlinskih
in živalskih vrst (v nadaljnjem besedilu: rastlinske in živalske vrste),
njihovih habitatov ter habitatnih tipov, katerih ohranjanje je v interesu Evropske
unije, in druga pravila ravnanja za ohranjanje teh območij.
(2) Ta uredba določa tudi pravila določanja
potencialnih posebnih ohranitvenih območij in potencialna posebna
ohranitvena območja ter način njihovega varstva.
(3) S to uredbo se v pravni red Republike
Slovenije prenašata Direktiva Sveta 92/43/EGS z dne 21. maja 1992 o
ohranjanju naravnih habitatov ter prosto živečih živalskih in rastlinskih vrst
(UL L št. 206 z dne 22. 7. 1992, str. 7), zadnjič spremenjena z Direktivo
Sveta 2013/17/EU z dne 13. maja 2013 o prilagoditvi nekaterih direktiv na
področju okolja zaradi pristopa Republike Hrvaške (UL L št. 158 z dne
10. 6. 2013, str. 193), in Direktiva 2009/147/ES Evropskega parlamenta in
Sveta z dne 30. novembra 2009 o ohranjanju prosto živečih ptic (UL L št.
20 z dne 26. 1. 2010, str. 7), zadnjič spremenjena z Direktivo Sveta
2013/17/EU z dne 13. maja 2013 o prilagoditvi nekaterih direktiv na
področju okolja zaradi pristopa Republike Hrvaške (UL L št. 158 z dne
10. 6. 2013, str. 193).
2. člen
(določitev pojmov)
V tej uredbi uporabljeni pojmi imajo
naslednji pomen:
-      
posebno varstveno območje (območje Natura 2000;
v nadaljnjem besedilu: Natura območje) je ekološko pomembno območje, ki je na
ozemlju Evropske unije (v nadaljnjem besedilu: EU) pomembno za ohranitev ali
doseganje ugodnega stanja vrst ptic (posebno območje varstva) in drugih
živalskih ter rastlinskih vrst, njihovih habitatov in habitatnih tipov (posebno
ohranitveno območje), katerih ohranjanje je v interesu EU, pri čemer se kot
tako obravnava tisto območje, ki:
-      
v biogeografski regiji ali regijah pomembno
prispeva k ohranitvi ali obnovitvi ugodnega stanja vrst ptic in drugih
živalskih ter rastlinskih vrst, njihovih habitatov ter habitatnih tipov;
-      
pomembno prispeva k usklajenosti evropskega
ekološkega omrežja Natura 2000;
-      
pomembno prispeva k ohranjanju biotske
raznovrstnosti v biogeografski regiji ali regijah;
-      
potencialno posebno ohranitveno območje (v
nadaljnjem besedilu: potencialno Natura območje) je območje, ki izpolnjuje
strokovne kriterije, določene s predpisi EU za določitev Natura območij, in jih
Vlada Republike Slovenije (v nadaljnjem besedilu: vlada) predlaga pristojnim
organom EU v potrditev;
-      
evropsko ekološko omrežje Natura 2000 (v
nadaljnjem besedilu: evropsko ekološko omrežje), je sistem med seboj povezanih
ali približanih Natura območij, ki omogoča, da se vzdržuje ali, če je to
primerno obnovi, ugodno stanje habitatnih tipov ali habitatov vrst, katerih
ohranjanje je v interesu EU na njihovem naravnem območju razširjenosti;
-      
habitatni tipi v interesu EU so tisti, ki so v
nevarnosti, da na svojem naravnem območju razširjenosti izginejo, ali imajo
majhno naravno območje razširjenosti zaradi zmanjševanja ali omejenosti območja
samega ali predstavljajo izjemne primere tipičnih značilnosti ene ali več od
naslednjih petih biogeografskih regij: alpske, atlantske, celinske,
makronezijske in sredozemske regije;
-      
prednostni habitatni tipi so tisti habitatni
tipi, ki so na območju EU v nevarnosti, da izginejo, za njihovo ohranitev pa je
EU še posebej odgovorna glede na delež njihovega naravnega območja
razširjenosti na ozemlju EU;
-      
rastlinske in živalske vrste v interesu EU so
tiste vrste, za katere na evropskem ozemlju držav članic EU velja, da so:
-      
prizadete, kar pomeni, da njihov obstanek ni
verjeten, če bodo dejavniki ogrožanja delovali še naprej, razen vrst, katerih
naravno območje razširjenosti je na tem ozemlju nepomembno in v zahodni
palearktični regiji niso prizadete ali ranljive;
-      
ranljive, kar pomeni, da bodo verjetno v
bližnji prihodnosti prešle v kategorijo prizadetih vrst, če bodo dejavniki
ogrožanja še naprej delovali;
-      
redke, kar pomeni, da so njihove populacije
majhne in še niso prizadete ali ranljive, lahko pa zaradi ogrožanja preidejo v
kategorijo prizadetih vrst; te vrste živijo na omejenih geografskih območjih
ali so redko raztresene na širšem geografskem območju ali
-      
endemične in zahtevajo posebno pozornost,
zaradi posebnosti njihovih habitatov oziroma možnih vplivov njihovega
izkoriščanja na habitat oziroma na stanje ohranjenosti vrste;
-      
prednostne rastlinske in živalske vrste, so
tiste vrste, za ohranitev katerih je EU še posebej odgovorna glede na delež
njihovega naravnega območja razširjenosti, ki leži na ozemlju EU;
-      
območje, predlagano za Natura območje s strani
Evropske komisije, je območje s prednostnim habitatnim tipom ali prednostno
vrsto, ki ni s to uredbo določeno kot potencialno Natura območje, in za katero
je bil s strani Evropske komisije sprožen dvostranski posvetovalni postopek
zaradi primerjave znanstvenih podatkov o tem območju in njegove določitve za
Natura območje;
-      
poselitveno območje s strnjeno pozidavo je
območje naselja s strnjeno grajenimi stavbami različnih namembnosti s
pripadajočimi površinami, vendar brez zelenih površin in površin, predvidenih
za širitev naselja v prostorskih aktih.
II. DOLOČITEV NATURA OBMOČIJ
3. člen
(način opredelitve Natura območja)
(1) Natura območje se opredeli na podlagi
strokovnih meril za ocenjevanje območij za posamezni habitatni tip in posamezno
vrsto, katerih ohranjanje je v interesu EU.
(2) Strokovna merila za opredelitev Natura
območij so navedena v prilogi 1, ki je sestavni del te uredbe, pri čemer se
nanašajo na:
-      
habitatne tipe, ki so kot habitatni tipi,
katerih ohranjanje je v interesu EU, navedeni v predpisu o določitvi habitatnih
tipov, ki se na območju Republike Slovenije prednostno ohranjajo v ugodnem
stanju;
-      
habitate rastlinskih vrst, ki so kot vrste,
katerih ohranjanje je v interesu EU, navedene v predpisu o zavarovanju
rastlinskih vrst;
-      
habitate vrst ptic in drugih živalskih vrst, ki
so kot živalske vrste, katerih ohranjanje je v interesu EU in se na ozemlju
Republike Slovenije redno pojavljajo, navedene v predpisu o zavarovanju
živalskih vrst.
(3) Rastlinske in živalske vrste ter
habitatni tipi iz prejšnjega odstavka, za katere se na osnovi strokovnih meril
določi Natura območje, so rastlinske in živalske vrste ter habitatni tipi,
zaradi katerih je Natura območje opredeljeno.
(4) Izpolnjevanje strokovnih meril iz
drugega odstavka tega člena se ugotavlja na podlagi spremljanja stanja
rastlinskih in živalskih vrst ter habitatnih tipov skladno s predpisi, ki
urejajo habitatne tipe in zavarovane rastlinske in živalske vrste.
(5) Območja, ki jih Natura območje pokriva,
se prilagajajo ugotovitvam spremljanja stanja rastlinskih in živalskih vrst ter
habitatnih tipov.
4. člen
(določitev Natura območij)
(1) Natura območja so določena v prilogi 2,
ki je sestavni del te uredbe, z navedbo naslednjih podatkov:
1.    
identifikacijska številka,
2.    
ime Natura območja,
3.    
rastlinske vrste, živalske vrste ali habitatni tipi, zaradi katerih je
Natura območje opredeljeno, pri čemer so posebej označene prednostne vrste in
prednostni habitatni tipi.
(2) Natura območja, v katerih so prednostni
habitatni tipi in habitati prednostnih vrst so v prilogi 2 te uredbe označena z
znakom »*«.
(3) V poglavju 1 priloge 2 te uredbe so
določena posebna območja varstva, v poglavju 2 priloge 2 te uredbe pa so
določena posebna ohranitvena območja.
5. člen
(kartografska določitev Natura območij)
(1) Meje Natura območij iz prejšnjega člena
oziroma njihove lege v prostoru so določene na karti v merilu 1: 250.000, ki jo
hranita ministrstvo, pristojno za ohranjanje narave (v nadaljnjem besedilu:
ministrstvo), in Zavod Republike Slovenije za varstvo narave.
(2) Meje Natura območij oziroma njihove
lege v prostoru so prikazane v merilu 1: 5000 v digitalni obliki kot sloj
geografskega informacijskega sistema.
(3) Meje Natura območij oziroma njihove
lege v prostoru, so prikazane na publikacijski karti v merilu 1:750.000, ki je
kot poglavje 1 priloge 3 sestavni del te uredbe.
(4) Za potrebe izvajanja ukrepov varstva
Natura območij, priprave prostorskih aktov in druge podobne namene se pridobijo
podatki o meji Natura območja tako, da se sloj geografskega informacijskega
sistema v merilu 1:5000 iz drugega odstavka tega člena prekrije z digitalnim
katastrskim načrtom in potek meje prikaže na parcelo natančno.
(5) Pri določitvi meje iz prejšnjega
odstavka se v Natura območje vključi celotna parcela, prek katere poteka
geografska meja, če leži večina parcele znotraj Natura območja.
(6) Podatki o mejah in legah v prostoru iz
drugega odstavka tega člena so shranjeni kot del evidence o območjih, pomembnih
za ohranjanje biotske raznovrstnosti.
(7) Evidenco iz prejšnjega odstavka vodi
ministrstvo, pristojno za ohranjanje narave, v skladu s predpisi s področja
ohranjanja narave.
III. VARSTVENI CILJI
6. člen
(varstveni cilji)
(1) Varstveni cilji Natura območij
so:
1.    
ohranitev ali doseganje ugodnega stanja rastlinskih in živalskih vrst
ter habitatnih tipov, za katere je Natura območje določeno, pri čemer na ugodno
stanje kažejo naslednji kazalci:
-  
da sta naravna razširjenost habitatnega tipa in
velikost površin, ki jih habitatni tip znotraj te razširjenosti pokriva,
stabilna ali se večata;
-  
da obstajajo in bodo v predvidljivi prihodnosti
verjetno še obstajali posebna struktura in naravni procesi ali ustrezna raba,
ki zagotavljajo dolgoročno ohranitev habitatnega tipa;
-  
da podatki o populacijski dinamiki vrste
oziroma značilnih vrst habitatnega tipa kažejo, da se same dolgoročno ohranjajo
kot preživetja sposobna sestavina svojih habitatnih tipov;
-  
da se naravno območje razširjenosti vrste
oziroma značilnih vrst habitatnega tipa ne zmanjšuje in se ne bo zmanjšalo v
predvidljivi prihodnosti;
-  
da obstaja in bo verjetno še naprej obstajal
dovolj velik habitat za dolgoročno ohranitev populacij vrste oziroma značilnih
vrst habitatnega tipa;
2.    
ohranjanje celovitosti Natura območij v smislu ohranjanja njihovih
ekoloških struktur, funkcij in varstvenega potenciala;
3.    
ohranjanje povezanosti Natura območij.
(2) Na Natura območju, na katerem je več habitatov vrst ali
habitatnih tipov, zaradi katerih je to območje opredeljeno, se upoštevajo med
seboj usklajeni varstveni cilji.
(3) Varstveni cilji iz prvega odstavka tega člena se
podrobneje opredelijo in določijo za posamezno Natura območje v programu
upravljanja Natura območij.
IV. PRAVILA RAVNANJA
7. člen
(varstvene usmeritve)
(1) Varstvene usmeritve za ohranitev Natura
območij so usmeritve za načrtovanje in izvajanje posegov in dejavnosti ter
drugih ravnanj človeka na teh območjih z namenom doseganja varstvenih ciljev.
(2) Na
Natura območjih se posege in dejavnosti načrtuje tako, da se v čim večji možni
meri:
-      
ohranja naravna razširjenost habitatnih tipov
ter habitatov rastlinskih ali živalskih vrst;
-       ohranja ustrezne lastnosti abiotskih in biotskih sestavin
habitatnih tipov, njihove specifične strukture ter naravne procese ali ustrezno
rabo;
-      
ohranja ali izboljšuje kakovost habitata
rastlinskih in živalskih vrst, zlasti tistih delov habitata, ki so bistveni za
najpomembnejše življenjske faze kot so zlasti mesta za razmnoževanje, skupinsko
prenočevanje, prezimovanje, selitev in prehranjevanje živali;
-      
ohranja povezanost habitatov populacij
rastlinskih in živalskih vrst in omogoča ponovno povezanost, če je le-ta
prekinjena.
(3) Pri izvajanju posegov in dejavnosti, ki
so načrtovani v skladu s prejšnjim odstavkom, se izvedejo vsi možni tehnični in
drugi ukrepi, da je neugoden vpliv na habitatne tipe, rastline in živali ter
njihove habitate čim manjši.
(4) Čas izvajanja posegov, opravljanja
dejavnosti ter drugih ravnanj se kar najbolj prilagodi življenjskim ciklom
živali in rastlin tako, da se:
-      
živalim prilagodi tako, da poseganje oziroma
opravljanje dejavnosti ne, ali v čim manjši možni meri, sovpada z obdobji, ko
potrebujejo mir oziroma se ne morejo umakniti, zlasti v času razmnoževalnih
aktivnosti, vzrejanja mladičev, razvoja negibljivih ali slabo gibljivih
razvojnih oblik ter prezimovanja,
-      
rastlinam prilagodi tako, da se omogoči
semenenje, naravno zasajevanje ali druge oblike razmnoževanja.
(5) Na Natura območja se ne vnaša živali in
rastlin tujerodnih vrst ter gensko spremenjenih organizmov.
(6) Na podlagi varstvenih usmeritev se
določijo podrobnejše in konkretne varstvene usmeritve, ki se obvezno upoštevajo
pri urejanju prostora, rabi naravnih dobrin in urejanju voda. Podrobnejše
varstvene usmeritve se lahko določijo v programu upravljanja iz 12. člena te
uredbe oziroma v naravovarstvenih smernicah, kjer se določijo tudi konkretne
varstvene usmeritve.
8. člen
(presoja sprejemljivosti)
(1) Na Natura območju je treba izvesti
presojo sprejemljivosti planov, programov, načrtov, prostorskih ali drugih
aktov oziroma presojo sprejemljivosti posegov v naravo v primerih in na način,
kot je to določeno s predpisi, ki urejajo ohranjanje narave.
(2) Ne glede na določbo prejšnjega odstavka presoja sprejemljivosti
posegov v naravo ni potrebna za posege v naravo na delu poselitvenih območij s
strnjeno pozidavo, če se ti izvajajo na podlagi projektnih pogojev iz občinskega
prostorskega načrta ali občinskega podrobnega prostorskega načrta, razen če gre
za posege v naravo, za katere je presoja vplivov na okolje obvezna v skladu s
predpisi, ki urejajo presojo vplivov posega na okolje.
(3) Ne glede ne določbo prejšnjega odstavka je presoja sprejemljivosti
posegov v naravo potrebna za posege v naravo na delih habitatov, ki so bistveni
za ohranjanje tistih živalskih vrst, katerih preživetje je v pretežni meri
odvisno od možnosti njihovega življenja v neposredni povezavi s stavbami,
drevesi, vrtovi, sadovnjaki ali drugimi zelenimi površinami. Naselja, kjer so
deli habitatov iz prejšnjega stavka, so določena v prilogi 3a, ki je sestavni
del te uredbe.
9. člen
(cone)
(1) Habitati posameznih rastlinskih in
živalskih vrst ter površine habitatnih tipov, zaradi katerih je Natura območje
opredeljeno, se znotraj Natura območja lahko grafično opredelijo kot cone
habitatov teh vrst in teh habitatnih tipov (v nadaljnjem besedilu: cone).
(2) Meje con se določijo z vpisom v
evidenco o območjih, pomembnih za ohranjanje biotske raznovrstnosti, v skladu s
predpisom, ki ureja podrobnejšo vsebino, pogoje za vpis v evidenco, vodenje te
evidence in drugo.
(3) Meje con se lahko spremenijo zaradi
sprememb v naravi, ki jih lahko povzročijo naravni procesi, varstveni ukrepi in
druge aktivnosti za izboljšanje stanja, dovoljeni posegi, druga ravnanja v
prostoru ter zaradi dodatnih strokovnih utemeljitev.
10. člen
(monitoring – spremljanje stanja)
(1) Na Natura območjih se izvaja monitoring
kazalcev, ki omogoča:
-      
spremljanje stanja rastlinskih in živalskih
vrst ter habitatnih tipov,
-      
ugotavljanje učinkovitosti ukrepov varstva
glede doseganja ugodnega stanja rastlinskih in živalskih vrst ter habitatnih
tipov.
(2) Monitoring se prednostno izvaja za
rastlinske in živalske vrste ter habitatne tipe, zaradi katerih je bilo Natura
območje opredeljeno, pri čemer se posebna pozornost nameni prednostnim vrstam
in prednostnim habitatnim tipom ter vrstam, s stanjem katerih se najbolj očitno
odražajo spremembe v habitatih drugih vrst oziroma v habitatnih tipih.
11. člen
(označitev Natura območja)
Natura območje se lahko označi v naravi na
način, določen s predpisom, ki ureja označevanje zavarovanih območij naravnih
vrednot.
V. NAČRTOVANJE VARSTVA NATURA OBMOČIJ
12. člen
(načrtovanje varstva Natura območij)
(1) Zaradi uresničevanja varstvenih ciljev
se na Natura območjih izvajajo prilagojena raba naravnih dobrin in upravljanja
voda ter ukrepi varstva v skladu s predpisi s področja ohranjanja narave in
drugimi predpisi. Ti ukrepi in z njimi povezane naloge ter načrti prilagojene
rabe naravnih dobrin in upravljanja voda se določijo v programu upravljanja
Natura območij (v nadaljnjem besedilu: program upravljanja).
(2) V programu upravljanja se lahko
opredelijo ukrepi za vsako Natura območje. Ti ukrepi se pripravijo ob
upoštevanju značilnosti Natura območja, vključno z socio-demografskimi,
kulturnimi in ekonomskimi značilnostmi, dejanskega stanja v ekosistemu ter
obstoječih in pričakovanih dejavnikov ogrožanja.
(3) Program upravljanja vsebuje zlasti:
1.    
podrobne varstvene cilje, ki se praviloma nanašajo na cone in izhajajo
iz varstvenih ciljev, določenih s to uredbo, ter varstvenih ciljev za
ohranjanje habitatov ogroženih rastlinskih in živalskih vrst ter habitnih
tipov, ki se prednostno ohranjajo v ugodnem stanju, v skladu s predpisi s
področja ohranjanja narave in sprejetimi strategijami in programi, s katerimi
se načrtuje na področju ohranjanja narave.
2.    
ukrepe za doseganje varstvenih ciljev, pri čemer se nabor ukrepov določi
glede na značaj Natura območja in sicer:
-  
ukrepe varstva narave, z navedbo odgovornih
nosilcev, rokov in finančnih virov;
-  
ukrepe prilagojene rabe naravnih dobrin, z
navedbo načrta rabe naravne dobrine, podrobnejših varstvenih usmeritev, ki se
upoštevajo pri pripravi načrta, ter izvajalca tega načrta;
-  
ukrepe prilagojene kmetijske prakse, s katero
se dosega varstvene cilje ter način zagotavljanja teh ukrepov;
-   ukrepe upravljanja voda z navedbo načrta upravljanja voda,
podrobnejših varstvenih usmeritev, ki se upoštevajo v načrtu, ter izvajalca
tega načrta;
-  
druge ukrepe, če so ti potrebni za
zagotavljanje ugodnega stanja rastlinskih in živalskih vrst ter habitatnih
tipov.
3.    
kazalce, ki se morajo redno spremljati z namenom ugotavljanja
učinkovitosti ukrepov glede doseganja ugodnega stanja rastlinskih in živalskih
vrst, njihovih habitatov in habitatnih tipov, z navedbo nosilcev, rokov in
finančnih virov.
(4) V programu upravljanja se določijo
tudi:
-      
ukrepi varstva in aktivnosti, ki so potrebni za
zagotovitev povezanosti evropskega ekološkega omrežja,
-      
raziskovalne aktivnosti na področju bazičnih in
aplikativnih znanosti, ki so nujno potrebne za izboljšanje poznavanja ekologije
rastlinskih in živalskih vrst ter habitatnih tipov.
(5) Če je ob pripravi programa upravljanja
ugotovljeno, da sta v Natura območju število in raznolikosti ukrepov tako
velika, da je za njihovo uspešno izvajanje potrebno predhodno usklajevanje na
več področjih, se v programu upravljanja za tako območje določijo samo bistvena
izhodišča in nosilec priprave podrobnjšega programa upravljanja.
13. člen
(program upravljanja)
(1) Program upravljanja iz prejšnjega člena
je operativni načrt s področja ohranjanja narave, ki ga sprejme vlada, na
predlog ministrstva v skladu s predpisi s področja ohranjanja narave.
(2) Program upravljanja se praviloma
sprejme za obdobje sedmih let, lahko pa tudi za drugačno obdobje, glede na
ugotovljeno dejansko stanje in oceno zahtevnosti načrtovanih ukrepov.
(3) Ministrstvo poroča vladi o izvajanju
programa upravljanja vsake tri leta.
13.a člen
(določitev planov, ki niso predmet presoje
sprejemljivosti)
(1) Načrti rabe naravnih dobrin in
upravljanja voda, ki so skladno s sprejetim programom upravljanja iz 12. člena
te uredbe potrebni za ohranjanje ugodnega stanja habitatnih tipov in vrst,
zaradi katerih so Natura območja opredeljena, so lahko v postopku preverjanja
planov, za katere je treba izvesti presojo sprejemljivosti vplivov planov na
varstvene cilje Natura območij v skladu s 101.a členom Zakona o ohranjanju
narave (Uradni list RS, št. 96/04 - uradno prečiščeno besedilo in 61/06 -
ZDru-1), določeni za plane, za katere se presoja sprejemljivosti vplivov planov
na Natura območja v skladu s predpisi, ki urejajo ohranjanje narave, ne izvaja,
ker so neposredno povezani ali potrebni za varstvo Natura območij. 
(2) Pripravljavci načrtov rabe naravnih
dobrin in upravljanja voda iz prejšnjega odstavka, ki nameravajo uveljavljati
status plana, za katerega se presoja sprejemljivosti vplivov plana na Natura
območja ne izvaja, morajo obvestilu o nameri izdelave plana priložiti osnutek
načrta, ki je pripravljen na podlagi naravovarstvenih smernic. 
(3) Organizacija, pristojna za ohranjanje
narave, se v mnenju o uvedbi postopka presoje sprejemljivosti planov opredeli
do ustreznosti upoštevanja naravovarstvenih smernic v osnutku načrta.
VI. POTENCIALNA NATURA OBMOČJA
14. člen
(določitev potencialnega Natura območja)
(1) Opredelitev in določitev potencialnih
Natura območij se izvaja na način določen s 3., 4. in 5. členom te uredbe.
(2) Strokovna merila za opredelitev območij
za posamezni habitatni tip in posamezno rastlinsko ali živalsko vrsto, katerih
ohranjanje je v interesu EU, so navedena v prilogi 1 te uredbe.
(3) Potencialna Natura območja so določena
v poglavju 2 priloge 2 te uredbe.
(4) Meje potencialnih Natura območij
oziroma njihove lege v prostoru so prikazane na publikacijski karti v merilu 1:
750 000, ki je v poglavju 2 priloge 3 te uredbe.
(5) Meje potencialnih Natura območij in
delov potencialnih Natura območij oziroma njihove lege v prostoru so
prikazane v merilu 1: 5 000 v digitalni obliki kot del evidence o območjih,
pomembnih za ohranjanje biotske raznovrstnosti.
15. člen
(pravila ravnanja za ohranjanje
potencialnega Natura območja)
(1) Varstvene usmeritve za ohranjanje
potencialnih Natura območij so usmeritve za načrtovanje in izvajanje posegov in
dejavnosti ter drugih ravnanj človeka na teh območjih z namenom preprečevanja
poslabšanja stanja.
(2) Pri izvajanju posegov in dejavnosti na
potencialnih Natura območjih, ki so načrtovani v skladu z usmeritvami iz
prejšnjega odstavka, se izvedejo vsi možni tehnični in drugi ukrepi, da je
neugoden vpliv na habitatne tipe, rastline in živali ter njihove habitate čim
manjši v skladu s četrtim in petim odstavkom 7. člena te uredbe.
(3) Na potencialnih Natura območjih je
treba izvesti presojo sprejemljivosti planov, programov, načrtov, prostorskih
ali drugih aktov oziroma presojo sprejemljivosti posegov v naravo na način, kot
je to določeno s predpisi, ki urejajo ohranjanje narave.
(4) Ne glede na določbo prejšnjega
odstavka presoja sprejemljivosti posegov v naravo ni potrebna v primerih iz
drugega odstavka 8. člena te uredbe in se izvaja v skladu s tretjim odstavkom
8. člena te uredbe.
(5) Znotraj potencialnega Natura območja se
lahko določijo cone na način in po postopku, kot ga določa 9. člen te uredbe.
(6) Na potencialnih Natura območjih se
izvaja monitoring v obsegu, kot ga določa 10. člen te uredbe.
(7) V programu upravljanja se z namenom
preprečitve slabšanja stanja določijo skladno z drugim, tretjim, četrtim in
petim odstavkom 12. člena te uredbe tudi ukrepi in aktivnosti za potencialna
Natura območja, pri čemer so ukrepi in naravovarstvene naloge finančno in
časovno podrejene, glede na ukrepe na Natura območjih.
VI.a OBMOČJE, PREDLAGANO ZA NATURA OBMOČJE S STRANI EVROPSKE
KOMISIJE
15.a člen
(določitev območja, predlaganega za Natura
območje s strani Evropske komisije)
Območje, predlagano za Natura območje s
strani Evropske komisije, določi minister, pristojen za ohranjanje narave, na
podlagi sproženega dvostranskega posvetovalnega postopka med Republiko
Slovenijo in EU.
15.b člen
(pravila ravnanja za območje, predlagano
za Natura območje s strani Evropske komisije)
Za preprečitev slabšanja stanja prednostnih
habitatnih tipov in habitatov prednostnih rastlinskih in živalskih vrst ter
vznemirjanja, ki bi lahko ogrozilo ohranjanje vrst, zaradi katerih so bila
območja predlagana za Natura območja s strani Evropske komisije, se uporabljata
prvi in drugi odstavek 15. člena te uredbe.
15.c člen
(črtan)

Priloga
1: Merila za določitev območij Natura 2000 in potencialnih območij Natura 2000
Priloga
2: Območja NATURA 2000 (posebna območja varstva) in Območja Natura 2000
(posebna ohranitvena območja) in potencialna Natura območja (potencialna
posebna ohranitvena območja)
Priloga
3: Poglavje 1: Območja Natura 2000 (posebna območja varstva) –
publikacijska karta, Poglavje 2: Območja Natura 2000 (posebna ohranitvena
območja in potencialna ohranitvena območja) – publikacijska karta
Priloga
3a: Naselja oziroma deli naselij, ki se v
območjih Natura 2000 in v potencialnih območjih Natura 2000 nahajajo znotraj
poselitvenih območij in kjer se izvajajo presoje sprejemljivosti posegov v
naravo 
Priloga 4: (črtana)
Priloga
5: Seznam sprejetih prostorskih aktov in seznam sprejetih odločitev o izboru
najustreznejše rešitve
Priloga 6: (črtana)

Uredba o posebnih varstvenih območjih
(območjih Natura 2000) (Uradni list RS, št. 49/04)
vsebuje naslednje prehodne in končno določbo:
»VII. PREHODNE IN KONČNA DOLOČBA
16. člen
Za poselitveno območje iz 8. člena te
uredbe se do sprejema prostorskih aktov skladno s predpisi, s področja urejanja
prostora, štejejo ureditvena območja naselij in druge poselitvene površine
zunaj ureditvenih območij naselij iz prostorskih sestavin dolgoročnih in
srednjeročnih družbenih planov občin, veljavnih na dan 1. maja 2004.
17. člen
(1) Presoja sprejemljivosti posegov v
naravo na Natura območjih in potencialnih Natura območjih, določenih s to
uredbo, se ne izvaja na območjih:
-      
ki se urejajo s sprejetimi prostorskimi akti,
-      
za katere je bila že sprejeta odločitev o
izboru najustreznejše rešitve v skladu z določbami 45.a in 45.b člena Zakona o
urejanju naselij in drugih posegov v prostor (Uradni list SRS, št. 18/84, 37/85
in 29/86, Uradni list RS, št. 26/90, 18/93, 47/93, 71/93, 44/97, 9/01 – ZPPreb
in 23/02 – odločba US) ali 45. člena zakona o urejanju prostora (Uradni list
RS, št. 110/02, 8/03 – popr. in 58/03 – ZZk-1).
(2) Prostorski akti in odločitve Vlade
Republike Slovenije o izboru najustreznejše rešitve iz prejšnjega odstavka so
navedene v prilogi 5, ki je sestavni del te uredbe.
18. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
posebnih varstvenih območjih (območjih Natura 2000) (Uradni list RS, št. 110/04)
vsebuje naslednjo končno določbo:
»3. člen
Ta uredba začne veljati naslednji dan po objav
v Uradnem listu Republike Slovenije.«.

Uredba o spremembah in dopolnitvah Uredbe o
posebnih varstvenih območjih (območjih Natura 2000) (Uradni list RS, št. 59/07)
vsebuje naslednjo končno določbo:
»KONČNA DOLOČBA
9. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvah Uredbe o posebnih
varstvenih območjih (območjih Natura 2000) (Uradni list RS, št. 43/08)
vsebuje naslednjo prehodno in končno določbo:
»3. člen
Ne glede na določbo 17. člena Uredbe o
posebnih varstvenih območjih (območjih Natura 2000) (Uradni list RS, št. 49/04,
110/04 in 59/07) je treba izvesti presojo sprejemljivosti posegov v naravo, ki
se nanašajo na območja iz priloge 2 uredbe in nove priloge 6 uredbe in so
načrtovani z akti iz priloge 5 uredbe, pa do uveljavitve te uredbe ti posegi še
niso bili izvedeni oziroma za njih še niso bila izdana okoljevarstvena ali
naravovarstvena soglasja.
4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o
posebnih varstvenih območjih (območjih Natura 2000) (Uradni list RS, št. 8/12)
vsebuje naslednjo prehodno in končno določbo:
»PREHODNA IN KONČNA DOLOČBA
8. člen
Za varstvo posebnih ohranitvenih območij,
določenih s to uredbo, se do sprejema novega programa upravljanja v skladu s
spremenjenim 13. členom uredbe uporabljajo podrobni varstveni cilji in ukrepi
za njihovo doseganje, določeni v Operativnem programu – programu upravljanja
območij Natura 2000 (2007–2013), ki ga je sprejela Vlada Republike Slovenije
dne 11. 10. 2007 s sklepom št. 35600-3/2007/7.
9. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
posebnih varstvenih območjih (območjih Natura 2000) (Uradni list RS, št. 33/13)
vsebuje naslednje prehodne in končno določbo:
»PREHODNE IN KONČNA DOLOČBA
7. člen
(1) Če so bili za Natura območja in potencialna
Natura območja, določena s to uredbo, že sprejeti državni ali občinski
prostorski načrti z izvedenim postopkom celovite presoje vplivov na okolje,
presoja sprejemljivosti na planskem nivoju ni potrebna, treba pa je izvesti
presojo sprejemljivosti posegov v naravo.
(2) Ne glede na določbo prejšnjega odstavka
presoja sprejemljivosti posegov v naravo ni potrebna za posege v naravo na delu
poselitvenih območij s strnjeno pozidavo, če se ti izvajajo na podlagi
projektnih pogojev iz občinskega prostorskega načrta ali prostorskega reda
občine.
(3) Ne glede na določbo prejšnjega odstavka
je presoja sprejemljivosti posegov v naravo potrebna za posege v naravo na
delih habitatov, ki so bistveni za ohranjanje tistih živalskih vrst, katerih
preživetje je v pretežni meri odvisno od možnosti njihovega življenja v
neposredni povezavi s stavbami, drevesi, vrtovi, sadovnjaki ali drugimi
zelenimi površinami. Naselja z območij strnjene pozidave, na katerih je za
posege v naravo, ki imajo lahko bistveni vpliv na določene živalske vrste,
treba opraviti presojo sprejemljivosti posegov v naravo, so določena v prilogi
3, ki je sestavni del te uredbe.
(4) Če so bile v postopku priprave plana za
območja iz prvega odstavka tega člena že podane naravovarstvene smernice ali če
do uveljavitve te uredbe pridobitev naravovarstvenih smernic v tem postopku ni
bila potrebna, mora Zavod Republike Slovenije za varstvo narave najpozneje v
roku dveh mesecev od uveljavitve te uredbe podati pripravljavcu plana
naravovarstvene smernice oziroma njihovo dopolnitev v skladu s predpisi, ki
urejajo ohranjanje narave.
(5) Če je bil v postopku priprave plana
postopek presoje sprejemljivosti za območja iz prvega odstavka tega člena že
končan ali če do uveljavitve te uredbe postopka presoje sprejemljivosti v
postopku priprave plana ni bilo treba izvesti, je pa bil v tem postopku plan že
javno razgrnjen, se presoja sprejemljivosti opravi v postopku presoje
sprejemljivosti posegov v naravo.
8. člen
Za Natura območja in potencialna Natura
območja, določena s to uredbo, se začnejo postopki na podlagi predpisa, ki
ureja izvedbo ukrepov kmetijske politike, predpisa, ki ureja predpisane zahteve
ravnanja ter dobre kmetijske in okoljske pogoje pri kmetovanju, in predpisa, ki
ureja ukrepe osi 2 iz Programa razvoja podeželja Republike Slovenije za obdobje
2007–2013 v letih 2010–2013, uporabljati 1. januarja 2014.
9. člen
Ta uredba začne veljati naslednji dan po
objavi v Uradnem listu Republike Slovenije.«;

Uredba o spremembah in dopolnitvah Uredbe o
posebnih varstvenih območjih (območjih Natura 2000) (Uradni list RS, št. 3/14)
spreminja 7. člen Uredbe o spremembah in dopolnitvah Uredbe o posebnih
varstvenih območjih (območjih Natura 2000) (Uradni list RS, št. 33/13)
tako, da se glasi:
»7. člen
(1) Če so bili za Natura območja in
potencialna Natura območja, določena s to uredbo, že sprejeti državni ali občinski
prostorski načrti z izvedenim postopkom celovite presoje vplivov na okolje,
presoja sprejemljivosti na planskem nivoju ni potrebna, treba pa je izvesti
presojo sprejemljivosti posegov v naravo.
(2) Če so bile v
postopku priprave plana za območja iz prvega odstavka tega člena že podane
naravovarstvene smernice ali če do uveljavitve te uredbe pridobitev
naravovarstvenih smernic v tem postopku ni bila potrebna, mora Zavod Republike
Slovenije za varstvo narave najpozneje v roku dveh mesecev od uveljavitve te
uredbe podati pripravljavcu plana naravovarstvene smernice oziroma njihovo
dopolnitev v skladu s predpisi, ki urejajo ohranjanje narave.
(3) Če je bil v
postopku priprave plana postopek presoje sprejemljivosti za območja iz prvega
odstavka tega člena že končan ali če do uveljavitve te uredbe postopka presoje
sprejemljivosti v postopku priprave plana ni bilo treba izvesti, je pa bil v
tem postopku plan že javno razgrnjen, se presoja sprejemljivosti opravi v
postopku presoje sprejemljivosti posegov v naravo.«;
ter vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu
Republike Slovenije.«.

Uredba o spremembah Uredbe o posebnih
varstvenih območjih (območjih Natura 2000) (Uradni list RS, št. 21/16)
vsebuje naslednji prehodni in končno določbo:
»PREHODNI IN KONČNA DOLOČBA
4. člen
(1) Če se je postopek priprave plana,
programa, načrta, prostorskega ali drugega plana (v nadaljnjem besedilu: plan)
za območja iz spremenjenega poglavja 2 priloge 2 uredbe začel do uveljavitve te
uredbe in so bile v tem postopku že izdane naravovarstvene smernice, ne pa tudi
naravovarstveno mnenje, mora Zavod Republike Slovenije za varstvo narave
najpozneje v dveh mesecih od uveljavitve te uredbe poslati pripravljavcu plana
dopolnitev naravovarstvenih smernic za območja iz spremenjenega poglavja 2
priloge 2 uredbe.
(2) Če se je postopek priprave plana
za območje iz prejšnjega odstavka začel do uveljavitve te uredbe in je bilo v
tem postopku že izdano mnenje o sprejemljivosti vplivov plana na varovana
območja, se presoja sprejemljivosti planov za območja iz prejšnjega odstavka
opravi v postopku presoje sprejemljivosti posegov v naravo.
(3) Če je bil za območja iz prvega
odstavka tega člena plan do uveljavitve te uredbe že sprejet, se presoja sprejemljivosti planov za območja iz prvega
odstavka tega člena opravi v postopku presoje sprejemljivosti posegov v naravo.
5. člen
Za Natura območja in potencialna Natura
območja, določena s spremenjenim poglavjem 2 priloge 2 uredbe, se začnejo
postopki na podlagi predpisa, ki ureja izvedbo ukrepov kmetijske politike,
predpisa, ki ureja navzkrižno skladnost, in predpisa, ki ureja ukrepe
kmetijsko-okoljsko-podnebnih plačil, ekološkega kmetovanja in plačil območjem z
naravnimi ali drugimi posebnimi omejitvami iz Programa razvoja podeželja
Republike Slovenije za obdobje 2014–2020, uporabljati 1. januarja 2017.
6. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o posebnih
varstvenih območjih (območjih Natura 2000) (Uradni list RS, št. 47/18)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Digitalni prikaz meje iz nove priloge 3
uredbe se v 15 dneh od uveljavitve te uredbe vnese v evidenco o območjih,
pomembnih za ohranjanje biotske raznovrstnosti.
3. člen
Ta uredba začne veljati naslednji dan po
objavi v Uradnem listu Republike Slovenije.«.