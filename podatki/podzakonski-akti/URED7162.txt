1. člen
(vsebina)
(1) Ta uredba določa pravila o navzkrižni skladnosti za
izvajanje: 
1.     
Uredbe (EU) št. 1305/2013 Evropskega parlamenta in Sveta z dne
17. decembra 2013 o podpori za razvoj podeželja iz Evropskega kmetijskega
sklada za razvoj podeželja (EKSRP) in razveljavitvi Uredbe Sveta (ES)
št. 1698/2005 (UL L št. 347 z dne 20. 12. 2013, str. 487),
zadnjič spremenjene z Delegirano uredbo Komisije (EU) 2018/162 z dne
23. novembra 2017 o spremembi Priloge I k Uredbi (EU) št. 1305/2013
Evropskega parlamenta in Sveta ter prilog II in III k Uredbi (EU)
št. 1307/2013 Evropskega parlamenta in Sveta (UL L 30 z dne
2. 2. 2018, str. 6), (v nadaljnjem besedilu: Uredba 1305/2013/EU); 
2.     
Uredbe (EU) št. 1306/2013 Evropskega parlamenta in Sveta z dne
17. decembra 2013 o financiranju, upravljanju in spremljanju skupne
kmetijske politike in razveljavitvi uredb Sveta (EGS) št. 352/78, (ES)
št. 165/94, (ES) št. 2799/98, (EC) No 814/2000, (ES)
št. 1290/2005 in (ES) št. 485/2008 (UL L št. 347 z dne
20. 12. 2013, str. 549), zadnjič spremenjene z Uredbo (EU) 2017/2393
Evropskega parlamenta in Sveta z dne 13. decembra 2017 o spremembi uredb
(EU) št. 1305/2013 o podpori za razvoj podeželja iz Evropskega kmetijskega
sklada za razvoj podeželja (EKSRP), (EU) št. 1306/2013 o financiranju,
upravljanju in spremljanju skupne kmetijske politike, (EU) št. 1307/2013 o
pravilih za neposredna plačila kmetom na podlagi shem podpore v okviru skupne
kmetijske politike, (EU) št. 1308/2013 o vzpostavitvi skupne ureditve
trgov kmetijskih proizvodov in (EU) št. 652/2014 o določbah za upravljanje
odhodkov v zvezi s prehransko verigo, zdravjem in dobrobitjo živali ter v zvezi
z zdravjem rastlin in rastlinskim razmnoževalnim materialom (UL L št. 350
z dne 29. 2. 2017, str. 15), (v nadaljnjem besedilu: Uredba 1306/2013/EU);
3.     
Uredbe (EU) št. 1307/2013 Evropskega parlamenta in Sveta z dne
17. december 2013 o pravilih za neposredna plačila kmetom na podlagi shem
podpore v okviru skupne kmetijske politike ter razveljavitvi Uredbe Sveta (ES)
št. 637/2008 in Uredbe Sveta (ES) št. 73/2009 (UL L št. 347 z
dne 20. 12. 2013, str. 608), zadnjič spremenjene z Delegirano uredbo
Komisije (EU) 2018/162 z dne 23. novembra 2017 o spremembi Priloge I k
Uredbi (EU) št. 1305/2013 Evropskega parlamenta in Sveta ter prilog II in
III k Uredbi (EU) št. 1307/2013 Evropskega parlamenta in Sveta (UL L
št. 30 z dne 2. 2. 2018, str. 6), (v nadaljnjem besedilu: Uredba
1307/2013/EU); 
4.     
Uredbe (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS)
št. 234/79, (ES) št. 1037/2001 in (ES) št. 1234/2007 (UL L
št. 347 z dne 20. 12. 2013, str. 671), zadnjič spremenjene
z Uredbo (EU) 2017/2393 Evropskega parlamenta in Sveta z dne 13. decembra
2017 o spremembi uredb (EU) št. 1305/2013 o podpori za razvoj podeželja iz
Evropskega kmetijskega sklada za razvoj podeželja (EKSRP), (EU)
št. 1306/2013 o financiranju, upravljanju in spremljanju skupne kmetijske
politike, (EU) št. 1307/2013 o pravilih za neposredna plačila kmetom na
podlagi shem podpore v okviru skupne kmetijske politike, (EU)
št. 1308/2013 o vzpostavitvi skupne ureditve trgov kmetijskih proizvodov
in (EU) št. 652/2014 o določbah za upravljanje odhodkov v zvezi s
prehransko verigo, zdravjem in dobrobitjo živali ter v zvezi z zdravjem rastlin
in rastlinskim razmnoževalnim materialom (UL L št. 350 z dne 29. 2.
2017, str. 15), (v nadaljnjem besedilu: Uredba 1308/2013/EU); 
5.     
Delegirane uredbe Komisije (EU) št. 640/2014 z dne 11. marca
2014 o dopolnitvi Uredbe (EU) št. 1306/2013 Evropskega parlamenta in Sveta
glede integriranega administrativnega in kontrolnega sistema, pogojev za
zavrnitev ali ukinitev plačil in za upravne kazni, ki se uporabljajo za
neposredna plačila, podporo za razvoj podeželja in navzkrižno skladnost (UL L
št. 181 z dne 20. 6. 2014, str. 48), zadnjič spremenjene z
Delegirano uredbo Komisije (EU) 2017/723 z dne 16. februarja 2017 o
spremembi Delegirane uredbe Komisije (EU) št. 640/2014 o dopolnitvi Uredbe
(EU) št. 1306/2013 Evropskega parlamenta in Sveta glede integriranega
administrativnega in kontrolnega sistema, pogojev za zavrnitev ali ukinitev
plačil in za upravne kazni, ki se uporabljajo za neposredna plačila, podporo za
razvoj podeželja in navzkrižno skladnost (UL L št. 107 z dne 25. 4.
2017, str. 1), (v nadaljnjem besedilu: Uredba 640/2014/EU) in 
6.     
Izvedbene uredbe Komisije (EU) št. 809/2014 z dne 17. julija
2014 o pravilih za uporabo Uredbe (EU) št. 1306/2013 Evropskega parlamenta
in Sveta v zvezi z integriranim administrativnim in kontrolnim sistemom, ukrepi
za razvoj podeželja in navzkrižno skladnostjo (UL L št. 227 z dne
31. 7. 2014, str. 69), zadnjič spremenjene z Izvedbeno uredbo
Komisije (EU) 2018/746 z dne 18. maja 2018 o spremembi Izvedbene uredbe
(EU) št. 809/2014 glede spremembe zbirnih vlog in zahtevkov za plačilo ter
pregledov (UL L št. 125 z dne 22. 5. 2018, str. 1), (v nadaljnjem
besedilu: Uredba 809/2014/EU).
(2) Ta uredba določa tudi izvajanje navzkrižne skladnosti v
letu 2021 in 2022 za izvajanje Uredbe (EU) 2020/2220 Evropskega parlamenta in
Sveta z dne 23. decembra 2020 o določitvi nekaterih prehodnih določb
za podporo iz Evropskega kmetijskega sklada za razvoj podeželja (EKSRP) in Evropskega
kmetijskega jamstvenega sklada (EKJS) v letih 2021 in 2022 ter o spremembi
uredb (EU) št. 1305/2013, (EU) št. 1306/2013 in (EU)
št. 1307/2013 glede sredstev in uporabe v letih 2021 in 2022 ter Uredbe
(EU) št. 1308/2013 glede sredstev in razdelitve take podpore v letih 2021
in 2022 (UL L št. 437 z dne 28. 12. 2020, str. 1).
2. člen
(pojmi)
Izrazi, uporabljeni v tej uredbi, pomenijo:
-       
upravna kazen je upravna kazen iz Uredbe 1306/2013/EU, Uredbe 640/204/EU
in Uredbe 809/2014/EU ter pomeni zmanjšanje ali izključitev skupnega zneska
plačil za ukrepe iz prve in druge alineje prvega odstavka ter za podpore iz
drugega odstavka 4. člena te uredbe;
-       
sistem zgodnjega opozarjanja je sistem zgodnjega opozarjanja iz drugega
pododstavka drugega odstavka 99. člena Uredbe 1306/2013/EU;
-       
trajni pašniki so trajni pašniki iz 37. člena Uredbe 640/2014/EU;
-       
kmetijske površine so površine iz pododstavka (e) prvega odstavka 4.
člena Uredbe 1307/2013/EU.
3. člen
(pravila o navzkrižni skladnosti)
(1) Pravila o navzkrižni skladnosti so predpisane
zahteve ravnanja in standardi za ohranjanje dobrega kmetijskega in okoljskega
stanja zemljišč ter predstavljajo minimalne zahteve s področij okolja,
podnebnih sprememb, dobrega kmetijskega stanja zemljišč, javnega zdravja,
zdravja živali in rastlin ter dobrobiti živali. Ta pravila v obliki seznama so
v prilogi 1, ki je sestavni del te uredbe.
(2) V prilogi 4, ki je sestavni del te uredbe, je
določen obrazec za vodenje evidence uporabe organskih in mineralnih gnojil za
posamezno koledarsko leto zaradi izpolnjevanja predpisanih zahtev ravnanja za
nitrate iz priloge 1 te uredbe.
4. člen
(zavezanci)
(1) Zavezanci za izpolnjevanje pravil o navzkrižni
skladnosti iz te uredbe so nosilci kmetijskih gospodarstev, ki vlagajo vloge in
zahtevke za:
-       
neposredna plačila iz predpisa, ki ureja sheme neposrednih plačil (v
nadaljnjem besedilu: neposredna plačila);
-       
plačila na podlagi točk (a) in (b) prvega odstavka 21. člena ter
28. do 31., 33. in 34. člena Uredbe 1305/2013/EU (v nadaljnjem besedilu:
plačila PRP).
(2) Zavezanci za izpolnjevanje pravil o navzkrižni
skladnosti so nosilci kmetijskih gospodarstev, ki prejmejo podporo na podlagi
46. in 47. člena Uredbe 1308/2013/EU (v nadaljnjem besedilu: plačila za
prestrukturiranje in preusmeritev vinogradov ter zeleno trgatev).
5. člen
(pristojni organ)
Za kontrolni sistem in upravne kazni v zvezi z navzkrižno
skladnostjo je pristojna Agencija Republike Slovenije za kmetijske trge in
razvoj podeželja (v nadaljnjem besedilu: agencija).
6. člen
(kontrola)
(1) Izpolnjevanje pravil iz te uredbe preverja agencija
v skladu s 65. do 72. členom Uredbe 809/2014/EU in v skladu s predpisom,
ki ureja izvedbo ukrepov kmetijske politike, pri najmanj enem odstotku
zavezancev iz 4. člena te uredbe. Agencija obravnava tudi ugotovljene
nepravilnosti, na katere opozorijo drugi organi, pristojni za nadzor nad izvajanjem
predpisov iz te uredbe.
(2) Pri pregledih na kraju samem se za določitev višje
ali nižje stopnje kršitve pri zahtevah, pri katerih je v stolpcu Odstotek
zmanjšanja plačil iz priloge 1 te uredbe določena samo ena vrednost zmanjšanja
plačil, in sicer »srednja stopnja kršitve«, uporabi preglednica določanja
stopnje kršitve iz malomarnosti iz priloge 2, ki je sestavni del te uredbe, v
skladu z 38. členom Uredbe 640/2014/EU in predpisom, ki ureja izvedbo ukrepov
kmetijske politike.
(3) Zavezancu se upravna kazen ne izreče, kadar je na podlagi
meritev iz kontrolnega zapisnika prvič ugotovljeno, da je nevzdrževana površina
na kmetijskem gospodarstvu manjša od ali enaka 0,1 ha, kar ne pomeni več kot
20 % zadevne površine kmetijskega gospodarstva, ki je na: 
-       
območju Republike Slovenije, ko gre za kršitev zahtev 29. in 30. PZR 2:
OHRANJANJE PROSTO ŽIVEČIH PTIC (v nadaljnjem besedilu: PZR 2) iz priloge 1 te
uredbe, oziroma 
-       
območju NATURA 2000, ko gre za kršitev zahteve 32. PZR 3:
OHRANJANJE NARAVNIH HABITATOV TER PROSTO ŽIVEČIH ŽIVALSKIH IN RASTLINSKIH VRST
(v nadaljnjem besedilu: PZR 3) iz priloge 1 te uredbe.
(4) Kadar upravna kazen iz prejšnjega odstavka zavezancu
že enkrat ni bila izrečena, se mu za istovrstne kršitve zahtev 29. in 30. PZR 2
ter zahteve 32. PZR 3 izreče upravna kazen v skladu s preglednico določanja
stopnje kršitve iz malomarnosti iz priloge 2 te uredbe.
7. člen
(zmanjšanje plačila)
(1) Če agencija ugotovi, da pravila o navzkrižni
skladnosti iz te uredbe niso izpolnjena, določi odstotek zmanjšanja plačila za
neposredno plačilo, plačilo PRP ter plačilo za prestrukturiranje in
preusmeritev vinogradov in za zeleno trgatev v skladu s prvo alinejo
2. člena te uredbe. Odstotek zmanjšanja plačila je določen z vrednostmi 1
%, 3 % ali 5 % za posamezno neizpolnjevanje zahtev, pri čemer 1 % pomeni
najnižjo, 3 % srednjo in 5 % najvišjo težo kršitve.
(2) Zavezancu, ki ne izpolnjuje pravil o navzkrižni
skladnosti iz te uredbe, se določi zmanjšanje ali izključitev skupnega zneska
plačil iz prvega in drugega odstavka 4. člena te uredbe, v skladu z
99. členom Uredbe 1306/2013/EU, 38. do 41. členom Uredbe 640/2014/EU
in 73. do 75. členom Uredbe 809/2014/EU ter predpisom, ki ureja izvedbo
ukrepov kmetijske politike.
(3) Ne glede na prejšnji odstavek se v zvezi s petim
odstavkom 17. člena Uredbe 1305/2013/EU ne upošteva teža kršitve pri
določitvi odstotka zmanjšanja plačila neposrednega plačila, plačila PRP,
plačila za prestrukturiranje vinogradov in zeleno trgatev za izpolnjevanje
obstoječih predpisanih zahtev ravnanja s področja nitratov in zaščite rejnih
živali, če so te naložbe opredeljene v poslovnem načrtu iz četrtega odstavka 19. člena
Uredbe 1305/2013/EU, v 24 mesecih od dneva pravnomočnosti odločbe o
dodelitvi statusa mladega kmeta iz alineje (i) točke (a) prvega odstavka
19. člena Uredbe 1305/2013/EU.
(4) Določbe prvega, drugega in tretjega odstavka tega
člena se ne uporabljajo za upravičence, ki sodelujejo v shemi za male kmete iz
naslova V Uredbe 1307/2013/EU, in za podporo, navedeno v devetem odstavku 28. člena
Uredbe 1305/2013/EU.
(5) Določbe prvega, drugega in tretjega odstavka tega
člena se ne uporabljajo za upravičence, ki so pridobili zaraščene površine in
jih morajo očistiti v enem letu od vpisa v Register kmetijskih gospodarstev ali
od vročitve odločbe pristojnega inšpektorja v skladu s 7. členom Zakona o
kmetijskih zemljiščih (Uradni list RS, št. 71/11 – uradno prečiščeno
besedilo in 58/12).
(6) Določbe prvega in drugega odstavka tega člena se ne
uporabljajo za zavezance za PZR 2 in PZR 3 iz priloge 1 te uredbe, ki izjemoma
kosijo vsaj enkrat do 15. oktobra naslednjega leta, kadar gre za trajno
travinje, za katero se v tekočem letu uveljavlja ukrep
kmetijsko-okoljska-podnebna plačila v okviru operacij »Trajno travinje I« z
obvezno zahtevo TRZ_I_NPAS, »Trajno travinje II« z izbirno zahtevo TRZ_II_NPAS,
»Posebni traviščni habitati« z izbirno zahtevo HAB_NPAS, »Traviščni habitati
metuljev« z obvezno zahtevo MET_NPAS, »Habitati ptic vlažnih ekstenzivnih
travnikov« z izbirno zahtevo VTR_NPAS ali »Steljniki« iz predpisa, ki ureja
ukrep kmetijsko-okoljska-podnebna plačila iz Programa razvoja podeželja
Republike Slovenije za obdobje 2014–2020.
8. člen
(sistem zgodnjega opozarjanja)
(1) Sistem zgodnjega opozarjanja se uporablja za primere
neskladnosti iz te uredbe, ki ne vplivajo bistveno na okolje in zdravje ljudi,
živali ali rastlin in zaradi katerih niso oziroma ne bodo nastale škodljive
posledice ter ki se dajo odpraviti na kraju samem ali v razumno kratkem roku in
so ugotovljene ob pregledu na kraju samem ali upravnem pregledu agencije.
(2) Primeri iz prejšnjega odstavka so navedeni v prilogi
1 te uredbe in označeni z okrajšavo »(MK)«.
(3) Agencija primere neskladnosti iz sistema zgodnjega
opozarjanja, ki se nanašajo na pravočasnost priglasitve govedi v Centralni
register govedi (v nadaljnjem besedilu: CRG), drobnice v Centralni register
drobnice (v nadaljnjem besedilu: CRD) in prašičev v Centralni register prašičev
(v nadaljnjem besedilu: CRPš), ugotavlja z upravnimi pregledi podatkov v CRG,
CRD in CRPš.
(4) Upravičenec se o neskladnostih iz sistema zgodnjega
opozarjanja iz prejšnjega odstavka ne obvešča.
(5) Neskladnosti iz sistema zgodnjega opozarjanja, ki
niso navedene v tretjem odstavku tega člena, kontrolor ugotavlja na kraju samem
in jih navede v poročilu o kontroli na kraju samem. Če upravičenec odpravi
neskladnost iz sistema zgodnjega opozarjanja med pregledom na kraju samem,
kontrolor to navede v poročilu o kontroli. Če pa neskladnost iz sistema
zgodnjega opozarjanja med pregledom na kraju samem ni odpravljena, jo mora
upravičenec odpraviti in pisno poslati agenciji dokazila o njeni odpravi v
petnajstih dneh od dneva, ko je bil s poročilom o kontroli obveščen o tej
neskladnosti.
(6) Šteje se, da je neskladnost iz sistema zgodnjega
opozarjanja zaradi nepopolne označitve goveda oziroma ovac ali koz odpravljena,
kadar se živali pravilno označijo. Če upravičenec med pregledom na kraju samem
ne odpravi neskladnost iz sistema zgodnjega opozarjanja, mora pisno poslati
agenciji dokazila o njeni odpravi v tridesetih dneh od dneva, ko je bil s
poročilom o kontroli na kraju samem obveščen o tej neskladnosti. Če upravičenec
neskladnosti iz sistema zgodnjega opozarjanja iz tega člena ne odpravi, se v
skladu z 99. členom Uredbe 1306/2013/EU in 39. členom Uredbe 640/2014/EU
uporabi zmanjšanje plačil za en odstotek.
(7) Kot dokazila iz petega in šestega odstavka tega
člena se štejejo kopije listin, izjave upravičenca, fotografije pravilno
označenih živali ali druga dokazila, iz katerih je razvidno, da je neskladnost
odpravljena. Če upravičenec nepopolno označene ovce oziroma koze preštevilči,
mora poleg fotografije pravilno označene živali priložiti tudi fotokopijo
registra drobnice na gospodarstvu, iz katere je razvidno, s katerimi ušesnimi
znamkami so bile zadevne živali preštevilčene.
(8) Če v roku iz petega in šestega odstavka tega člena
neskladnost iz sistema zgodnjega opozarjanja ni bila ustrezno odpravljena in
upravičenec ni poslal dokazil o njeni odpravi, se ne šteje več za neskladnost
iz sistema zgodnjega opozarjanja in ugotovitve pregleda na kraju samem v zvezi
s to neskladnostjo se upoštevajo v skladu s 73. do 75. členom Uredbe
809/2014/EU.
9. člen
(namerna neskladnost)
(1) Če agencija v postopku preverjanja in po predhodnem opozorilu,
da naj se odpravijo posamezne neskladnosti iz te uredbe, ali med vodenjem
postopka ugotovi, da gre za namerno ali namerno ponavljajočo se neskladnost,
nosilcu pa po pisnem pozivu, naj se razjasni dejansko stanje, ne uspe dokazati
nasprotnega, se določi zmanjšanje plačila iz prve alineje 2. člena te
uredbe.
(2) Če agencija ugotovi namerno neizpolnjevanje pravil o
navzkrižni skladnosti iz prejšnjega odstavka, določi odstotek zmanjšanja
neposrednega plačila, plačila PRP, plačila za prestrukturiranje in preusmeritev
vinogradov ter zeleno trgatev v skladu s preglednico določanja stopnje namerne
kršitve iz priloge 3, ki je sestavni del te uredbe, in v skladu z
38. členom Uredbe 640/2014/EU.
10. člen
(ohranjanje trajnih pašnikov)
(1) Agencija iz prijavljenih površin kmetijskih zemljišč
na zbirnih vlogah za leti 2004 in 2005 ugotovi in izračuna razmerje med
površino trajnih pašnikov in površino kmetijskih zemljišč na območju Republike
Slovenije v skladu s 37. členom Uredbe 640/2014/EU.
(2) Če se ugotovljeno razmerje iz prejšnjega odstavka
zmanjša za več kot pet odstotkov, se uporabi 37. člen Uredbe 640/2014/ES.
11. člen
(vodenje evidenc)
Vse evidence, ki jih zavezanci za navzkrižno skladnost vodijo
v okviru ukrepov Skupne kmetijske politike, agencija uporabi za namene kontrole
iz 6. člena te uredbe in zmanjšanja plačila iz 7. člena te uredbe.

Priloga
1: Pravila o navzkrižni skladnosti
Priloga
2: Preglednica določanja stopnje kršitve iz malomarnosti
Priloga
3: Preglednica določanja stopnje namerne kršitve
Priloga
4: Evidenca uporabe organskih in mineralnih gnojil za tekoče koledarsko leto

Uredba o navzkrižni skladnosti (Uradni list
RS, št. 97/15) vsebuje naslednji končni določbi:
»12. člen
(prenehanje veljavnosti)
Z dnem uveljavitve te uredbe preneha veljati Uredba o
navzkrižni skladnosti (Uradni list RS, št. 96/14 in 62/15).
13. člen
(začetek veljavnosti)
Ta uredba začne veljati 1. januarja 2016.«.

Uredba o spremembah Uredbe o navzkrižni
skladnosti (Uradni list RS, št. 18/16) vsebuje naslednjo prehodno in
končno določbo:
»2. člen
Postopki, začeti na podlagi Uredbe o navzkrižni skladnosti
(Uradni list RS, št. 97/15), se dokončajo v skladu s to uredbo.
3. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
navzkrižni skladnosti (Uradni list RS, št. 84/16) vsebuje naslednjo končno določbo:
»5. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
navzkrižni skladnosti (Uradni list RS, št. 5/18) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
(1) Postopki, začeti pred uveljavitvijo te uredbe, se
končajo po določbah Uredbe o navzkrižni skladnosti (Uradni list RS, št. 97/15,
18/16 in 84/16). 
(2) Ne glede na določbo prejšnjega odstavka se postopki,
začeti na podlagi 6. člena Uredbe o navzkrižni skladnosti (Uradni list RS, št.
97/15, 18/16 in 84/16), končajo po določbah spremenjenega 6. člena uredbe. 
6. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvi Uredbe o
navzkrižni skladnosti (Uradni list RS, št. 81/18) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Postopki, začeti na podlagi Uredbe o navzkrižni skladnosti
(Uradni list RS, št. 97/15, 18/16, 84/16 in 5/18), se končajo v skladu z
Uredbo o navzkrižni skladnosti (Uradni list RS, št. 97/15, 18/16, 84/16 in
5/18). 
5. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o navzkrižni
skladnosti (Uradni list RS, št. 38/19) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(končanje postopkov)
Postopki, začeti na podlagi Uredbe o navzkrižni skladnosti
(Uradni list RS, št. 97/15, 18/16, 84/16, 5/18 in 81/18), se končajo v
skladu s spremenjenim 6. členom in spremenjeno prilogo 1 uredbe. 
4. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba
o spremembah Uredbe o navzkrižni skladnosti (Uradni list RS, št. 184/21)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
(končanje postopkov)
Postopki, začeti na podlagi Uredbe o navzkrižni skladnosti
(Uradni list RS, št. 97/15, 18/16, 84/16,
5/18, 81/18 in 38/19), se končajo v skladu s spremenjenim 6. členom uredbe.
5. člen
(začetek uporabe)
Spremenjena priloga 1 uredbe se začne uporabljati
1. januarja 2022.
6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.