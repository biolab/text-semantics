I. SPLOŠNE DOLOČBE
1. člen
(vsebina)
(1) Ta uredba v skladu z Direktivo Sveta
1999/13/ES z dne 11. marca 1999 o omejevanju emisij hlapnih organskih spojin
zaradi uporabe organskih topil v nekaterih dejavnostih in obratih (UL L št. 85
z dne 29. 3. 1999, str. 1), zadnjič spremenjeno z Direktivo Evropskega
parlamenta in Sveta 2008/112/ES z dne 16. decembra 2008 o spremembi direktiv
Sveta 76/768/EGS, 88/378/EGS, 1999/13/ES in direktiv 2000/53/ES, 2002/96/ES in
2004/42/ES Evropskega parlamenta in Sveta z namenom prilagoditve Uredbi (ES)
št. 1272/2008 o razvrščanju, označevanju in pakiranju snovi ter zmesi (UL L št.
345 z dne 23. 12. 2008, str. 68), določa posebne zahteve, povezane s
preprečevanjem in zmanjševanjem emisije halogeniranih hlapnih organskih spojin
(v nadaljnjem besedilu: halogenirane organske spojine) v zrak, in sicer:
-       
vrste dejavnosti in z njimi povezane naprave, za katere se uporabljajo
določbe te uredbe,
-       
mejne vrednosti emisij halogeniranih organskih spojin v odpadnih plinih,
-       
prepoved uporabe nekaterih halogeniranih organskih spojin,
-       
vrednotenje emisije halogeniranih organskih spojin in ugotavljanje
čezmerne obremenitve,
-       
program obratovalnega monitoringa ter pogostost in čas vzorčenja meritev
koncentracije halogeniranih organskih spojin in
-       
posebne ukrepe v zvezi z zmanjšanjem tveganja za zdravje ljudi, ki ga
povzročajo emisije halogeniranih organskih spojin.
(2) Za vprašanja o emisiji halogeniranih
organskih spojin v zrak, ki niso posebej urejena s to uredbo, in vprašanja o
emisiji drugih snovi v zrak iz naprav, za katere se uporabljajo določbe te
uredbe, se uporablja predpis, ki ureja emisije snovi v zrak iz nepremičnih
virov onesnaževanja, za vprašanja obratovalnega monitoringa emisije snovi v
zrak pa predpis, ki ureja prve meritve in obratovalni monitoring emisije snovi
v zrak iz nepremičnih virov onesnaževanja.
2. člen
(uporaba)
Določbe te uredbe se uporabljajo za
dejavnosti oziroma naprave, če se v njih uporabljajo organska topila z
vsebnostjo halogeniranih organskih spojin, ki je enaka ali večja od enega
odstotka celotne mase topila (v nadaljnjem besedilu: naprava), in sicer za:
-       
naprave za površinsko čiščenje materialov ali izdelkov (v nadaljnjem
besedilu: naprave za površinsko čiščenje), v katerih se uporabljajo organska
topila za odstranjevanje ne­čistoč s površine materialov, kar vključuje tudi
razmastitev in razlakiranje, ter drugo obdelavo površin s pomočjo organskih
topil, razen kemičnega čiščenja tekstila;
-       
naprave za kemično čiščenje tekstila (v nadaljnjem besedilu: naprave za
kemično čiščenje), v katerih se čistijo oblačila, dekorativni tekstil, preproge
in podobne dobrine ali razmastijo krzna, vlakna, perje in volna;
-       
naprave za ekstrahiranje rastlinskih olj ali živalskih maščob in
rafiniranje rastlinskih olj (v nadaljnjem besedilu: naprave za ekstrahiranje),
v katerih se ekstrahirajo rastlinska olja in arome iz semen in drugih delov
rastlin, predelujejo suhi ostanki za živalsko krmo ali čistijo masti in
rastlinska olja, pridobljena iz semen in delov rastlin ali živali;
-       
naprave za regeneracijo adsorbentov, uporabljenih za adsorpcijo
halogeniranih organskih spojin, če niso sestavni del naprav iz prve, druge in
tretje alineje tega člena.
3. člen
(pomen izrazov)
Izrazi, uporabljeni v tej uredbi, imajo naslednji pomen:
1.     
naprava so napeljave in oprema, ki so nepremična tehnična celota, v
kateri se izvaja ena ali več dejavnosti iz prejšnjega člena ali katerakoli
druga dejavnost, ki je z njimi tehnično povezana in lahko vpliva na emisije
halogeniranih organskih spojin. Za eno napravo se šteje tudi več istovrstnih
naprav iz prejšnjega člena na posameznem funkcionalno zaokroženem območju v
posesti istega upravljavca naprave, vključno s pripadajočo ali z njimi povezano
infrastrukturo in tehnološkimi postopki, v katerih se uporabljajo organska
topila z vsebnostjo halogeniranih organskih spojin, ki je enaka ali večja od
enega odstotka celotne mase topila;
2.     
večja sprememba uporabe organskih topil je:
- 
gradnja ali rekonstrukcija naprave, za katero je predpisana presoja
vplivov na okolje,
- 
sprememba nazivne zmogljivosti naprave, ki povzroči več kot 10-odstotno
povečanje emisij halogeniranih organskih spojin, ali kakršnakoli sprememba, ki
povzroči čezmerno obremenjenost zunanjega zraka ali drugače škodljivo vpliva na
zdravje ljudi ali okolje;
3.     
emisija je kakršenkoli izpust halogeniranih organskih spojin iz naprave
v okolje;
4.     
odpadni plini so s halogeniranimi organskimi spojinami in drugimi snovmi
onesnaženi plini, ki se izpuščajo v zrak iz naprav za čiščenje odpadnih plinov
in drugih odvodnikov odpadnih plinov brez predhodnega čiščenja. Prostorninski
pretok odpadnih plinov se izraža v m3/h pri normnih pogojih;
5.     
mejna vrednost emisij je vrednost koncentracije halogeniranih organskih
spojin v odpadnih plinih, izračunana pri normnih pogojih, ki v enem ali več
časovnih obdobjih ne sme biti presežena;
6.     
vnos je količina halogeniranih organskih topil, vključno s
halogeniranimi organskimi topili v pripravkih, ki se uporabljajo pri izvajanju
dejavnosti, in halogeniranimi organskimi topili, ki se reciklirajo v napravi
ali zunaj nje, in se upošteva vsakokrat, ko se halogenirana organska topila
uporabljajo v napravi;
7.     
ponovna uporaba halogeniranih organskih topil je upo­raba teh topil,
regeneriranih v obratu za kakršnekoli tehnične ali komercialne namene, skupaj z
uporabo kot gorivo, vendar brez upoštevanja količine regeneriranega topila, ki
se odstrani kot odpadek.
(2) Drugi izrazi, uporabljeni v tej uredbi,
imajo enak pomen, kot ga določa predpis, ki ureja mejne vrednosti emisije
hlapnih organskih spojin v zrak iz naprav, v katerih se upora­bljajo organska
topila.
II. SPLOŠNE ZAHTEVE ZA NAPRAVE
4. člen
(uporaba halogeniranih ogljikovodikov)
(1) V napravah se lahko uporabljajo naslednji
halogenirani ogljikovodiki: tetrakloroeten, trikloroeten ali diklorometan v
tehnološko čisti obliki. Halogeniranim ogljikovodikom, ki se uporabljajo v
napravah, se ne smejo dodajati snovi z opozorilnimi stavki R 45, R 46, R 49, R
60 ali R 61 oziroma stavki o nevarnosti H 340, H 350, H 350i, H 360D ali H
360F.
(2) Ne glede na določbo prejšnjega odstavka
je v napravah za kemično čiščenje in ekstrahiranje prepovedana uporaba
trikloroetena.
(3) Ne glede na določbo prvega odstavka
tega člena je v napravah za kemično čiščenje prepovedana tudi uporaba
diklorometana.
(4) Na podlagi vloge upravljavca naprave za
uporabo delno fluoriranih ali bromiranih ogljikovodikov v tehnološko čisti
obliki ali mešanici s trans-1-2-dikloroetenom lahko ministrstvo, pristojno za
varstvo okolja (v nadaljnjem besedilu: ministrstvo), v okoljevarstvenem
dovoljenju dovoli tako uporabo, če:
-       
se uporabljajo za površinsko čiščenje predmetov visoke vrednosti, kot so
elektronski sestavni deli, izdelava natančnih merilnih in regulacijskih naprav
in podobno in
-       
je iz dokumentacije, priložene k vlogi za pridobitev okoljevarstvenega
dovoljenja, razvidno, da ni mogoče pričakovati škodljivih vplivov na okolje in
da za takšno uporabo pri stanju tehnike ni mogoče uporabiti topil, ki ne
vsebujejo fluora.
(5) Za halogenirane organske spojine,
izločene iz odpadnih plinov, je treba zagotoviti ponovno uporabo.
5. člen
(mejne vrednosti za nevarne halogenirane
organske spojine)
(1) Upravljavec naprave, ki uporablja
trikloroeten, ga mora najpozneje do konca leta 2012, če je naprava vpisana v
evidenco naprav iz 24. člena te uredbe, oziroma v roku iz okoljevarstvenega
dovoljenja, če mora v skladu s to uredbo pridobiti za obratovanje naprave
okoljevarstveno dovoljenje, nadomestiti z manj škodljivimi snovmi, če je to
tehnično izvedljivo.
(2) Če se v napravi pri obdelavi materialov
in izdelkov sprošča trikloroeten, se mora pri načrtovanju, gradnji ali
rekonstrukciji in obratovanju naprave zagotoviti, da masni pretok te snovi v
odpadnih plinih ne presega mejne vrednosti 10 g/h ali da koncentracija v
nerazredčenem odpadnem plinu ne presega mejne vrednosti 2 mg/Nm3.
(3) Če se v napravi pri obdelavi materialov
in izdelkov sprošča tetrakloroeten ali diklorometan, se mora pri načrtovanju,
gradnji ali rekonstrukciji in obratovanju naprave zagotoviti, da masni pretok
teh snovi v odpadnih plinih ne presega mejne vrednosti 100 g/h ali da skupna
vrednost koncentracije vseh teh snovi v nerazredčenem odpadnem plinu ne presega
mejne vrednosti 20 mg/Nm3.
(4) Če je na funkcionalno zaokroženem
območju, ki ga upravlja isti upravljavec, več naprav, se za masni pretok iz
drugega in tretjega odstavka tega člena upošteva celotni masni pretok,
izračunan kot vsota masnih pretokov iz vseh naprav na tem območju.
6. člen
(zahteve za varstvo zraka v okolici
naprav)
(1) Pri načrtovanju, gradnji ali
rekonstrukciji in obratovanju naprav je treba zagotoviti, da se naprave lahko
uporabljajo le, če je s tehničnimi ukrepi ob uporabi najboljše razpoložljive
tehnike zagotovljeno, da je koncentracija halogeniranih organskih spojin v
zraku zmanjšana v skladu z zahtevami iz te uredbe:
-       
v prostorih, v katerih ni naprav, vendar se v njih lahko zadržujejo
ljudje, ali
-       
v sosednjih prostorih, v katerih se proizvajajo, obdelujejo, dajejo v
promet, uživajo ali hranijo živila.
(2) Če se v katerem od prostorov iz
prejšnjega odstavka na podlagi meritev ugotovi, da je v zraku sedemdnevna
povprečna vrednost koncentracije tetrakloroetena večja od 0,1 mg/Nm3,
mora upravljavec naprave o tem obvestiti ministrstvo in inšpektorja,
pristojnega za varstvo okolja, ter v šestih mesecih po tej ugotovitvi sprejeti
ukrepe, s katerimi zagotovi zmanjšanje koncentracije tetrakloroetena pod 0,1
mg/Nm3.
7. člen
(čiščenje odpadnih plinov)
Pri načrtovanju, gradnji ali rekonstrukciji
in obratovanju naprav je treba zagotoviti, da se odpadni plini očistijo v
ločevalniku hlapov in da koncentracija halogeniranih organskih spojin v
nerazredčenem očiščenem odpadnem plinu ne presega mejne vrednosti 20 mg/Nm3
oziroma 2 mg/Nm3 v primeru trikloroetena.
8. člen
(ravnanje s halogeniranimi organskimi
topili)
(1) Polnjenje naprav s halogeniranimi
organskimi topili ali pomožnimi sredstvi, ki vsebujejo halogenirane organske
spojine, in odvzem izrabljenih halogeniranih organskih topil je treba izvesti z
najboljšo razpoložljivo tehniko. Hlape halogeniranih organskih topil, ki pri
tem nastajajo, je treba izsesavati in jih utekočiniti ali jih ponovno uvajati v
rezervoarje za polnjenje naprav s halogeniranimi organskimi topili.
(2) Ostanki, ki vsebujejo halogenirane organske
spojine, se lahko iz naprav odstranijo le z zaprto pripravo.
(3) Halogenirane organske spojine ali
ostanki, ki vsebujejo halogenirane organske spojine, se lahko hranijo in
prevažajo le v zaprtih posodah.
9. člen
(druge zahteve)
(1) Izsesani odpadni plini, ki vsebujejo
halogenirane organske spojine, se smejo odvajati le po cevovodih, odpornih
proti tem snovem, in sicer tako, da je pri tem zagotovljen naravni odvod
odpadnih plinov.
(2) Prezračevalne naprave prostorov, v
katerih so naprave, morajo biti iz materiala, odpornega proti halogeniranim
organskim spojinam.
III. POSEBNE ZAHTEVE ZA POSAMEZNE VRSTE NAPRAV
a) Naprave za površinsko čiščenje
10. člen
(splošne zahteve za površinsko čiščenje)
(1) Pri načrtovanju, gradnji ali
rekonstrukciji in obratovanju naprav je treba zagotoviti:
1.     
da se obdelovani material ali izdelki obdelujejo v ohišju, ki je razen
odprtin, potrebnih za izsesavanje odpadnih plinov, popolnoma zaprto in pri
katerem so v skladu z najboljšo razpoložljivo tehniko uporabljene vse možnosti preprečevanja
emisij z zatesnitvijo, izločanjem halogeniranih organskih spojin ali s
spremembo postopka obdelave;
2.     
da koncentracija halogeniranih organskih spojin v zraku v napravi na
odvzemnem območju obdelovanega materiala ali izdelkov iz nje ne presega mejne
vrednosti 1 g/Nm3;
3.     
da se s samodejnim zapiranjem naprave zagotavlja, da je odvzem
obdelovanega materiala ali izdelkov z odvzemnega območja mogoč šele, ko
izmerjena vrednost koncentracije halogeniranih organskih spojin v zraku v
napravi ne presega mejne vrednosti 1 g/Nm3.
(2) Če se zrak z odvzemnega območja naprave
izsesava, se koncentracija halogeniranih organskih spojin iz 2. točke
prejšnjega odstavka nanaša na koncentracijo v zraku v napravi na odvzemnem
območju.
11. člen
(zahteve v zvezi z vsebnostjo
diklorometana)
Če se v napravi uporablja organsko topilo,
ki vsebuje več kot 50 odstotkov diklorometana, je mejna vrednost emisij
halogeniranih organskih spojin v nerazredčenem očiščenem odpadnem plinu enaka
50 mg/Nm3.
12. člen
(izjeme pri površinskem čiščenju)
(1) Če pri napravi, ki je namenjena
odstranjevanju lakov in barv, ni mogoče izpolniti pogojev iz 2. in 3. točke
prvega odstavka 10. člena te uredbe, je treba pri načrtovanju, gradnji ali
rekonstrukciji in obratovanju naprave zagotoviti, da se zrak z odvzemnega
območja pri odvzemu obdelanega materiala ali izdelkov izsesava in da se z
odvzetimi predmeti organsko topilo ne raznaša v tekočem stanju.
(2) Če zaradi velikosti ali drugih
lastnosti obdelovanega materiala ali izdelkov ni mogoče izpolniti pogojev iz
prvega odstavka 10. člena te uredbe, je treba pri načrtovanju, gradnji ali
rekonstrukciji in obratovanju naprave uporabiti vse možnosti za preprečevanje
emisij halogeniranih organskih spojin v okolje s pomočjo okrovov, zatesnitev,
zračnih zaves in ločenega izsesavanja odpadnega zraka.
b) Naprave za kemično čiščenje
13. člen
(opremljenost naprave)
(1) Naprava mora biti skladna s standardom
SIST EN ISO 8230 za stroje za kemično čiščenje tekstila, kar se dokazuje s
certifikatom, in mora imeti najmanj naslednje sestavne dele:
-       
varnostno kad za topilo,
-       
zaprt sistem čiščenja brez prenašanja blaga (»suho do suhega«),
-       
zaprt sistem zajemanja destilacijskega ostanka,
-       
sistem filtriranja brez naplavljanja,
-       
varovanje pred prenapolnjenjem destilacijske posode,
-       
integrirani naknadni ločevalnik vode,
-       
regeneracijo topila s hladilno tehniko (kondenzacija pri znižani
temperaturi),
-       
samodejni časovni nadzor nad sušenjem,
-       
adsorpcijsko napravo z desorpcijo s pomočjo vročega zraka.
(2) Naprava mora delovati tako, da se po
začetku čiščenja polnilna vrata samodejno zaklenejo in jih je mogoče znova
odpreti šele po končanem sušenju, ko je bila z aktivnim ogljem izvedena
dezodoracija bobna in temperatura očiščenega blaga ni manjša od 308 K (35ºC).
(3) Celotne emisije, izražene z emisijskim
faktorjem, ki ga predstavlja razmerje med maso izpuščenih hlapnih organskih
spojin v gramih in maso očiščenega in posušenega blaga v kilogramih, ne sme
presegati vrednosti, določene v predpisu o mejnih vrednostih emisije hlapnih
organskih spojin v zrak iz naprav, v katerih se uporabljajo organska topila.
(4) Ne glede na prvi odstavek tega člena se
za naprave, ki so bile do začetka veljavnosti te uredbe vpisane v evidenco
naprav na podlagi predpisa o emisiji halogeniranih organskih spojin v zrak iz
naprav, v katerih se uporabljajo organska topila, štejejo za zadosten dokaz o
skladnosti tudi dokazila, ki so bila priložena ob prvi prijavi teh naprav.
14. člen
(prezračevanje prostorov, v katerih
obratuje naprava)
(1) Ločevalniki hlapov se ne smejo desorbirati
s svežim zrakom ali zrakom iz prostora. V napravi za kemično čiščenje se lahko
za čiščenje tekočega topila uporabljajo le filtri, ki jih je mogoče
regenerirati.
(2) Obratovalni prostori se morajo
prezračevati izključno s prezračevalnimi napravami z izsesavanjem prostorskega
zraka. Prezračevanje mora biti izvedeno tako, da se emisije halogeniranih
organskih spojin, ki nastajajo na območju strojev, shranjevanja topil,
shranjevanja očiščenega ali oplemenitenega blaga, likalnih miz, vlažilnih
naprav ali praznjenja strojev, zajamejo na kraju nastanka. Iz odpadnega zraka,
ki nastaja zaradi prezračevanja obratovalnih prostorov in prostorov z
ločevalniki hlapov, halogeniranih organskih spojin ni treba izločevati.
(3) V obratovalnih prostorih se zunaj
naprav ne smejo uporabljati nobene halogenirane organske spojine.
IV. VREDNOTENJE PARAMETROV EMISIJE
15. člen
(ugotavljanje koncentracije halogeniranih
organskih spojin)
(1) Koncentracija halogeniranih organskih
spojin se določa v masnih enotah, izraženih v g ali mg na enoto prostornine
suhega odpadnega plina, izražene v m3, pri normnih pogojih.
(2) Če se koncentracija halogeniranih
organskih spojin ugotavlja na izpustu ločevalnika hlapov, odpadni plini ne
smejo biti razredčeni.
(3) Iz izmerjenih vrednosti koncentracij
halogeniranih organskih spojin v odpadnih plinih se izračunajo polurne
povprečne vrednosti meritev koncentracije.
V. MERITVE EMISIJE HALOGENIRANIH ORGANSKIH SPOJIN IN
OBRATOVALNI MONITORING
a) Naprave za površinsko čiščenje,
ekstrahiranje in regeneracijo adsorbentov
16. člen
(upravljavec naprave za površinsko
čiščenje, ekstrahiranje in regeneracijo adsorbentov)
Upravljavec naprave za površinsko čiščenje,
ekstrahiranje in regeneracijo adsorbentov mora za meritve koncentracije
halogeniranih organskih spojin v napravi zagotoviti merilno odprtino, ki je
primerna za namestitev merilnih naprav in omogoča varno opravljanje meritev.
Merilna odprtina mora biti namenjena samo meritvam koncentracij v napravi.
Kadar se meritve ne opravljajo, mora biti merilna odprtina tesno zaprta in
zaklenjena.
17. člen
(meritve emisij v odpadnih plinih)
(1) Upravljavec naprave iz prejšnjega člena
mora zagotoviti prve in občasne meritve emisij halogeniranih organskih spojin.
(2) Če je pretok odpadnih plinov iz naprave
večji od 500 m3/h, je treba za ugotavljanje koncentracije
halogeniranih organskih spojin v odpadnih plinih namesto občasnih meritev
opravljati trajne meritve emisij halogeniranih organskih spojin.
(3) Namesto trajnih meritev emisij halogeniranih organskih spojin v
odpadnih plinih iz prejšnjega odstavka se lahko opravljajo občasne meritve, če
oprema naprave zagotavlja njen samodejni izklop, takoj ko koncentracija
halogeniranih organskih spojin v zraku pred vstopom v ločevalnik hlapov preseže
mejno vrednost 1 g/Nm3.
(4) Ne glede na določbe prvega odstavka
tega člena občasnih meritev emisij halogeniranih organskih spojin ni treba
opravljati, če prostornina rezervoarja za polnjenje organskih topil v napravo
ne presega 50 litrov in je naprava opremljena z ločevalnikom hlapov za čiščenje
odpadnih plinov.
(5) Občasne meritve je treba izvesti vsako
leto enkrat, tako da med dvema zaporednima občasnima meritvama ne preteče več
kot 13 in ne manj kot 11 mesecev, in enkrat na tri leta za naprave, pri katerih
je masni pretok halogeniranih organskih spojin manjši od 20 odstotkov mejne
vrednosti ali je pretok odpadnih plinov iz naprave manjši od 100 m3/h,
pri čemer čas med dvema meritvama ne sme biti krajši od 33 mesecev in daljši od
39 mesecev.
(6) Če se pri posamezni občasni meritvi
emisij halogeniranih organskih spojin izmeri, da je mejna vrednost, določena s
to uredbo, presežena, je treba občasne meritve ponoviti po šestih mesecih od
opravljene meritve.
18. člen
(opustitev meritev)
(1) Na podlagi vloge upravljavca naprave iz
16. člena te uredbe lahko ministrstvo v okoljevarstvenem dovoljenju zaobratovanje
naprave dovoli opustitev občasnih meritev iz prejšnjega člena, če se na napravi
med njenim obratovanjem opravljajo trajne meritve emisij halogeniranih
organskih spojin v odpadnih plinih.
(2) V okoljevarstvenem dovoljenju iz
prejšnjega odstavka ministrstvo določi tudi pogostost in način umerjanja naprav
za trajne meritve emisij halogeniranih organskih spojin ter pri tem upošteva,
da je treba napravo umeriti najmanj enkrat na leto.
19. člen
(opravljanje občasnih meritev)
Pri posamezni občasni meritvi emisij
halogeniranih organskih spojin je treba koncentracijo halogeniranih organskih
spojin izmeriti najmanj trikrat. Čas vzorčenja posamezne meritve je:
-       
30 sekund za meritev koncentracije v bobnu oziroma na odvzemnem območju
obdelovanega materiala ali izdelkov in
-       
30 minut za meritev koncentracije v odpadnih plinih na njihovem izpustu
iz naprave.
20. člen
(vsebina obratovalnega dnevnika)
(1) Upravljavec naprave iz 16. člena te
uredbe mora voditi obratovalni dnevnik uporabe halogeniranih organskih spojin
(v nadaljnjem besedilu: obratovalni dnevnik), iz katerega so za vsako napravo
posebej razvidne:
-       
vrste in količina organskih topil, uporabljenih v napravi,
-       
količina v recikliranje ali drugo ponovno uporabo oddanih topil ali
materiala, ki vsebuje topila,
-       
količina v odstranjevanje oddanih topil oziroma trdnih odpadkov, ki
vsebujejo topila,
-       
količina topil v odpadnih vodah,
-       
čas normalnega obratovanja naprave in
-       
čas zagonov in ustavitev zaradi vzdrževalnih del pri napravi.
(2) Upravljavec naprave za površinsko
čiščenje mora v obratovalni dnevnik poleg podatkov iz prejšnjega odstavka
vpisovati tudi težo očiščenih predmetov.
(3) Če je naprava opremljena z ločevalnikom
hlapov za čiščenje odpadnih plinov, se morajo v obratovalni dnevnik dnevno
vpisovati tudi podatki o njenem obratovanju, razen za ločevalnike hlapov, ki so
opremljeni z napravami za trajno merjenje parametrov obratovanja naprave
oziroma shranjevanje podatkov o njenem obratovanju in merjenju koncentracije na
izpustu očiščenih odpadnih plinov.
21. člen
(ugotavljanje obratovalnega časa)
(1) Za ugotavljanje obratovalnega časa
naprave se uporablja na napravi nameščena posebna ura za merjenje časa
obratovanja naprave.
(2) Na podlagi podatkov iz obratovalnega
dnevnika mora upravljavec naprave iz 16. člena te uredbe za vsako koledarsko
leto izdelati letno bilanco uporabljenih halogeniranih organskih spojin v
skladu s predpisom, ki ureja mejne vrednosti emisije hlapnih organskih spojin
iz naprav, v katerih se uporabljajo organska topila, za vse količine in čas iz
prejšnjega odstavka.
(3) Upravljavec naprave iz 16. člena te
uredbe mora zagotoviti, da se obratovalni dnevnik hrani za zadnjih pet let
obratovanja naprave.
b) Naprave za kemično čiščenje
22. člen
(upravljavec naprave za kemično čiščenje)
(1) Upravljavec naprave za kemično čiščenje
mora voditi poslovnik za obratovanje naprave. Oblika in vsebina poslovnika sta
določeni v prilogi 1, ki je sestavni del te uredbe.
(2) Upravljavec naprave iz prejšnjega
odstavka mora na podlagi podatkov iz obratovalnih dnevnikov, ki so sestavni
deli poslovnika za obratovanje naprave in se vodijo za vsako napravo posebej,
izdelati letno poročilo upravljavca naprav in ga do 31. januarja tekočega leta
posredovati Agenciji Republike Slovenije za okolje (v nadaljnjem besedilu:
agencija) za preteklo koledarsko leto. Poročilo iz prejšnjega stavka se pošlje
agenciji v pisni in elektronski obliki na obrazcu, ki ga ministrstvo objavi na
svojih spletnih straneh. Oblika in vsebina letnega poročila sta določeni v
prilogi 2, ki je sestavni del te uredbe.
(3) Upravljavec naprave iz prvega odstavka
tega člena mora zagotoviti, da se obratovalni dnevniki hranijo za zadnjih pet
let obratovanja naprave.
(4) Če naprava za regeneracijo adsorbentov
obratuje v isti stavbi z isto hišno številko kot naprava za kemično čiščenje in
jih upravlja ista oseba, se uporabljajo določbe tega člena tudi za upravljavca
naprave za regeneracijo adsorbentov.
VI. UGOTAVLJANJE ČEZMERNIH OBREMENITEV
23. člen
(čezmerno obremenjevanje okolja)
(1) Naprava za površinsko čiščenje ali
naprava za ekstrahiranje povzroča čezmerno obremenitev okolja z emisijo
halogeniranih organskih spojin v odpadnih plinih, če:
1.     
pri trajnih meritvah:
- 
95 odstotkov ali manj polurnih povprečnih vrednosti koncentracije
halogeniranih organskih spojin v odpadnih plinih ne preseže mejne vrednosti
emisij in
- 
ena od polurnih povprečnih vrednosti koncentracije halogeniranih
organskih spojin v odpadnih plinih preseže mejno vrednost emisij za več kot
trikrat,
2.     
pri občasnih meritvah:
- 
ena od polurnih povprečnih vrednosti koncentracije halogeniranih
organskih spojin v odpadnih plinih preseže mejno vrednost emisij.
(2) Naprava za kemično čiščenje povzroča
čezmerno obremenitev okolja z emisijo halogeniranih organskih spojin, če
količina celotnih emisij iz naprave presega mejno vrednost iz predpisa, ki
ureja mejne vrednosti emisije hlapnih organskih spojin v zrak iz naprav, v
katerih se uporabljajo organska topila.
(3) Če upravljavec naprave sam ugotovi ali
mu izvajalec občasnih ali trajnih meritev emisij halogeniranih organskih spojin
sporoči, da naprava čezmerno obremenjuje okolje, mora o tem nemudoma obvestiti
inšpektorja, pristojnega za okolje.
VII. OKOLJEVARSTVENO DOVOLJENJE IN VPIS V EVIDENCO
24. člen
(vpis v evidenco naprav in pridobitev
okoljevarstvenega dovoljenja)
(1) Naprava iz 2. člena te uredbe lahko
obratuje oziroma jo lahko njen upravljavec uporablja, če je naprava vpisana v
evidenco naprav, v katerih se uporabljajo halogenirana organska topila (v
nadaljnjem besedilu: evidenca naprav).
(2) Ne glede na prejšnji odstavek mora
upravljavec naprave za obratovanje naprave pridobiti okoljevarstveno
dovoljenje, če:
-       
zmogljivost vseh naprav, ki jih ima upravljavec v posesti na istem
funkcionalno zaokroženem območju, presega porabo halogeniranih organskih spojin
150 kg na uro ali 200 ton na leto ali
-       
opusti izvajanje občasnih meritev emisij halogeniranih organskih topil v
skladu z 18. členom te uredbe ali
-       
se v napravi uporabljajo halogenirane organske spojine iz četrtega
odstavka 4. člena te uredbe.
(3) Vloga za pridobitev okoljevarstvenega
dovoljenja za obratovanje naprave ali njeno večjo spremembo mora vsebovati:
-       
podatke o upravljavcu;
-       
navedbo kraja naprave (naslov in parcelna številka zemljišč);
-       
opis tehnoloških procesov v napravi, ki povzročajo emisijo snovi v zrak
in ukrepov za njihovo zmanjševanje;
-       
opis točkovnih virov emisije snovi v zrak;
-       
podatke o letni porabi topil.
(4) Obrazec vloge iz prejšnjega odstavka je
objavljen na spletni strani ministrstva.
25. člen
(pogoji za vpis v evidenco naprav)
(1) Ministrstvo vpiše napravo iz 2. člena
te uredbe v evidenco naprav na podlagi vloge za vpis v evidenco naprav, kateri
mora biti priloženo:
-       
poročilo o prvih meritvah, če gre za novo napravo ali spremembo naprave,
ali poročilo o občasnih ali trajnih meritvah, ki ni starejše od 12 mesecev, ali
-       
tehnična dokumentacija proizvajalca naprave, iz katere je razvidno, da v
skladu s to uredbo za napravo ni treba izvajati meritev halogeniranih organskih
spojin v odpadnih plinih.
(2) V evidenci naprav ministrstvo vodi
podatke o:
-       
firmi oziroma imenu in sedežu upravljavca naprave ter o kraju naprave,
-       
gradnji naprave, začetku njenega obratovanja in njenih rekonstrukcijah
oziroma obnovah,
-       
vrsti naprave, njeni zmogljivosti in tehnološkem postopku, zaradi
katerega naprava onesnažuje okolje zaradi emisij halogeniranih organskih
spojin,
-       
letni količini in vrsti uporabljenih pripravkov, ki vsebujejo
halogenirana organska topila,
-       
letni emisiji halogeniranih organskih spojin in druge podatke iz
obratovalnega monitoringa, če gre za napravo, za katero je treba v skladu s to
uredbo izvajati meritve halogeniranih organskih spojin v odpadnih plinih,
-       
dnevu vpisa v evidenco upravljavcev naprav.
(3) Ministrstvo vpiše napravo v evidenco
naprav in o vpisu v evidenco naprav izda potrdilo v 60 dneh po prejemu popolne
vloge, če ugotovi iz poročila o prvih meritvah, občasnih meritvah ali trajnih
meritvah, iz tehnične dokumentacije proizvajalca naprave in iz poročila o
bilanci uporabljenih organskih topil, da naprava izpolnjuje pogoje iz te
uredbe.
(4) Upravljavec naprave mora vlogo za vpis
v evidenco naprav vložiti na ministrstvo na obrazcu, objavljenem na njegovi
spletni strani. Vloga se lahko vloži pisno ali elektronsko v skladu s predpisi,
ki urejajo elektronsko poslovanje.
(5) (črtan)
26. člen
(prijava sprememb in prenehanja
obratovanja)
(1) Upravljavec naprave mora ministrstvu
prijaviti:
-       
namero prenehanja obratovanja naprave, spremembe upravljavca in namero
večje spremembe uporabe halogeniranih organskih topil zaradi spremembe
zmogljivosti naprave in
-       
namero spremembe značilnosti in nevarnih lastnosti uporabljenih
halogeniranih organskih spojin ali spremembe postopka čiščenja odpadnih plinov
ali zajemanja emisij.
(2) Prijava iz prejšnjega odstavka vsebuje:
a)    
podatke o upravljavcu:
- 
ime in sedež gospodarske družbe, zavoda ali druge organizacije ali
samostojnega podjetnika posameznika, ki upravlja napravo;
- 
naslov stavbe, v kateri je naprava;
- 
ime in naslov osebe, ki zastopa upravljavca;
b)    
podatke o spremembi uporabe ali značilnostih
halogeniranih organskih topil, in sicer o:
- 
dejavnosti upravljavca in vrsti naprave,
- 
halogeniranih hlapnih organskih topilih, katerih količina uporabe ali
značilnost se spreminja,
- 
količini halogeniranih organskih topil, ki se je letno porabila v
napravi pred spremembo, in količini, ki se bo letno uporabila po spremembi, v
obliki bilance uporabljenih halogeniranih organskih topil v skladu s predpisom,
ki ureja mejne vrednosti emisije hlapnih organskih spojin v zrak iz naprav, v
katerih se uporabljajo organska topila.
(3) Ministrstvo podatke o spremembah
obratovanja naprave in spremembi upravljavca vpiše v evidenco naprav, če niso v
nasprotju z določbami te uredbe, in o spremembi vpisa v evidenco naprav izda
odločbo o spremembi potrdila.
27. člen
(izbris iz evidence)
(1) Ministrstvo izbriše napravo iz evidence
naprav, če:
-       
je upravljavec prijavil namero prenehanja obratovanja naprave,
-       
naprava ne izpolnjuje zahtev te uredbe,
-       
upravljavec ne zagotavlja izvajanja obratovalnega monitoringa emisij
halogeniranih organskih spojin v skladu s to uredbo ali
-       
upravljavec ne prijavi sprememb v obratovanju naprave.
(2) Ministrstvo izbriše napravo iz evidence
naprav tudi na predlog pristojnega inšpektorja, če upravljavec v določenem roku
ne izvrši pravnomočne odločbe o izvedbi ukrepov zaradi čezmernega
obremenjevanja okolja z emisijami organskih spojin.
VIII. NADZORSTVO
28. člen
(nadzor)
Nadzor nad izvajanjem te uredbe opravljajo
inšpektorji, pristojni za varstvo okolja.
IX. KAZENSKE DOLOČBE
29. člen
(globe za prekrške)
(1) Z globo od 2.000 do 20.000 eurov se za
prekršek kaznuje pravna oseba, če kot upravljavec naprave:
-       
brez okoljevarstvenega dovoljenja uporablja prepovedana topila ali ne
zagotavlja ponovne uporabe zajetih topil v nasprotju z določbami 4. člena te
uredbe,
-       
ne zagotovi pogojev za meritve emisij iz 16. člena te uredbe,
-       
ne izvaja meritev emisij v skladu s prvim, drugim, petim in šestim
odstavkom 17. člena te uredbe,
-       
ne izvaja obratovalnega monitoringa v skladu z 22. členom te uredbe,
-       
obratuje brez okoljevarstvenega dovoljenja oziroma vpisa v evidenco
naprav, kot zahtevajo določbe 24. člena te uredbe, ali
-       
ne prijavi sprememb v zvezi z obratovanjem in upravljavcem v skladu s
26. členom te uredbe.
(2) Z globo od 1.200 do 4.000 eurov se za
prekršek iz prejšnjega odstavka kaznuje samostojni podjetnik posameznik kot
upravljavec naprave.
(3) Z globo od 2.000 do 10.000 eurov se za
prekršek kaznuje pravna oseba, če kot upravljavec naprave:
-       
ne obvesti ministrstva in inšpektorja, pristojnega za varstvo okolja, o
preseganju dovoljene koncentracije onesnaževal v bivalnem okolju, kot določa
drugi odstavek 6. člena te uredbe,
-       
ne ravna s topili v skladu z določbami 8. člena te uredbe,
-       
ne uporablja ustreznih materialov za cevovode in prezračevalne naprave,
kot določa 9. člen te uredbe,
-       
ne zagotavlja ukrepov za zmanjševanje emisij organskih topil, navedenih
v prvem odstavku 10. člena in prvem odstavku 12. člena te uredbe,
-       
ne prezračuje prostorov v skladu z določbami 14. člena te uredbe,
-       
ne vodi obratovalnega dnevnika v skladu z 20. členom te uredbe,
-       
ne izdeluje letnih bilanc uporabljenih halogeniranih organskih spojin v
skladu z 21. členom te uredbe,
-       
ne zagotavlja merjenja obratovalnega časa in ne hrani obratovalnega
dnevnika v skladu z 21. členom te uredbe,
-       
ne obvesti inšpektorja, pristojnega za varstvo okolja, o čezmernem
obremenjevanju okolja, kot določa tretji odstavek 23. člena te uredbe.
(4) Z globo od 800 do 2.000 eurov se za
prekršek iz prejšnjega odstavka kaznuje samostojni podjetnik posameznik kot
upravljavec naprave.
(5) Z globo od 400 do 1.200 eurov se za
prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba samostojnega podjetnika posameznika kot upravljavca
naprave.

Priloga
1: Poslovnik uporabe organskih topil v obratu za kemično čiščenje tekstilij
Priloga
2: Letno poročilo upravljavca obrata

Uredba o mejnih vrednostih emisije
halogeniranih hlapnih organskih spojin v zrak iz naprav, v katerih se
uporabljajo organska topila (Uradni list RS, št. 71/11) vsebuje naslednji končni določbi:
»X. KONČNI DOLOČBI
30. člen
(prenehanje
veljavnosti)
Z dnem uveljavitve te uredbe prenehata
veljati Uredba o mejnih vrednostih emisije halogeniranih hlapnih organskih
spojin v zrak iz naprav, v katerih se uporabljajo organska topila (Uradni list
RS, št. 112/05 in 37/07), in Pravilnik o programu obratovalnega monitoringa za
naprave za pranje in kemično čiščenje tekstilij ter naprave za regeneracijo
adsorbentov (Uradni list RS, št. 1/04, 41/04 – ZVO-1 in 51/11).
31. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o mejnih vrednostih
emisije halogeniranih hlapnih organskih spojin v zrak iz naprav, v katerih se
uporabljajo organska topila (Uradni list RS, št. 49/22) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(veljavnost potrdil o vpisu)
Potrdila o vpisu v evidenco naprav, ki so
bile na dan uveljavitve te uredbe vpisane v evidenco naprav v skladu s 25.
členom uredbe, veljajo še naprej kot potrdila o vpisu v evidenco na podlagi
spremenjenega 25. člena uredbe.
4. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.