1. člen
(vsebina odloka)
S tem odlokom se zaradi zajezitve in obvladovanja epidemije
COVID-19 določajo začasni ukrepi pri izvajanju obveznega zdravstvenega
zavarovanja.
2. člen
(začasna zadržanost od dela)
(1) Izbrani osebni zdravnik pri zavarovancu ugotavlja začasno
zadržanost od dela ne glede na razlog te zadržanosti in čeprav je izplačevalec
nadomestila plače obvezno zdravstveno zavarovanje, in sicer dokler začasna
zadržanost od dela nepretrgoma ne doseže enega leta. Če izbrani osebni zdravnik
meni, da bo začasna zadržanost od dela trajala dlje časa, lahko odloči o
delazmožnosti najdlje za dva meseca vnaprej. Če začasna zadržanost traja
nepretrgoma eno leto, predlog za njeno podaljšanje posreduje imenovanemu
zdravniku vsaj tri dni pred iztekom začasne zadržanosti od dela.
(2) V primeru iz prejšnjega odstavka je prvi dan začasne
zadržanosti od dela dan, ki ga je izbrani osebni zdravnik, imenovani zdravnik
ali zdravstvena komisija določila kot prvi dan začasne zadržanosti od dela, ne
glede na to, da je bil določen pred uveljavitvijo tega odloka.
(3) V primeru iz prvega odstavka tega člena izbrani osebni
zdravnik izda potrdilo o upravičeni zadržanosti od dela v skladu s splošnimi
akti Zavoda za zdravstveno zavarovanje Slovenije (v nadaljnjem besedilu: ZZZS),
o izdaji potrdila ustno ali pisno najpozneje naslednji delovni dan obvesti
zavarovanca in datum obvestila zavarovanca zabeleži v zdravstveni dokumentaciji
zavarovanca.
(4) Imenovani zdravnik:
-       
odloča o zahtevi zavarovanca ali delodajalca za presojo mnenja izbranega
osebnega zdravnika o začasni nezmožnosti za delo iz prvega odstavka tega člena,
ki jo zavarovanec in delodajalec lahko vložita v 30 dneh od dne, ko sta bila z
mnenjem seznanjena;
-       
odloča o zahtevi zavarovanca za presojo mnenja izbranega osebnega
zdravnika o začasni zadržanosti od dela iz prvega odstavka tega člena, katere
razlog ni začasna nezmožnost za delo, ki jo zavarovanec lahko vloži v 30 dneh
od dne, ko je bil z mnenjem seznanjen.
3. člen
(odločanje imenovanega zdravnika in zdravstvene komisije)
Imenovani zdravnik in zdravstvena komisija od 13. marca 2020
do prenehanja začasnega ukrepa iz prejšnjega člena odločata o zadevah iz svoje
pristojnosti le na podlagi razpoložljive dokumentacije.
4. člen
(zdraviliško zdravljenje)
(1) ZZZS lahko v primeru iz drugega odstavka 48. člena Pravil
obveznega zdravstvenega zavarovanja (Uradni list RS, št. 30/03 – prečiščeno
besedilo, 35/03 – popr., 78/03, 84/04, 44/05, 86/06, 90/06 – popr., 64/07,
33/08, 7/09, 88/09, 30/11, 49/12, 106/12, 99/13 – ZSVarPre-C, 25/14 – odl. US,
25/14, 85/14, 10/17 – ZČmIS, 64/18 in 4/20; v nadaljnjem besedilu: pravila) v
odločbi o odobritvi zdraviliškega zdravljenja:
-       
določi trajanje zdraviliškega zdravljenja na skupno največ 21 dni ali
-       
pooblasti zdravilišče, da zdravnik zdravilišča podaljša zdraviliško
zdravljenje na skupno največ 21 dni, o čemer zdravilišče pisno obvesti ZZZS
najpozneje v 30 dneh od podaljšanja zdraviliškega zdravljenja iz te alineje.
(2) Zavarovana oseba na podlagi same odločbe o odobritvi
zdraviliškega zdravljenja začne oziroma nadaljuje prekinjeno zdraviliško
zdravljenje v treh mesecih od prenehanja začasnega ukrepa iz tega člena, in
sicer v naslednjih primerih:
-       
če bi na osnovi sporočila zdravilišča o datumu začetka zdraviliškega
zdravljenja morala začeti zdraviliško zdravljenje v obdobju med 13. marcem 2020
do prenehanja začasnega ukrepa iz tega člena, vendar ga v tem obdobju ni
začela;
-       
če je prekinila zdraviliško zdravljenje v obdobju med 13. marcem 2020 do
prenehanja začasnega ukrepa iz tega člena;
-       
če ji je odločba izdana pred 13. marcem 2020 in ji zdravilišče še ni
sporočilo datuma začetka zdraviliškega zdravljenja;
-       
če ji je odločba izdana v obdobju med 13. marcem 2020 do prenehanja
začasnega ukrepa iz tega člena, ne glede na to, kdaj je odločba vročena
zavarovani osebi.
(3) V primeru iz prejšnjega odstavka zavarovana oseba začne
oziroma nadaljuje prekinjeno zdraviliško zdravljenje na dan, ki ji ga sporoči
zdravilišče. Zdravilišče pri določitvi datuma začetka oziroma nadaljevanja
prekinjenega zdraviliškega zdravljenja upošteva:
-       
da imajo prednost zavarovane osebe, ki jim je izdana odločba o odobritvi
zdraviliškega zdravljenja, ki je nadaljevanje bolnišničnega zdravljenja, pred
zavarovanimi osebami, ki jim je izdana odločba o odobritvi zdraviliškega zdravljenja,
ki ni nadaljevanje bolnišničnega zdravljenja;
-       
da se datum ob upoštevanju prejšnje alineje določi po vrstnem redu glede
na datum izdaje odločbe.
5. člen
(sanitetni prevoz)
(1) Poleg primerov iz 54. člena pravil ima zavarovana oseba
pravico do sanitetnega prevoza, če:
-       
sanitetni prevoz potrebuje zaradi izvedbe zdravstvene storitve, ki se
opravlja v skladu z odlokom Vlade Republike Slovenije, ki ureja začasne ukrepe
na področju zdravstvene dejavnosti zaradi zajezitve in obvladovanja epidemije
COVID-19, in
-       
za prevoz ne uporabi osebnega avtomobila ali avtotaksi prevoza.
(2) V primeru iz prejšnjega odstavka se šteje, da gre za
primer iz 3. točke 54. člena pravil, zaradi česar se na listini za naročilo
prevoza (v nadaljnjem besedilu: nalog za prevoz) kot razlog za sanitetni prevoz
označi »2. ŠKODLJIVOST JAVNEGA PREVOZA«.
(3) Nalog za prevoz v primeru iz prvega odstavka tega člena
izda izbrani osebni zdravnik zavarovane osebe ali napotni zdravnik, ki je
prevzel oziroma ki bo prevzel zavarovano osebo v zdravljenje.
(4) Če zdravnik iz prejšnjega odstavka iz objektivnih
razlogov ne more izdati naloga za prevoz pred izvedbo sanitetnega prevoza, izda
nalog za ta prevoz najpozneje naslednji delovni dan po opravljenem sanitetnem
prevozu.
(5) Zdravnik iz tretjega odstavka tega člena o tem, da je
izdal nalog za prevoz, ustno ali pisno obvesti zavarovano osebo in datum
obvestila zavarovane osebe zabeleži v njeni zdravstveni dokumentaciji.
6. člen
(medicinski pripomočki)
Generalni direktor ZZZS lahko s sklepom, ki se objavi na
spletni strani ZZZS, z namenom iz 1. člena tega odloka zaradi varovanja pravice
zavarovanih oseb do medicinskih pripomočkov (v nadaljnjem besedilu: MP) ter
nemotene izdaje in izposoje MP določi:
-       
obdobje veljavnosti naročilnice in po potrebi število izdaj MP med tem
obdobjem;
-       
način predložitve naročilnice dobavitelju in način prevzema MP;
-       
obveznost in način poslovanja dobaviteljev z zavarovanimi osebami in
ZZZS;
-       
izdajo in izposojo MP brez prisotnosti zavarovane osebe in uporabe
kartice zdravstvenega zavarovanja;
-       
druge nujne ukrepe pri preskrbi zavarovanih oseb z MP.
7. člen
(veljavnost začasnih ukrepov)
(1) Strokovno utemeljenost ukrepov iz tega odloka Vlada
Republike Slovenije ugotavlja vsakih 21 dni in ob upoštevanju strokovnih
razlogov odloči, da se ti ukrepi še naprej uporabljajo, ali pa ukrepe spremeni
oziroma odpravi ter o tem obvesti Državni zbor in javnost.
(2) Začasni ukrep iz 2. člena tega odloka velja najdlje do
31. maja 2020.
(3) Začasni ukrep iz 5. člena tega odloka velja do popolnega
prenehanja prepovedi izvajanja javnega linijskega prevoza potnikov in javnega
železniškega prevoza potnikov v notranjem prometu na ozemlju Republike
Slovenije, ki je določen zaradi zajezitve in obvladovanja epidemije COVID-19.
(4) Začasni ukrep iz prejšnjega člena velja do prenehanja
razlogov zanj, kar ob upoštevanju strokovnih razlogov ugotovi generalni
direktor ZZZS s sklepom, ki ga objavi na spletni strani ZZZS.
8. člen
(dokončanje postopkov)
Postopki uveljavljanja začasne zadržanosti od dela, začeti
pred uveljavitvijo tega odloka, se končajo v skladu z dosedanjimi predpisi.
9. člen
(prenehanje veljavnosti)
Z dnem uveljavitve tega odloka preneha veljati Odlok o
začasnih ukrepih pri izvajanju obveznega zdravstvenega zavarovanja zaradi
zajezitve in obvladovanja epidemije COVID-19 (Uradni list RS, št. 34/20).
10. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00725-19/2020
Ljubljana, dne 7. maja 2020
EVA 2020-2711-0037
Vlada Republike Slovenije
Janez Janša
predsednik