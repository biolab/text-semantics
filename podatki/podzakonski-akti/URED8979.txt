1. člen
(1) Ta uredba določa
najvišjo dovoljeno drobnoprodajno ceno zemeljskega plina iz plinskega sistema
transportnega in distribucijskega omrežja (v nadaljnjem besedilu: zemeljski
plin) za zemeljski plin, ki je potreben za oskrbo gospodinjstev in za oskrbo s
toploto, pridobljeno iz zemeljskega plina, in sicer za naslednje odjemalce
zemeljskega plina:
1.     
gospodinjske odjemalce,
2.     
končne odjemalce zemeljskega plina, ki oskrbujejo s toploto več
gospodinjstev preko skupne kurilne naprave v lasti ali solasti teh
gospodinjstev (v nadaljnjem besedilu: skupni gospodinjski odjemalec), in sicer
le za delež zemeljskega plina, ki se nanaša na proizvodnjo in oskrbo s toploto
za gospodinjstva,
3.     
izvajalce gospodarske javne službe distribucije toplote, ki izvajajo
distribucijo toplote skladno z določbami Zakona o oskrbi s toploto iz
distribucijskih sistemov (Uradni list RS, št. 44/22), in sicer le za delež
zemeljskega plina, ki se nanaša na proizvodnjo in oskrbo s toploto za
gospodinjstva, in
4.     
druge proizvajalce toplote, in sicer le za delež zemeljskega plina, ki
se nanaša na proizvodnjo in oskrbo s toploto za gospodinjstva.
(2) Ta uredba se
uporablja tudi za nadomestno in osnovno oskrbo z zemeljskim plinom v skladu z
18.a in 80.b členom Zakona o oskrbi s plini (Uradni list RS, št. 204/21 in 121/22).
2. člen
Cena iz prejšnjega člena se določi na enoto proizvoda, ki je
ena kilovatna ura, brez DDV.
3. člen
(1) Najvišja dovoljena
drobnoprodajna cena zemeljskega plina za namen oskrbe gospodinjstev iz 1. člena te uredbe je 0,05990 €/kWh.
(2) Porabljen zemeljski
plin skupnih gospodinjskih odjemalcev se za namen obračuna razdeli v skladu z
obstoječimi ključi razdelitve stroškov, določenimi v pogodbah ali sporazumih
med upravniki in etažnimi lastniki oziroma v sporazumih med etažnimi lastniki.
4. člen
Najvišja dovoljena drobnoprodajna cena zemeljskega plina za
nadomestno in osnovno oskrbo z zemeljskim plinom za gospodinjske odjemalce in
skupne gospodinjske odjemalce je 0,05990 €/kWh.
5. člen
(1) Dobavitelji, ki od
uveljavitve te uredbe dobavljajo zemeljski plin odjemalcem zemeljskega plina iz
1. člena te uredbe, ne smejo prenehati z
dobavo tem odjemalcem.
(2) Dobavitelji morajo
tem odjemalcem na njihovo zahtevo dati ponudbo za dobavo zemeljskega plina in
skleniti pogodbo o dobavi. S tem odjemalci ne izgubijo pravice do menjave
dobavitelja.
6. člen
Ta uredba začne veljati 1. januarja
2024 in velja do 30. aprila 2024.
Št. 00704-375/2023
Ljubljana, dne 19. oktobra 2023
EVA 2023-2570-0085
Vlada Republike Slovenije
dr. Robert Golob
predsednik