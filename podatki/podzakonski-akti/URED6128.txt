1. člen
S to uredbo se določa način opravljanja gospodarske javne
službe pomorske pilotaže na območju teritorialnega morja in notranjih morskih
voda Republike Slovenije.
2. člen
Republika Slovenija zagotavlja pomorsko pilotažo na območju
teritorialnega morja in notranjih morskih voda Republike Slovenije s
podelitvijo koncesije eni osebi zasebnega prava.
3. člen
Javna dobrina, ki se zagotavlja z gospodarsko javno službo,
je storitev pomorske pilotaže kot strokovnih nasvetov, ki jih daje poveljniku
ladje strokovnjak (pilot) glede vodenja ladje, da se zagotovi varna plovba v
pristaniščih in drugih predelih teritorialnega morja in notranjih morskih voda
Republike Slovenije.
4. člen
Uporabniki storitev pomorske pilotaže so domače in tuje
ladje, ki plujejo po teritorialnem morju in notranjih morskih vodah Republike
Slovenije. 
Pilotaža se opravlja za vsako ladjo pod enakimi pogoji. 
Ladja, za katero je pomorska pilotaža obvezna, sme pluti na
območju obveznega pilotiranja le v spremstvu pilota.
5. člen
Gospodarska javna služba pomorske pilotaže se financira s
cenami lastnih storitev. 
Cene storitev se oblikujejo po tarifah. Višina tarife
predstavlja seštevek stroškov koncesionarja za opravljanje pomorske pilotaže. K
tarifam si mora koncesionar pridobiti predhodno soglasje ministra za promet in
zveze. 
Koncesionar krije vse stroške opravljanja gospodarske javne
službe pomorske pilotaže s cenami lastnih storitev.
6. člen
Koncedent zagotovi koncesionarju za potrebe opravljanja
koncesionirane gospodarske javne službe uporabo primernega priveza za pilotske
čolne v izmeri ca. 12 m, na območju koprskega pristanišča. 
Natančnejše opredelitve dobrin in objektov, ki so potrebni za
izvajanje in razvoj gospodarske javne službe pomorske pilotaže ter nadomestil
koncesionarja koncedentu, so predmet koncesijske pogodbe.
7. člen
Za izvajanje pomorske pilotaže se določijo naslednja mobilna
sredstva, potrebna za izvajanje gospodarske javne službe: 
-    
namenski pilotski čoln z označbo KP-2160, dolžine 11,90 m, širine 4,10
m, višine 2,05 m, BT 13,48, material poliester, letnik 1985, pogon 2 x diesel
motor, moči 131,00 KW – vgrajeni, z vso pripadajočo opremo; 
-    
namenski pilotski čoln z označbo KP-606, dolžine 10,75 m, širine 3,40 m,
višine 1,34 m, BT 9,26, material les, pogon vesla in 1 x diesel motor, moči
99,23 KW - vgrajen, z vso pripadajočo opremo. 
Najem ali odkup teh sredstev se uredi s posebno pogodbo med
koncedentom, koncesionarjem in Luko Koper. Koncesionar je dolžan kriti stroške
najema oziroma odkupa ter vzdrževanja v prejšnjem odstavku navedenih mobilnih
sredstev.
8. člen
Ta uredba začne veljati petnajsti dan po objavi v Uradnem
listu Republike Slovenije.
Št. 340-04/95-9/3-8
Ljubljana, dne 23. novembra 1995.
Vlada Republike Slovenije
dr. Janez Drnovšek l. r. 
Predsednik