1. člen
(vsebina)
Ta pravilnik glede pridobitve pooblastila za izvajanje del
pooblaščenega izvedenca za sevalno in jedrsko varnost (v nadaljnjem besedilu:
pooblaščeni izvedenec) določa:
-       
program preverjanja izpolnjevanja pogojev za izvajanje del pooblaščenega
izvedenca,
-       
evidenco pooblaščenih izvedencev,
-       
način in obseg rednega poročanja,
-       
obliko in vsebino strokovnega mnenja in
-       
druge pogoje, ki jih morajo v zvezi z ocenjevanjem sevalne in jedrske
varnosti izpolnjevati pooblaščeni izvedenci.
2. člen
(področja pooblastitve)
Pravna oseba lahko pridobi pooblastilo za izvajanje del
pooblaščenega izvedenca (v nadaljnjem besedilu: pooblastilo) za posamezna
področja ali za več področij sevalne in jedrske varnosti hkrati, določenih v
prilogi 1, ki je sestavni del tega pravilnika.
3. člen
(vloga za pridobitev pooblastila)
(1) Vloga za pridobitev pooblastila mora vsebovati:
1.     
firmo in sedež pravne osebe,
2.     
podatke o organizaciji in lastniški strukturi pravne osebe, če ta ni registrirana
v Republiki Sloveniji, in
3.     
navedbo področij sevalne in jedrske varnosti, za katera namerava
pridobiti pooblastilo, ter vrsto objekta iz priloge 1 tega pravilnika.
(2) Vlogi iz prejšnjega odstavka je treba priložiti
naslednje:
1.     
reference s področij sevalne in jedrske varnosti, za katera namerava
pridobiti pooblastilo,
2.     
dokazila o izpolnjevanju pogojev, ki so za pridobitev pooblastila za
izvedenca za sevalno in jedrsko varnost določena v zakonu, ki ureja varstvo
pred ionizirajočimi sevanji in jedrsko varnost, ter v 5. do 8. členu tega
pravilnika, in
3.     
zadnjo potrjeno verzijo priročnika sistema vodenja in seznam vseh
dokumentov sistema vodenja.
4. člen
(izdaja, veljavnost in podaljšanje pooblastila)
(1) Uprava Republike Slovenije za jedrsko varnost (v nadaljnjem
besedilu: uprava) izda pooblastilo po prejemu popolne vloge za pridobitev
pooblastila in po preveritvi izpolnjevanja pogojev iz prejšnjega člena skladno
s programom preverjanja pogojev iz 5. do 8. člena tega pravilnika.
(2) Pooblastilo se izda za največ pet let.
(3) Za postopek podaljšanja ali spremembe pooblastila se
smiselno uporabljajo določbe prvega in drugega odstavka tega člena.
5. člen
(pogoji za pridobitev pooblastila)
Pooblaščeni izvedenec mora za pridobitev pooblastila
izpolnjevati organizacijske, tehnične in tehnološke pogoje ter pogoje
zagotavljanja sistema vodenja.
6. člen
(organizacijski pogoji)
(1) Pooblaščeni izvedenec mora biti registriran za
opravljanje dejavnosti s področij sevalne in jedrske varnosti, za katera
namerava pridobiti pooblastilo.
(2) Pooblaščeni izvedenec in osebe, zaposlene pri
pooblaščenem izvedencu, morajo biti organizirani tako, da niso pod poslovno ali
finančno odvisnostjo, ki bi lahko vplivala na njihovo strokovno odločanje.
(3) Osebe, zaposlene pri pooblaščenem izvedencu, ki
sodelujejo pri pripravi strokovnega mnenja pooblaščenega izvedenca, ne smejo
predhodno sodelovati pri delih za izvedbo projekta, ki je predmet strokovnega
mnenja.
7. člen
(tehnični in tehnološki pogoji)
(1) Pooblaščeni izvedenec dokazuje svojo strokovno
usposobljenost na podlagi referenčnih projektov ali drugih del, ki jih je
izvedel ali v katerih je sodeloval v obdobju zadnjih petih let pred vložitvijo
vloge za pridobitev pooblastila na področjih sevalne in jedrske varnosti, za
katera namerava pridobiti pooblastilo.
(2) Za dokazila o strokovni usposobljenosti iz
prejšnjega odstavka se ob natančni navedbi področja in trajanja projektov ali
dejavnosti štejejo:
1.     
objavljeni strokovni in znanstveni prispevki,
2.     
raziskovalna in izobraževalna dejavnost,
3.     
poročila o izvedenih projektih ali opravljenih delih s področij, za
katera namerava pridobiti pooblastilo,
4.     
mnenja, ocene in priporočila strokovnih združenj in drugih strokovnih
institucij s področij, za katera namerava pridobiti pooblastilo, in
5.     
druga potrdila in izjave o usposobljenosti izvedenca.
(3) Pooblaščeni izvedenec mora razpolagati s tehničnimi
sredstvi in podatki, ki mu omogočajo kakovostno izvajanje del, za katera
namerava pridobiti pooblastilo.
(4) Tehnična sredstva iz prejšnjega odstavka morajo biti
vzdrževana, kvalificirana oziroma umerjena v skladu s predpisi in navodili
proizvajalca. Delo s tehničnimi sredstvi mora potekati v skladu s postopki, ki
jih mora pooblaščeni izvedenec dokumentirati v pisni obliki.
(5) Pooblaščeni izvedenec mora imeti in izvajati program
rednega strokovnega usposabljanja svojih zaposlenih s področij, za katera se
pooblašča, ter voditi evidenco o teh usposabljanjih, ki vsebuje podatke o
vsebinah usposabljanj, datumih izvedbe in številu udeležencev.
8. člen
(sistem vodenja)
Pooblaščeni izvedenec mora imeti vzpostavljen sistem vodenja,
ki mora ustrezati vrsti, področju in obsegu njegovega dela s smiselno uporabo
predpisa, ki ureja dejavnike sevalne in jedrske varnosti.
9. člen
(usposobljenost iz jedrske in sevalne varnosti)
Odgovorni vodja področja sevalne in jedrske varnosti
pooblaščenih izvedencev mora imeti strokovna znanja o osnovah jedrske in
sevalne varnosti iz vsebin, določenih v prilogi 2, ki je sestavni del tega
pravilnika.
10. člen
(oddaja del podizvajalcu)
(1) Pooblaščeni izvedenec lahko pripravo strokovnih
podlag za pripravo strokovnih mnenj odda podizvajalcu, ki je lahko fizična ali
pravna oseba.
(2) Za oddajo priprave strokovnih podlag iz prejšnjega
odstavka podizvajalcem mora imeti pooblaščeni izvedenec določen pisni postopek
kot del sistema vodenja iz 8. člena tega pravilnika.
(3) Podizvajalec mora na področju del, za katera je
prevzel izdelavo strokovnih podlag iz prvega odstavka tega člena, izpolnjevati
pogoje iz drugega in tretjega odstavka 6. člena ter drugega in tretjega
odstavka 7. člena tega pravilnika.
11. člen
(oblika in vsebina strokovnega mnenja)
(1) Oblika in vsebina strokovnega mnenja pooblaščenega
izvedenca sta določeni v prilogi 3, ki je sestavni del tega pravilnika.
(2) Strokovno mnenje iz prejšnjega odstavka mora v
zaključku jasno izraziti pozitivno ali negativno oceno dokumenta ali
dejavnosti, ki je predmet strokovne ocene.
12. člen
(evidenca pooblaščenih izvedencev)
(1) Uprava vodi evidenco pooblaščenih izvedencev (v
nadaljnjem besedilu: evidenca).
(2) V evidenco se vpisujejo naslednji podatki:
1.     
datum in zaporedna številka vpisa,
2.     
firma in sedež pooblaščenega izvedenca, telefonske številke, elektronski
naslov in naslov spletne strani,
3.     
ime in priimek odgovornega vodje področja sevalne in jedrske varnosti,
4.     
področja pooblastitve iz 3. točke prvega odstavka 3. člena tega
pravilnika,
5.     
obdobje veljavnosti pooblastila,
6.     
datum prenehanja veljavnosti pooblastila oziroma datum odvzema
pooblastila.
(3) V evidenco se vpisujejo tudi vse spremembe podatkov
iz prejšnjega odstavka.
(4) Seznam pooblaščenih izvedencev je objavljen na
spletnih straneh uprave.
(5) Pooblaščeni izvedenec mora obvestiti upravo o
spremembah podatkov, ki se vpisujejo v evidenco, najpozneje v 30 dneh od nastanka
spremembe.
13. člen
(redno poročanje)
(1) Pooblaščeni izvedenci morajo o svojem delu poročati
upravi vsako leto z letnim poročilom, ki se ga pošlje upravi do
31. januarja tekočega leta za preteklo leto.
(2) V letnem poročilu morajo pooblaščeni izvedenci
poročati o:
1.     
pomembnih spremembah pri pooblaščenem izvedencu, ki vplivajo ali bi
lahko vplivale na izpolnjevanje pogojev za pooblastitev iz tega pravilnika,
2.     
izdelanih strokovnih mnenjih in
3.     
drugih dejavnostih na področjih pooblastitve.
14. člen
(veljavnost obstoječih pooblastil)
(1) Pooblastila, izdana na podlagi Pravilnika o
pooblaščenih izvedencih za sevalno in jedrsko varnost (Uradni list RS, št.
51/06), veljajo do izteka njihove veljavnosti kot pooblastila v skladu s tem
pravilnikom.
(2) Pravne osebe, ki imajo pooblastilo iz prejšnjega
odstavka, lahko podaljšajo veljavnost pooblastila v skladu s 4. členom tega
pravilnika.
15. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o pooblaščenih izvedencih za sevalno in jedrsko varnost (Uradni list RS, št.
51/06).
16. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-483/2015
Ljubljana, dne 11. julija 2016
EVA 2015-2550-0189
Irena Majcen l.r.
Ministrica
za okolje in prostor

Priloga 1: Področja
sevalne in jedrske varnosti
Priloga 2: Vsebine
strokovnega usposabljanja o osnovah jedrske in sevalne varnosti
Priloga 3: Oblika in
vsebina strokovnega mnenja pooblaščenega izvedenca