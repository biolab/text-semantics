I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se v skladu z Odlokom
o strategiji prostorskega razvoja Slovenije (Uradni list RS, št. 76/04, 33/07 –
ZPNačrt in 57/12 – ZPNačrt-B) in Uredbo o prostorskem redu Slovenije (Uradni
list RS, št. 122/04, 33/07 – ZPNačrt in 57/12 – ZPNačrt-B) sprejme državni
prostorski načrt za obvoznico Tolmin (v nadaljnjem besedilu: državni prostorski
načrt).
(2) Grafični del državnega
prostorskega načrta, iz katerega je razvidno območje tega načrta, je kot
priloga sestavni del te uredbe.
(3) Državni prostorski načrt je v
februarju 2013 pod številko naloge J-7/11 izdelal Acer Novo mesto,
d. o. o., Novo mesto.
2. člen
(vsebina)
(1) Ta uredba določa načrtovane
prostorske ureditve, območje državnega prostorskega načrta, pogoje glede namembnosti
posegov v prostor, njihove lege, velikosti in oblikovanja, pogoje glede križanj
in prestavitev gospodarske javne infrastrukture in grajenega javnega dobra ter
priključevanja prostorskih ureditev nanje, merila in pogoje za parcelacijo,
pogoje celostnega ohranjanja kulturne dediščine, ohranjanja narave, varstva
okolja in naravnih dobrin, upravljanja voda, varovanja zdravja ljudi, obrambe
države ter varstva pred naravnimi in drugimi nesrečami, etapnost izvedbe
prostorske ureditve, druge pogoje in zahteve za izvajanje državnega
prostorskega načrta ter dopustna odstopanja in nadzor nad izvajanjem te uredbe.
(2) Sestavine iz prejšnjega odstavka
so grafično prikazane v državnem prostorskem načrtu, ki je skupaj z obveznimi
prilogami v analogni obliki na vpogled na ministrstvu, pristojnem za prostor,
in pri službi, pristojni za urejanje prostora v občini Tolmin.
(3) Postopek priprave tega državnega
prostorskega načrta se je zaključil v skladu s petim odstavkom 62. člena Zakona
o umeščanju prostorskih ureditev državnega pomena v prostor (Uradni list RS,
št. 80/10, 106/10 – popr. in 57/12), pri čemer postopek presoje vplivov na
okolje ni bil izveden.
(4) Oznake, navedene v 6., 8., 10.,
11., 12., 13., 20. in 28. členu te uredbe, so oznake objektov in ureditev iz
grafičnega dela državnega prostorskega načrta.
II. NAČRTOVANE PROSTORSKE UREDITVE
3. člen
(načrtovane prostorske ureditve)
(1) S tem državnim prostorskim načrtom
se načrtujejo ureditve, povezane z novogradnjo obvoznice Tolmin (v nadaljnjem
besedilu: obvoznica) in prestavitvijo ali zaščito objektov, omrežij in naprav
gospodarske javne infrastrukture.
(2) Vse ureditve, povezane z
novogradnjo obvoznice Tolmin, so razvidne iz ureditvene situacije. Vse
ureditve, povezane s prestavitvijo ali zaščito objektov, omrežij in naprav
gospodarske javne infrastrukture, so razvidne iz zbirne situacije komunalnih
vodov in naprav.
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega
načrta v skladu z geodetskim načrtom obsega zemljišča ali dele
zemljišč s parcelnimi številkami v naslednjih katastrskih občinah:
-       
k. o. Tolmin (2248): 473, 474, 476/2, 476/1, 477/1, 477/2, 478/1, 478/2,
479, 480/1, 480/2, 480/3, 481, 482, 484/1, 484/2, 534/1, 534/113, 534/114,
539/1, 540/1, 540/3, 541/1, 544/1, 544/2, 544/3, 545/3, 545/5, 545/6, 545/7,
545/8, 545/9, 545/10, 545/11, 545/12, 546/1, 548/1, 549, 556/5, 556/8, 556/10,
557/1, 557/2, 558/1, 558/2, 561/1, 561/2, 561/3, 576/1, 578/1, 578/2, 579/3,
582/1, 1107/1, 1107/2, 1155/1, 1158/1, 1159/1, 1159/2, 1160/1, 1160/2, 1161,
1162, 1164, 1166/1, 1166/2, 1167,1168, 1169, 1170, 1171/1, 1171/2, 1172/1,
1172/2, 1173, 1174, 1175, 1176/1, 1176/2, 1180/1, 1180/3, 1180/4, 1180/5,
1183/1, 1183/2, 1184/4, 1184/5, 1184/7, 1185, 1186/1, 1187/1, 1191, 1193, 1194,
1195/1, 1195/2, 1195/3, 1196/1, 1196/2, 1197, 1225/2, 1254, 1260/2, 1261,
1293/1 in 1293/6;
-       
k. o. Poljubinj (2247): 206/1, 208/1, 208/2, 208/5, 208/6, 209/1, 209/4,
209/5 in 1135/1.
(2) Območje državnega prostorskega
načrta je določeno s tehničnimi elementi, ki omogočajo prenos novih mej parcel
v naravo. Koordinate tehničnih elementov so razvidne iz grafičnega dela
državnega prostorskega načrta (Načrt parcel).
5. člen
(raba zemljišč)
Na območju državnega prostorskega načrta je
glede na zasedbo zemljišč opredeljena naslednja raba zemljišč:
-       
zemljišča na območju prostorskih ureditev, povezanih z izgradnjo
obvoznice, so območja izključne rabe za prometno infrastrukturo, na katerih sta
dovoljeni le gradnja in vzdrževanje cest in s tem povezanih ureditev ter
ureditve, ki so določene v 22. členu te uredbe;
-       
zemljišča na območju čistilne naprave pri Tolminki, vključno z zemljišči
pod načrtovanim mostom, razen površin, na katerih se načrtujejo opore mostu, so
zemljišča, na katerih raba ostane nespremenjena.
IV. POGOJI GLEDE NAMEMBNOSTI POSEGOV V PROSTOR, NJIHOVE LEGE,
VELIKOSTI IN OBLIKOVANJA
6. člen
(potek trase)
Trasa obvoznice se začne pri pokopališču v
km 1.070 po banki cestnih podatkov na obstoječi glavni cesti G2-102/1040
Peršeti–Most na Soči (v nadaljnjem besedilu: glavna cesta) in se z zveznim
potekom usmeri proti jugovzhodu. V km 0.110 se v krožnem križišču K1 nanjo
navežeta dostopa ceste do pokopališča na jugu in do poslovne cone na severu. V
križišču K2 v km 0.247 se nanjo priključi prestavljena obstoječa glavna cesta.
Trasa se nadaljuje prek kmetijskih površin proti Ježi, se odkloni proti vzhodu
in se s križiščem K3 v km 1.251 križa z Dijaško ulico. Nato obvoznica prečka
reko Tolminko, se na njenem levem bregu s krožnim križiščem K4 v km 1.482
priključi na glavno cesto in zaključi v km 3.615 v osi glavne ceste.
7. člen
(tehnične značilnosti)
(1) Obvoznica je načrtovana kot
dvopasovnica z nivojskimi križišči. Dolžina obravnavanega odseka znaša
1 483 km.
(2) Vertikalni in horizontalni
tehnični elementi obvoznice zunaj območja naselja upoštevajo projektno hitrost
70 km/h.
8. člen
(priključki in križišča)
Na trasi obvoznice se izvedejo naslednji
nivojski priključki:
-       
K1 krožno križišče s priključkoma za pokopališče in bencinski servis v km
0.110,
-       
K2 križišče – priključek prestavljene obstoječe glavne ceste v km 0.248,
-       
K3 križišče z Dijaško ulico v km 1.251 in
-       
K4 krožno križišče na glavni cesti v km 1.483.
9. člen
(prestavitve kategoriziranih cest)
Zaradi gradnje obvoznice se v skupni dolžini
320 m prestavi Dijaška ulica, ki se ureja z elementi za projektno hitrost 50
km/h.
10. člen
(površine za pešce in kolesarje)
(1) Ob desnem robu obvoznice se na
odseku od začetka trase do križišča K2 izvede dvosmerna kolesarska steza in se
naveže na večnamensko pot.
(2) Ob trasi prestavljenega odseka
glavne ceste se na desni strani od križišča K2 proti središču naselja izvede
steza za mešan promet pešcev in kolesarjev v širini 2,5 m z navezavo na
obstoječi hodnik za pešce.
(3) Vzdolž prestavljene Dijaške ulice
se na vzhodni strani izvede pločnik, ki se v bližini križišča K3 odcepi od nje
in nato izvennivojsko križa obvoznico. Pločnik se spušča po pobočju
denivelirano glede na niveleto Dijaške ulice s podesti in z vzdolžnim nagibom
6 %. Ob pločniku se postavi varnostna ograja.
(4) Ob desnem robu obvoznice se na
odseku od križišča K2 do km 0.750 izvede večnamenska pot v širini 3,5 m, ki se
v nadaljevanju naveže na obstoječo pot.
11. člen
(cestni objekti)
Na obvoznici in na prestavitvah
kategoriziranih in nekategoriziranih cest se zaradi gradnje obvoznice izvedejo
naslednji cestni objekti:
-       
most čez Tolminko na odseku od km 1.267 do km 1.444, približne dolžine
177 m, širine 2 × 3,50 m, brez opor v strugi in brez lokalnih zožitev v strugi,
tako da svetla odprtina zagotavlja prevodnost 100-letnih visokih voda z
varnostno višino najmanj 50 cm. Raster opor mostu se v projektni dokumentaciji
za pridobitev gradbenega dovoljenja določi tako, da delovanje čistilne naprave
ne bo onemogočeno. Ležišča opor na stiku z brežino visokovodnega dela profila
se zavarujejo pred poškodbami zaradi erozije z odbijači iz večjih skal in z
oblogo brežin;
-       
podhod pod obvoznico v km 0.720 z izvedbo poti za pešce in kolesarje z
elementi, ki omogočajo tudi neovirano gibanje funkcionalno oviranim osebam.
Levo od obvoznice se dostopna klančina naveže na obstoječo pot, poteka ob nasipu
vzdolž obvoznice, jo v podhodu prečka in nato poteka vzporedno z večnamensko
potjo na desni strani obvoznice ter se na koncu naveže na obstoječo javno pot
JP 922311 Pod Brajdo–Kostnica–Dijaška ulica. Podhod se zgradi kot škatlasti
okvir dolžine približno 16 m in s svetlo odprtino širine 4,0 m in višine 2,5 m.
Podhod se opremi s cestno razsvetljavo. Dolžina poti za pešce in kolesarje
znaša približno 177 m, ob njej se uredijo počivališča na razdalji približno 30
m ali na mestih, kjer se spremeni smer gibanja;
-       
podporni zid se zgradi ob priključnem kraku prestavljene glavne ceste v
križišču K2. Za povezavo med dvoriščema objektov Trg tigrovcev 5 in Trg
tigrovcev 1 se obstoječe stopnišče nadomesti z novim.
12. člen
(odvodnjavanje)
(1) Odvodnjavanje padavinskih vod z
vozišča se izvede s prečnimi in vzdolžnimi skloni, ki so pred ponikanjem ali
odvajanjem v vodotok speljane prek vgrajenih lovilcev olj, skladnih s
standardom SIST EN 858-2.
(2) Na odseku od km 0.000 do km 0.260
se izvede kontrolirana odvodnja. Zajem vode se izvede prek požiralnikov z
vtokom pod robnikom, ki se nato posamično ali v skupnih kanalih vodijo na južno
stran ceste, kjer se izvedejo ponikovalni jarki in ponikovalnice.
(3) Na odseku od km 0.260 do km 0.900,
kjer cesta poteka v plitvem vkopu, se izvede delno kontrolirana odvodnja. Na
severovzhodni strani ceste se izvede mulda z drenažnim dnom, voda se prek
vtočnih jaškov zajema in vodi v ponikanje. Ponikovalnice se posamično povežejo
s perforiranimi cevmi v drenažnem nasutju. Padavinske vode na jugozahodni
strani nasipa se zajamejo s koritnico in vodi v ponikovalnice na severni strani
nasipa. Na južni strani obvoznice se padavinska voda s cestišča obvoznice in
večnamenske poti odvaja v prostor med njima, kjer se predvidi ponikanje prek
vtočnih jaškov s peskolovi. Na odseku od km 0.760 do km 0.900 se vode z vozišča
odvajajo v koritnico.
(4) Na odseku od km 0.900 do km 1.220
se izvede kontrolirana odvodnja. Zaledne vode in voda s cestišča se zajemajo z
obojestranskimi koritnicami, iz katerih se voda prek vtočnih jaškov vodi pod
voziščem in južnim nasipom do prostozračnih kanalet, ki na dnu strmine vodijo v
vtočne jaške.
(5) Odvodnjavanje podhoda v km 0.720
in poti za pešce in kolesarje se izvede prek ponikovalnic.
(6) Prestavljena Dijaška ulica in
območje križišča K3 se odvodnjavata kontrolirano. Padavinske vode se zajemajo s
kanaletami in požiralniki. Ti se združijo v skupnem meteornem kanalu, ki poteka
v smeri sever–jug do predvidenega ponikovalnega polja.
(7) Na odseku od km 1.280 do km 1.400
se odvodnjavanje mostu izvaja z izvedbo meteorne kanalizacije, ki se spelje
prek lovilca olj v reko Tolminko.
(8) Na območju krožnega križišča K4 se
izvede razpršena odvodnja z izjemo osrednjega dela, na katerem se izvedejo
požiralniki s peskolovi in lovilcem olj s skupnim iztokom v Tolminko v bližini
in dolvodno od predvidenega mostu.
(9) Vsi vtočni jaški se opremijo s
peskolovi.
(10) Na območjih vkopov se s sistemom
odvodnjavanja prepreči morebitno zadrževanje padavinske vode.
(11) Med gradnjo se zagotovi ureditev
površinskega odtoka z utrditvijo in zatravitvijo vkopnih in nasipnih brežin ter
drugih površin.
(12) Če bo oskrba transportnih vozil
in drugih naprav potekala na območju gradbišča, na prevoznih in drugih delovnih
površinah, se te površine uredijo tako, da ne bo mogoče odtekanje nevarnih
snovi, odpadnih ali izcednih vod v tla. Ploščad za pretakanje goriva in za
pranje vozil ali mehanizacije mora biti izvedena kot neprepustna skleda, tako
da se ulovi celotna morebitno izlita količina goriva ali vode za pranje.
13. člen
(vkopi in nasipi)
(1) Obvoznica na odseku od km 0.600 do
km 0.770 poteka v delnem vkopu, na odseku od km 0.350 do km 0.910 pa se na
severovzhodni strani izvede nizek nasip. V nadaljevanju se trasa vzpenja vzdolž
območja Ježe in na odseku do Dijaške ulice poteka v obojestranskem vkopu, tako
da se ponovno vzpostavi videz pobočja ježe in zagotovi čim manjša vidnost ceste
s sotočja in rekreacijskih površin. Križišče K4 se uredi na nizkem nasipu.
(2) Vkopne in nasipne brežine vzdolž
trase obvoznice, poti za pešce in kolesarje ob načrtovanem podhodu in priključnih
cestah se uredijo z naklonom brežine do 1:1,5.
(3) Na odseku od km 1.100 do km 1.140
se nasip oblikuje z nekoliko strmejšim nagibom na zgornjem delu, zaščita brežin
v bližini kablovoda visoke napetosti in pod pešpotjo vzdolž Dijaške ulice se
izvede z roliranjem.
(4) Vkopne brežine se na odseku
obvoznice med km 0.920 in km 1.220 izvedejo z vmesnimi bermami širine 2,0 m na
vsakih 3,0 do 5,0 m višine vkopa. Horizontalni in vertikalni potek berm se
prilagodi poteku zgornjega roba vkopa in se ne izvede geometrijsko pravilno ali
vzporedno z voziščem.
(5) Zgornji deli brežin vkopov in
spodnji deli brežin nasipov se zvezno speljejo v obstoječi okoliški teren.
(6) Brežine vkopov in nasipov se
utrdijo in protierozijsko zaščitijo.
14. člen
(vodne ureditve)
(1) Na območju mostu se brežine
zavarujejo ob upoštevanju vlečnih sil v strugi. Navezava načrtovanih vodnih ureditev
na obstoječe brežine se izvede brez lokalnih zožitev ali razširitev.
(2) Brežine Tolminke in terase nad njo
se dodatno zavarujejo z masivno kamnito betonsko zložbo zaradi zagotavljanja
poplavne in erozijske varnosti. Na preostalih delih se ureditev brežin načrtuje
sonaravno, z uporabo kamna, lesa in vegetacijske zaščite.
(3) Ureditve na priobalnem zemljišču
in v varovalnem pasu obvoznice se načrtujejo tako, da omogočajo izvajalcu javne
službe prehod vzdolž vodotoka za izvedbo vzdrževalnih in drugih del.
(4) Na poplavnem območju vodotokov
Soča in Tolminka se pred erozijo in posledično poškodbami zavarujejo ležišča
opornikov na stiku z brežino visokovodnega dela profila (odbijači iz večjih
skal in obloga brežin). Za preprečitev posledic nihanja dna (dotok proda in
erozija) se zložbe temeljijo 1,5 m pod srednje dno. Dolvodno od vzhodnega
opornika se za preprečitev povečane erozije desne brežine nekaj 10 m pod mostom
brežina intenzivno zasadi z obvodno vegetacijo.
15. člen
(odstranitev objektov)
Na trasi obvoznice se porušita dva objekta:
-       
gospodarski objekt na parceli št. 578/1, k. o. Tolmin, in
-       
gospodarski objekt na parceli št. 1195/1, k. o. Tolmin.
16. člen
(mobilno komunikacijsko omrežje)
Na območju državnega prostorskega načrta ni
dovoljena gradnja antenskih stolpov.
17. člen
(gradnja enostavnih in nezahtevnih
objektov)
(1) Na območju državnega
prostorskega načrta, razen na območjih kulturne dediščine,
na območjih, pomembnih za ohranjanje narave, na vodnih
zemljiščih in najboljših kmetijskih zemljiščih ter na
stičnih območjih, za katera se uporabljajo določbe 22.
člena te uredbe, je v skladu s predpisi, ki urejajo pogoje
in omejitve gradenj in uporabe, dovoljeno postaviti ali urediti
pešpoti, kolesarske poti, gozdne in poljske poti, postajališče za kratkotrajno
ustavljanje avtobusov in nadkrite čakalnice, pomožne komunalne objekte v javni
rabi, transparente in obešanke na drogu javne razsvetljave.
(2) Postavitev objektov iz prejšnjega
odstavka je dopustna ob pogoju, da ne ovirajo gradnje in obratovanja prostorskih
ureditev, ki so predmet državnega prostorskega načrta.
18. člen
(dopustne gradnje na območju čistilne
naprave)
Na območju čistilne naprave so dopustne
prostorske ureditve za posodobitev in delovanje čistilne naprave, ki ne ovirajo
gradnje in obratovanja prostorskih ureditev, ki so predmet tega državnega
prostorskega načrta.
19. člen
(izvajanje investicijskih vzdrževalnih del
in vzdrževalnih del v javno korist)
Na območju državnega prostorskega načrta je
dopustno vzdrževanje objektov.
20. člen
(krajinsko oblikovanje)
(1) Projekt za pridobitev gradbenega
dovoljenja za ureditve, načrtovane s to uredbo, mora vsebovati načrt krajinske
arhitekture, ki vsebuje oblikovalske rešitve v zvezi s preoblikovanjem reliefa,
rešitve v zvezi z urejanjem in ozelenjevanjem brežin, vkopov in nasipov ter
drugih prostih površin v obcestnem prostoru in obvodnem prostoru.
(2) Ureditev obcestnega prostora
obvoznice, ki se opredeli z novo parcelacijo po sprejetju te uredbe, se
prilagodi obstoječim in načrtovanim ureditvam na stičnih območjih.
(3) Pri oblikovanju reliefa se
zagotovijo zvezne navezave vkopnih in nasipnih brežin na okoliški teren. Na
območju ježe in na pobočjih nad Tolminko se oblikujejo neporavnane brežine s
spreminjajočim se nagibom, da se zagotovi čim naravnejša podoba obcestnega
prostora.
(4) Rastje se odstrani samo tam, kjer
je to nujno potrebno. Odstranjena vegetacija se nadomesti z zasaditvami lokalno
značilnih avtohtonih vrst grmovnic in dreves. Med gradnjo poškodovano rastje se
sanira. Z zasaditvami se utrdijo tla in zagotavlja vpetost načrtovanih ureditev
v prostor ter oblikuje vozniku pregleden obcestni prostor. Pri vseh novih
zasaditvah se upoštevata optično vodenje in prometna varnost. Z zasaditvami se
oblikujejo zelene pregrade med obvoznico in okoliško poselitvijo. Zasaditev
obcestnega prostora se izvede z avtohtonimi grmovnimi in drevesnimi vrstami,
vnašanje tujerodnih vrst ni dovoljeno. Vse površine v obcestnem prostoru se
zatravijo s semenom travniških rastlin z okoliških travnikov.
(5) V bližini križišča K2 se preuredi
dostop do pokopališča, tako da se oblikuje nov vstopni ambient s prestavitvijo
kamnitih skulptur, ki se med gradnjo odložita na zavarovan prostor. Izvede se
pot v asfaltu, z obojestransko muldo, ki se pred skulpturama zaključi z manjšo
krožno ploščadjo. Ta se oblikovno navezuje na vstopni del pokopališča. Pot od
ploščadi proti pokopališču se ohrani v peščeni izvedbi, z robnikom in nizko
striženo živo mejo. Pot od prehoda za pešce do vrat v pokopališče se izvede z
manj kot 6 % naklonom, z vmesnimi počivališči.
(6) Vzdolž nasipa na odseku, na
katerem obvoznica poteka v delnem vkopu, se zasadi drevored visokoraslih
listavcev. Na južni strani se obcestni prostor zatravi. Zasaditev drevnine se
omeji samo na nadomestne zasaditve v okviru drevesnih in grmovnih živic in na
načrtovane drevoredne poteze, ki so prikazane na ureditveni situaciji.
(7) Vkopne brežine vzdolž poti in
klančine za kolesarje in pešce pri podhodu se zatravijo in zasadijo s
pokrovnimi rastlinami.
(8) Brežine vkopov in nasipov se
zasadijo z avtohtono drevnino z upoštevanjem naravnega vzorca, tako da se zagotovi
podoba naravne brežine ježe.
(9) Za ozelenitev in prekrivanje
utrditev brežin reke Tolminke, kamnitih oblog ter podpornega zidu se zasadijo
vzpenjavke.
(10) Krožni križišči K1 in K4 se z
oblikovanjem reliefa in zasaditvami, lahko tudi s skalami ali skulpturami,
uredita kot prepoznavni točki ob vstopu v območje mesta Tolmin, pri čemer se
zagotavlja preglednost na vozišču.
(11) Vsi odseki obstoječih cest in
poti, območja rušenja objektov ali drugih rab, ki po izvedbi ureditev,
načrtovanih s to uredbo, ostanejo brez funkcije, se rekultivirajo v skladu z
rabo sosednjih zemljišč.
21. člen
(oblikovanje prometnih površin, cestnih
objektov in ograj ter javne razsvetljave in arhitekturno oblikovanje)
(1) Most, prestavitev Dijaške ulice,
podhod pod obvoznico, križišča in cestna oprema se oblikujejo v skladu s sodobnimi
načeli oblikovanja in v skladu z značilnostmi urbane strukture in krajinsko
podobo prostora.
(2) Načrtuje se ločna konstrukcija
mostu, ki se izvede z monolitno armirano betonsko konstrukcijo s podporniki. Centralni
del premostitve tvori svetli razpon loka v približni dolžini 52,0 m.
(3) Ograja na mostu prek Tolminke se
izvede v dimenzijah in tako, da preprečuje prevrnitev vozila. Na voziščni
strani se namesti jeklena varnostna ograja.
(4) Oblikovanje konstrukcije mostu ter
ograj, cestne razsvetljave in druge urbane opreme na objektu se izvede ob
upoštevanju krajinske podobe Tolminke in mestnega prostora Tolmina, tako da se
oblikuje nova prvina prepoznavnosti mesta Tolmin.
(5) Oblikovanje konstrukcije podhoda
se načrtuje z uporabo elementov, materialov in barv, ki so oblikovno usklajeni
z urbano opremo na območju obvoznice, svetilke se oblikovno smiselno uskladijo
s svetilkami cestne razsvetljave.
(6) Oblikovanje drogov in svetilk
cestne razsvetljave se prilagodi značilnostim urbanističnih ureditev in urbane
opreme ob obvoznici ter na okoliških območjih.
22. člen
(ureditve na stičnem območju načrtovanih
ureditev z ureditvami lokalnega pomena)
(1) Stična območja načrtovanih
ureditev z ureditvami lokalnega pomena so površine med robom načrtovanih
ureditev in mejo državnega prostorskega načrta, ki mejijo na ureditve lokalnega
pomena.
(2) Na stičnem območju ob obvoznici so
dopustni objekti in ureditve:
-       
preoblikovanje reliefa, tako da se izvedejo zvezno oblikovane površine
med načrtovanimi ureditvami ter objekti in ureditvami lokalnega pomena,
-       
poti, dostopi in dovozi ter utrjene površine brez neposrednih navezav na
obvoznico,
-       
gradnja nezahtevnih in enostavnih objektov: ograj, škarp in opornih ter
podpornih zidov, začasnih objektov, pomožnih infrastrukturnih objektov in
urbane opreme,
-       
zasaditev drevoredov ali druge vegetacije.
(3) Vse ureditve na območjih iz tega
člena se izvedejo z elementi, ki zagotavljajo, da se na cestah, ki se
načrtujejo s tem državnim prostorskim načrtom, zagotavlja varnost v cestnem
prometu ter da se ne poslabšajo pogoji za izvedbo in rabo prostorskih ureditev,
načrtovanih s tem državnim prostorskim načrtom. S temi ureditvami mora
soglašati upravljavec obvoznice.
V. POGOJI GLEDE KRIŽANJ OZIROMA PRESTAVITEV GOSPODARSKE JAVNE
INFRASTRUKTURE IN GRAJENEGA JAVNEGA DOBRA TER PRIKLJUČEVANJA PROSTORSKIH
UREDITEV NANJE
23. člen
(skupne določbe o gospodarski javni infrastrukturi
in grajenem javnem dobru)
(1) Zaradi gradnje obvoznice Tolmin se
prestavijo, zamenjajo ali zaščitijo omrežje, objekti in naprave javne
gospodarske infrastrukture in grajenega javnega dobra državnega in lokalnega
pomena.
(2) Na mestih križanja načrtovanih
ureditev z gospodarsko javno infrastrukturo se upoštevajo ustrezni tehnični
pogoji ter pogoji upravljavcev posameznih komunalnih, energetskih in
telekomunikacijskih vodov in naprav. Pri nadaljnji projektni obdelavi se vsa
križanja in vzporedni poteki načrtovanih ureditev z vodi gospodarske javne
infrastrukture obdelajo ter se zanje pripravijo ustrezne tehnične rešitve.
(3) Če se med izvedbo ugotovi, da je
treba za posamezni obstoječi ali predvideni vod gospodarske javne infrastrukture
zagotoviti dodatne ukrepe, se to izvede v skladu s pogoji in soglasjem
upravljavca ali lastnika določenega infrastrukturnega voda.
(4) Pred izvedbo načrtovanih ureditev
se obstoječi vodi, naprave in objekti gospodarske javne infrastrukture
zakoličijo in ustrezno zaščitijo. Pri izvajanju del na mestih križanj in
vzporednih potekih investitor zagotovi sodelovanje upravljavca ali lastnika
določene gospodarske javne infrastrukture.
(5) V času gradnje se ob prestavitvah
in drugih ureditvah infrastrukturnih vodov zagotovi nemotena oskrba ali
obratovanje gospodarske javne infrastrukture in grajenega javnega dobra.
(6) Zagotovi se odstranitev vodov
porušene gospodarske javne infrastrukture.
(7) Investitor cest, ki se gradijo,
mora preureditev obstoječega infrastrukturnega omrežja objektov in naprav
izvesti v obsegu obstoječih zmogljivosti.
(8) Projektiranje in izvedba križanj
ter vzporednih potekov s komunalnimi, energetskimi, telekomunikacijskimi in
prometnimi objekti morata potekati v skladu s tistimi projektnimi pogoji posameznih
upravljavcev teh objektov in naprav, ki se nahajajo med obveznimi prilogami
državnega prostorskega načrta.
(9) Prestavitve in križanja
načrtovanih ureditev z obstoječimi in načrtovanimi vodi in napravami
gospodarske javne infrastrukture in grajenega javnega dobra so razvidne iz
zbirne situacije komunalnih vodov in naprav.
24. člen
(vodovodno omrežje)
Na mestih prečkanja načrtovanih ureditev z
obstoječimi vodovodi se izvedejo prestavitve ali zaščita vodovodnih cevi.
25. člen
(kanalizacijsko omrežje)
(1) Na mestih poševnih križanj in
poteku načrtovanih ureditev po trasah obstoječe kanalizacije se izvedejo prestavitve
kanalizacije ali ustrezna zaščita kanalizacijskih cevi.
(2) Prestavitev kanalizacijskih vodov
se izvede tako, da se ne poslabšajo obstoječe hidravlične razmere.
26. člen
(elektroenergetsko omrežje)
(1) Na mestih prečkanj načrtovanih
ureditev z obstoječimi podzemnimi nizkonapetostnimi in visokonapetostnimi
elektroenergetskimi vodi se izvede njihova prestavitev.
(2) Vsi načrtovani elektroenergetski
vodi se položijo v električno kabelsko kanalizacijo.
(3) Na odseku med km 1.040 in 1.140,
kjer se obvoznica približa obstoječemu daljnovodu 2 × 110 kV Tolmin–Kobarid,
znaša najmanjša dopustna višina vodnikov nad najbližjim delom cestnega telesa 7
m pri najneugodnejših obtežnostnih razmerah.
(4) Načrtovane ureditve ne smejo
poslabšati dostopnosti do stojnih mest daljnovoda 2 × 110 kV Tolmin–Kobarid.
(5) Stojno mesto SM4 se pred
morebitnimi trki avtomobilov z obstoječo konstrukcijo zaščiti z jekleno varnostno
ograjo.
(6) Za napajanje cestne razsvetljave
križišč K3 in K4 ter podhoda pod obvoznico in čistilne naprave Tolmin se v km
1.232 izvede nova transformatorska postaja Obvoznica Tolmin.
27. člen
(telekomunikacijsko omrežje)
(1) Na mestih prečkanja načrtovanih
ureditev z obstoječimi telekomunikacijskimi vodi se izvede njihova prestavitev.
(2) Vsi telekomunikacijski vodi se
položijo v telekomunikacijsko kabelsko kanalizacijo.
28. člen
(cestna razsvetljava in semaforizacija)
(1) Cestna razsvetljava se uredi na
območju trase obvoznice od začetka trase do križišča K2 in na odseku od
križišča K3 do križišča K4, na vseh štirih križiščih, ob Dijaški ulici, pešpoti
in večnamenski poti.
(2) Napajanje cestne razsvetljave se
izvede prek posameznih priključnih omaric in nizkonapetostnih elektroenergetskih
priključkov.
(3) Na območju križišča K2 se uredi
semaforizacija. Vsi vodi se položijo v kabelsko kanalizacijo.
VI. MERILA IN POGOJI ZA PARCELACIJO
29. člen
(parcelacija)
(1) Parcelacija se izvede skladno s
prikazom v grafičnem delu državnega prostorskega načrta (Načrt parcel), na
katerem so s tehničnimi elementi, ki omogočajo prenos novih mej parcel v
naravo, določene tudi lomne točke meje območja državnega prostorskega načrta.
(2) Parcele, določene s tem državnim
prostorskim načrtom, se po opravljenih posegih lahko delijo skladno z izvedenim
stanjem na podlagi lastništva oziroma upravljanja ter se po namembnosti
sosednjih območij pripojijo k sosednjim parcelam.
VII. POGOJI CELOSTNEGA OHRANJANJA KULTURNE DEDIŠČINE, OHRANJANJA
NARAVE, VARSTVA OKOLJA IN NARAVNIH DOBRIN, UPRAVLJANJA VODA, VAROVANJA ZDRAVJA
LJUDI, OBRAMBE DRŽAVE TER VARSTVA PRED NARAVNIMI IN DRUGIMI NESREČAMI
30. člen
(celostno ohranjanje kulturne dediščine)
(1) Kulturna dediščina se med gradnjo
varuje pred poškodovanjem in uničenjem. Podatki o kulturni dediščini so
razvidni iz prikaza stanja prostora. Investitor zagotovi ukrepe za njeno
varstvo.
(2) Če se med izvedbo del odkrijejo
arheološke ostaline, se rešitve skladno z varstvenim režimom prilagodijo tako,
da dediščina ni ogrožena.
(3) Drugi projektni pogoji in pogoji
za izvedbo z vidika varstva kulturne dediščine:
-       
EŠD 24519 Tolmin – spominsko znamenje talcem: spomenik se zaradi
prestavitve Dijaške ulice postavi na novo lokacijo v neposredni bližini obstoječe,
uredi se nov ambient spomenika, tako da bo dostopen s pešpoti. Znamenje se
postavi z licem proti pešpoti. Spomenik se med gradnjo odloži na zavarovan
prostor. Ureditev in natančna lokacija spomenika se v projektu za pridobitev
gradbenega dovoljenja določita v soglasju s pristojno službo za varstvo
kulturne dediščine;
-       
EŠD 4069 Tolmin – cerkev sv. Urha: ureditve obcestnega prostora v vidnem
stiku cerkve se določijo v soglasju s pristojno službo za varstvo kulturne
dediščine.
(4) Investitor o začetku del najmanj
deset dni prej obvesti pristojno območno enoto zavoda za varstvo kulturne
dediščine.
31. člen
(ohranjanje narave)
(1) Posegi v naravo se omejijo na
območja načrtovanih ureditev, tako da se z gradnjo ne prizadenejo naravno ohranjena
območja, na katerih niso predvideni posegi ali gradbišče.
(2) Opore mostu prek Tolminke se od
roba brežine odmaknejo najmanj 5 m. Na brežinah Tolminke se posegi omejijo na
čim manjši obseg in se v čim večji meri izvajajo sonaravno, tako da je
omogočena rast vodnega in obvodnega rastlinja. Izjema so primeri, ko je izvedba
ureditve brežine nujna zaradi zagotavljanja poplavne in erozijske varnosti.
(3) Ureditve brežin Tolminke se
izvajajo izključno sonaravno, razen v primeru, ko je izvedba ureditve brežine
nujna zaradi zagotavljanja poplavne in erozijske varnosti.
(4) Za osvetljevanje cestišča se
uporabijo zasenčena svetila z ravnim zaščitnim in nepredušnim steklom
in s čim manjšo emisijo ultravijolične svetlobe, da se povzroči čim manjše
svetlobno onesnaženje (npr. halogenska svetila).
32. člen
(varstvo kmetijskih zemljišč in gozdov)
(1) Zagotovi se najmanjši možni obseg
poseganja na kmetijske površine, tako da je kmetijska dejavnost motena v
najmanjšem možnem obsegu. Preprečijo se nekontrolirani prevozi po kmetijskih
zemljiščih in upoštevajo drugi zaščitni ukrepi za preprečevanje poškodb
sosednjih zemljišč.
(2) Med gradnjo in po njej se zagotovi
neoviran dostop do sosednjih kmetijskih zemljišč. Po končanih gradbenih delih
se na zemljiščih, ki so začasno izvzeta iz kmetijske rabe, vzpostavi prvotno
stanje.
(3) Investitor med gradnjo in po
izvedbi posega omogoči gospodarjenje z gozdom in dostop do sosednjih gozdnih
površin.
(4) Za varovanje gozda in
gozdnogospodarskih ureditev se poleg že navedenih pogojev upošteva tudi
naslednje:
-       
v neposredni bližini posegov se v največji možni meri ohrani obstoječa
gozdna zarast;
-       
prepreči se vsako nepotrebno zasipanje in odstranjevanje podrasti na
območju državnega prostorskega načrta;
-       
sečnje gozda se izvedejo strokovno po odobritvi pristojnega predstavnika
Zavoda za gozdove;
-       
za sanacijo in nadomestne zasaditve se uporabljajo avtohtone vrste
drevnine;
-       
izvaja se redno čiščenje invazivnih vrst rastlin (npr. robinija) prvih
pet let po gradnji.
33. člen
(varstvo tal)
(1) Na območju načrtovanih posegov se
zagotovi gospodarno ravnanje s tlemi, tako da je obseg uničenja in poškodb tal
čim manjši in da se preprečijo onesnaženja s škodljivimi snovmi. Zagotovi se
sprotno rekultiviranje območij večjih posegov. Med gradnjo razgaljene površine
se po končanih zemeljskih delih zatravijo in protierozijsko zaščitijo.
(2) Ves rodovitni del tal, ki se
odstrani na območju načrtovanih posegov, se nameni za rekultivacijo in
izboljšanje kmetijskih zemljišč slabše kakovosti v bližini načrtovanih
ureditev. Zagotovita se ločeno odstranjevanje in odlaganje rodovitnih in
nerodovitnih slojev tal. Rodovitni del tal se odstrani in odloži tako, da se
ohranita njegova plodnost in količina. Višina deponije ne sme presegati višine
1,5 m, tla se skladiščijo najmanjši možni čas.
(3) V zemeljske nasipe in tampone se
ne vgrajujejo materiali, iz katerih bi se lahko izprale ali izlužile snovi, ki
bi onesnažile tla, geosfero in posledično podzemno vodo.
34. člen
(varstvo voda)
(1) Posegi v struge in brežine reke
Tolminke se lahko izvajajo le v obsegu, določenem z 11., 14. in 31. členom te
uredbe.
(2) Med gradnjo se zagotovi, da ob
poseganju v brežine v vodi ne nastajajo razmere neprekinjene kalnosti.
(3) Na sistem odvodnjavanja se ne
priključi noben iztok sanitarno-fekalnih ali drugih onesnaženih (tehnoloških)
voda.
(4) Med gradnjo se preprečijo kakršna
koli onesnaženja vodotokov in neposredni posegi v struge vodotokov z materialom,
ki vsebuje nevarne spojine, prav tako ne sme priti do razlitja cementnih in
apnenih mešanic v vodo ter do spiranja zemljine, izcejanja goriva, olj,
zaščitnih premazov in drugih škodljivih in/ali strupenih snovi v vodo. Pranje
gradbenih strojev se lahko izvaja izključno na za to predvideni ploščadi, ki je
izvedena kot neprepustna skleda.
(5) Na celotnem območju gradbišča se
zagotovita zbiranje in odstranjevanje odpadnih vod, odpadkov in drugega
onesnaženega materiala, ki lahko nastanejo ob morebitni nezgodi zaradi razlitja
ali razsutja nevarnih snovi. Onesnaženi material je treba preiskati in določiti
način ukrepanja.
(6) Izvajalci in vzdrževalci obvoznice
morajo imeti pripravljen načrt za takojšnje učinkovito ukrepanje ob morebitnem
razlitju onesnaževal (gorivo, olje in druge za vodne vire škodljive
suspenzije), ločeno za čas gradnje in čas obratovanja obvoznice. Načrt mora
vključevati način obveščanja ustreznih strokovnih služb o morebitni nezgodi,
načrtovane ukrepe za preprečevanje vdora nevarnih snovi v podtalnico, ukrepe za
odstranitev sedimenta in izbiro lokacije za odlaganje onesnaženega sedimenta.
Med gradnjo je treba voditi evidenco nevarnih snovi, ki se uporabljajo na
gradbišču.
(7) Pri načrtovanju in izvajanju
načrtovanih ureditev se upošteva obstoječa vodna pravica.
(8) Ob začetku izvajanja gradbenih del
izvajalec o tem obvesti javne službe na področju urejanja voda, sedem dni pred
začetkom izvajanja del se o tem obvesti ribiška organizacija, ki upravlja
ribiški okoliš.
35. člen
(varstvo pred hrupom)
(1) Na celotni trasi obvoznice,
križišč in rekonstrukcije obstoječih cest se uporabi absorpcijska obrabna plast
vozišča.
(2) Na mostu prek Tolminke se izvedejo
tihe dilatacije.
(3) Med gradnjo se izvajajo osnovni
omilitveni ukrepi varstva pred hrupom:
-       
izvajanje hrupnih gradbenih del samo ob delavnikih v času med 6.00 in
18.00 uro;
-       
načrtovanje transportnih poti na gradbišče v največji možni meri izven
stanovanjskih območij;
-       
izvedba zaščitnih polnih varovalnih ograj za zaščito posameznih stavb z
varovanimi prostori v primeru preseganja mejnih vrednosti.
36. člen
(varstvo pred požarom)
Med gradnjo načrtovanih ureditev in
izvajanjem drugih ureditev je prepovedano kuriti v gozdu ali odmetavati predmete
ali snovi, ki lahko povzročijo požar v naravnem okolju.
37. člen
(varstvo zraka)
(1) Med gradnjo se ob suhem in
vetrovnem vremenu zagotavlja redno vlaženje odkritih delov trase in gradbišč,
prometnih in delovnih površin ter odlagališč materiala. Pri prevozu po javnih
prometnih površinah se sipki tovori prekrivajo.
(2) Zagotovi se redno čiščenje vozil
pri vožnji z območja gradnje na javne prometne površine, prometnih površin na
območju urejanja in javnih prometnih površin, po katerih poteka prevoz.
(3) Poti za prevoze za potrebe
ureditev in gradbišča so čim krajše.
38. člen
(odvečni material)
(1) Odvečni material se uporabi za
gradnjo načrtovanih objektov in ureditev ter za rekultivacije. Presežek
odvečnega materiala se odloži v skladu s prostorskimi akti občine.
(2) Odvečni material se ne odlaga na
objekte ali območja kulturne dediščine, na območja, pomembna za ohranjanje
narave, v gozdove, v pretočne profile in na brežine vodotokov ter obvodne
ravnice in območja poplav. Prav tako se ne odlaga na cevovode in kablovode
gospodarske javne infrastrukture in na druge površine, ki niso vnaprej določene
v projektu za pridobitev gradbenega dovoljenja ali usklajene na podlagi nadzora
ob izvajanju.
(3) Zagotovi se čim večja izravnava
zemeljskega in gradbenega materiala na območju državnega prostorskega načrta.
Vgradni izkopani material se v čim večji meri uporabi za gradnjo nasipov in za
druge ureditve na območju državnega prostorskega načrta.
VIII. ETAPNOST IZVEDBE PROSTORSKE UREDITVE
39. člen
(etapnost izvedbe)
Prostorske ureditve, ki jih določa ta
uredba, je mogoče izvajati v naslednjih etapah, ki pomenijo funkcionalno
za­ključene celote in se lahko gradijo ločeno ali sočasno:
-       
posamezni deli obvoznice z ureditvijo obce­stnega prostora;
-       
prestavitve, zaščito, razširitve in druge prilagoditve obstoječih
objektov in naprav gospodarske javne infrastrukture in grajenega javnega dobra,
potrebne za izvedbo načrtovanih posegov;
-       
prestavitev Dijaške ulice in pešpoti.
IX. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
40. člen
(monitoring)
(1) Investitor zagotovi celostno
izvajanje monitoringa med gradnjo in obratovanjem ceste, kakor je določeno s
tem državnim prostorskim načrtom za področja, ki jih določi program
monitoringa, ki se izdela v času priprave projektne dokumentacije za pridobitev
gradbenega dovoljenja.
(2) V primeru poseganja na brežine se
dolvodno od posega mesečno spremljajo fizikalno-kemijski parametri onesnaženja:
suspendirane snovi, prevodnost, kisik, pH vrednosti, mineralna olja in
adsorptivne halogene organske spojine (AOX). Zavezanec za izvedbo monitoringa
med gradnjo je izvajalec gradbenih del, med obratovanjem pa upravljavec ceste.
(3) Pri določitvi monitoringa se
smiselno upoštevajo točke že opravljenih meritev ničelnega stanja. V delih,
kjer je to mogoče, se monitoring prilagodi in uskladi z drugimi državnimi in
lokalnimi monitoringi. Pri fizičnih meritvah stanja sestavin okolja se zagotovi
vsaj tolikšno število točk nadzora, da se pridobi utemeljena informacija o
stanju posamezne sestavine okolja. Točke monitoringa se določijo tako, da
omogočajo stalno pridobivanje podatkov. Stanje se spremlja skladno s predpisi
in usmeritvami, določenimi v programu monitoringa. Rezultati monitoringa so
javni, investitor mora poskrbeti za dostopnost podatkov.
(4) Ob odstopanju od dovoljenih
vrednosti v času gradnje mora izvajalec gradbenih del zagotoviti dodatne
ustrezne zaščitne ukrepe, ki se določijo na podlagi rezultatov spremljanja,
nadzora in drugih ugotovitev:
-       
dodatne tehnične in prostorske rešitve;
-       
dodatne krajinskoarhitekturne ureditve;
-       
ureditev za zaščito pred prekomernimi hrupnimi obremenitvami;
-       
sanacije poškodovanih območij, naprav ali drugih prostorskih sestavin;
-       
spremembe rabe prostora;
-       
drugi ukrepi skladno s predpisi, ki urejajo posamezno področje varstva
okolja (omilitveni ukrepi).
(5) Podatki spremljanja stanja so tudi
del sistema opazovanja, obveščanja in alarmiranja v skladu s predpisi, ki
urejajo varstvo pred naravnimi in drugimi nesrečami.
41. člen
(organizacija gradbišča)
(1) Ob izdelavi projektne
dokumentacije za pridobitev gradbenega dovoljenja se izdela načrt gradbišča,
vključno z načrtom poteka prometa in prevoznih poti v času gradnje, ki jih ni
mogoče urediti na območju državnega prostorskega načrta.
(2) Gradbišče se uredi na območju
državnega prostorskega načrta. Gradbiščni objekti, skladišča materiala in druge
ureditve v sklopu gradbišča so dopustni samo na predhodno arheološko
pregledanih območjih, vendar ne na objektih ali območjih kulturne dediščine ali
na območjih, pomembnih za ohranjanje narave, na najboljših kmetijskih
zemljiščih in vodnih ter priobalnih zemljiščih. Za začasne prometne in gradbene
površine ter za začasna odlagališča materiala se prednostno uporabijo obstoječe
infrastrukturne in druge delovne površine.
(3) Trase prevoznih poti se izberejo
tako, da so čim krajše, da ne prečkajo objektov in območij kulturne dediščine
in da čim manj posegajo v bivalno in naravno okolje ter obstoječe ureditve.
(4) Dodatne dovozne ceste do
gradbišča, odlagališča in skladišča gradbenega materiala ter nevarnih snovi,
parkirišča in obračališča za tovorna vozila se uredijo zunaj območij
naravovarstveno pomembnejših habitatnih tipov, pri njihovih trasah in lokacijah
se upošteva trenutna raba zemljišča in sosednjih zemljišč. Gradbeni odpadki se
ne odlagajo v naravno okolje.
(5) Začasna odlagališča materiala se
določijo pred gradnjo, njihove lokacije izbere pedolog na območju državnega
prostorskega načrta. Uredijo se tako, da ne nastaja erozija in da ni oviran
odtok zalednih voda. Po končani gradnji se odstranijo vsi ostanki začasnih
odlagališč.
(6) V reko Tolminko se ne odlaga ali
skladišči gradbeni ali odkopni material, ne parkira gradbena mehanizacija,
preprečijo se polzenje ali zdrsi brega, preperine oziroma konglomerata na
zavarovano območje.
(7) Pri izvedbi mostu in začasnega
varovanja izkopov na mestih podpor je obvezen stalen geotehnični nadzor.
(8) Čas izvajanja gradbenih del:
-       
sečnja drevja se opravi zunaj vegetacijske sezone;
-       
posek vegetacije ob Tolminki in izgradnja mostu se ne izvajata v času
gnezdenja ptic, to je od začetka aprila do konca junija,
-       
dela na brežinah Tolminke, ki bi lahko vplivala na sproščanje
suspendiranih snovi v vodo, se lahko izvajajo samo v avgustu in septembru, to
je zunaj drstnega obdobja.
(9) Pri zemeljskih delih se izvajajo
ukrepi za preprečitev razvoja invazivnih vrst steblik, predvsem odstranitev
delov takšnih rastlin ali odstranitev zemljine z deli rastlin in odvoz na
odlagališče odpadkov.
(10) Gradbišče se osvetljuje samo v
primeru, kadar je to nujno potrebno, za kar se predvidi minimalno število
svetilk, ki omogočajo osvetljavo talnih površin in ne osvetljujejo neba in
širše okolice. Uporabijo se žarnice s čim manjšim deležem ultravijolične
svetlobe.
(11) Štori in drug material, nastali
pri gradnji, se ne odlagajo v gozd, strugo in obvodni prostor reke Tolminke, na
območja varstva kulturne dediščine in ohranjanja narave ter na druge površine,
ki niso vnaprej določene v projektu za pridobitev gradbenega dovoljenja ali
niso usklajene na podlagi nadzora ob izvajanju.
(12) Gradbišče se zavaruje, tako da so
zagotovljene varnost pred poplavljanjem in erozijskim delovanjem voda ter
varnost in nemotena raba sosednjih objektov in zemljišč.
42. člen
(dodatne obveznosti)
(1) Investitor pred začetkom izvajanja
gradbenih del evidentira stanje obstoječe infrastrukture skupaj z upravljavci.
Ceste in poti za obvoze ali prevoze med gradnjo se pred začetkom del ustrezno
uredijo. Če na objektih in napravah med gradnjo nastanejo poškodbe zaradi
izvajanja del, jih je investitor dolžan obnoviti oziroma sanirati.
(2) Investitor in izvajalec sta
odgovorna za vso morebitno nastalo škodo, ki na objektih gospodarske javne
infrastrukture in grajenega javnega dobra lahko nastane kot posledica gradnje
načrtovane prostorske ureditve.
(3) V primeru odkritja geoloških
naravnih vrednot (minerali, fosili, tektonske strukture) mora izvajalec
omogočiti raziskavo nahajališča. Najdbe mineralov ali fosilov mora najditelj prijaviti
ministrstvu, pristojnemu za ohranjanje narave, hkrati mora najdbo zaščititi
pred uničenjem, poškodbo ali krajo.
(4) Obveznosti investitorja in
izvajalca so tudi:
-       
promet med gradnjo organizirati tako, da ni večjih zastojev na
obstoječem cestnem omrežju, da se prometna varnost zaradi graditve ne poslabša,
zagotoviti dostope do objektov in zemljišč, ki so bili zaradi gradnje posegov
prekinjeni, nadomestiti prekinjene obstoječe poti ter obveščati lokalno
prebivalstvo o zaporah cest zaradi gradnje;
-       
omogočiti vzdrževalna in druga dela na priobalnem zemljišču in v
varovalnem pasu obvoznice izvajalcu javne službe vzdrževanja vodotokov;
-       
vzdrževanje varnostne ograje;
-       
vzdrževanje vodne ureditve, načrtovane s tem državnim prostorskim
načrtom;
-       
izvesti odkupe zemljišč v sodelovanju z vsemi prizadetimi;
-       
vzdrževati celotni obcestni prostor s posebnim poudarkom na vzdrževanju
zasaditev na vkopnih in nasipnih brežinah do faze, ki zagotavlja stabilnost in
spontan razvoj površinskega pokrova.
X. DOPUSTNA ODSTOPANJA
43. člen
(dopustna odstopanja)
(1) Pri pripravi projekta za
pridobitev gradbenega dovoljenja so dopustna odstopanja od funkcionalnih,
oblikovalskih in tehničnih rešitev, določenih s to uredbo, če se pri nadaljnjem
podrobnejšem proučevanju prometnih, geoloških, geomehanskih, hidroloških in
drugih razmer ali na podlagi monitoringa pridobijo tehnične rešitve, ki so
primernejše z oblikovalskega, prometno-tehničnega ali okoljevarstvenega vidika,
ki upoštevajo zadnje stanje gradbene tehnike in omogočajo racionalnejšo rabo
prostora.
(2) Odstopanja od funkcionalnih,
oblikovalskih in tehničnih rešitev iz prejšnjega odstavka ne smejo spreminjati
načrtovane podobe območja, ne smejo poslabšati bivalnih in delovnih razmer na
območju državnega prostorskega načrta ali na sosednjih območjih ter ne smejo
biti v nasprotju z javnimi koristmi. Z dopustnimi odstopanji morajo soglašati
projektni soglasodajalci, v katerih pristojnosti posegajo ta odstopanja.
XI. NADZOR
44. člen
(nadzor)
Nadzor nad izvajanjem te uredbe opravlja
inšpektorat, pristojen za prostor.
XII. PREHODNE IN KONČNE DOLOČBE
45. člen
(izvajanje dejavnosti in posegov v
obstoječe objekte do začetka izvajanja prostorskih ureditev)
Do začetka gradnje ali izvajanja posameznih
etap gradnje, določenih v 39. členu te uredbe, je na območju državnega
prostorskega načrta iz 4. člena te uredbe dovoljeno:
-       
izvajanje kmetijskih dejavnosti na obstoječih kmetijskih zemljiščih,
razen ureditev trajnih nasadov in agrarnih operacij,
-       
vzdrževanje objektov,
-       
izvajanje ukrepov pred škodljivim delovanjem voda in
-       
izvajanje ukrepov za varstvo pred naravnimi in drugimi nesrečami.
46. člen
(občinski prostorski akti)
Z dnem uveljavitve te uredbe se za
celotno območje iz 4. člena te uredbe in za vse ureditve, ki so
načrtovane v občinskih prostorskih aktih na tem območju te
uredbe, šteje, da je spremenjen in dopolnjen:
-       
Odlok o Občinskem prostorskem načrtu Občine Tolmin (Uradni list RS, št.
78/12).
47. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00729-23/2013
Ljubljana, dne 16. maja 2013
EVA 2012-2430-0174
Vlada Republike Slovenije
mag. Alenka Bratušek l.r.
Predsednica

Grafični del
državnega prostorskega načrta