1. SPLOŠNE DOLOČBE
1. člen
(vsebina sklepa)
(1) Ta sklep določa:
(a)   
priznavanje primernosti posameznih vrst bonitetnih ocen zunanje
bonitetne institucije ali skupine zunanjih bonitetnih institucij za namen:
- 
izračuna kapitalske zahteve za kreditno tveganje po standardiziranem
pristopu, opredeljenem v Sklepu o izračunu kapitalske zahteve za kreditno
tveganje po standardiziranem pristopu za borznoposredniške družbe (Uradni list
RS, št. 106/07; v nadaljevanju: sklep o standardiziranem pristopu), in/ali
- 
izračuna kapitalske zahteve za kreditno tveganje pri listinjenju po
standardiziranem pristopu, opredeljenem v Sklepu o izračunu kapitalske zahteve
za kreditno tveganje pri listinjenju za borznoposredniške družbe (Uradni list
RS, št. 106/07; v nadaljevanju: sklep o listinjenju), ali
- 
izračuna kapitalske zahteve za kreditno tveganje pri listinjenju po metodi
bonitetnih ocen v okviru pristopa na podlagi notranjih bonitetnih sistemov,
opredeljenem v sklepu o listinjenju (v nadaljevanju: za namen izračuna
kapitalske zahteve za kreditno tveganje),
(b)   
vzporejanje bonitetnih ocen primerne zunanje bonitetne institucije ali
skupine zunanjih bonitetnih institucij s stopnjami kreditne kvalitete (v
nadaljevanju: vzporejanje bonitetnih ocen),
(c)   
razloge za razveljavitev odločbe o priznanju primernosti zunanje
bonitetne institucije ali skupine zunanjih bonitetnih institucij v celoti ali
delno,
(d)   
način objavljanja seznama primernih posameznih zunanjih bonitetnih
institucij in skupin zunanjih bonitetnih institucij ter vzporeditve njihovih
bonitetnih ocen,
(e)   
posredovanje informacij in podatkov Agenciji za trg vrednostnih papirjev
(v nadaljevanju: Agencija) od primernih zunanjih bonitetnih institucij.
(2) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
2. člen
(opredelitev pojmov)
(1) Pojmi, uporabljeni v tem sklepu, imajo enak pomen kot v
določbah Zakona o trgu finančnih instrumentov (Uradni list RS, št. 67/07; v
nadaljevanju: ZTFI), kot na primer:
(a)   
banka v drugem odstavku 5. člena,
(b)   
kreditna institucija v drugem odstavku 5. člena,
(c)   
institucija v drugem odstavku 5. člena,
(d)   
država članica v drugem odstavku 5. člena,
(e)   
tretja država v drugem odstavku 5. člena,
(f)    
nadrejena oseba in podrejena družba v drugem odstavku 5. člena,
(g)   
listinjenje v prvem odstavku 192. člena,
(h)   
finančni instrument v prvem odstavku 192. člena.
(2) Pojmi, uporabljeni v tem sklepu, imajo enak pomen kot v
določbah Zakona o bančništvu (Uradni list RS, št. 131/06; v nadaljevanju:
ZBan-1), kot na primer:
(a)   
hranilnica v petem odstavku 13. člena,
(b)   
nadzorni organ v drugem odstavku 19. člena.
(3) Za namen tega sklepa veljajo naslednje opredelitve
pojmov:
(a)   
"zunanja bonitetna institucija (v nadaljevanju: ECAI)" je
pravna oseba, ki izdeluje pooblaščene in/ali nepooblaščene bonitetne ocene za
namen ovrednotenja kreditnega tveganja,
(b)   
"pooblaščena bonitetna ocena" je bonitetna ocena, ki je
izdelana na zahtevo ocenjevanega subjekta,
(c)   
"nepooblaščena bonitetna ocena" je bonitetna ocena, ki ni
pooblaščena bonitetna ocena,
(d)   
"skupina zunanjih bonitetnih institucij (v nadaljevanju: skupina
ECAI)" vključuje nadrejeno ECAI in tiste podrejene ECAI, ki uporabljajo
enako metodologijo in postopke pri izdelavi, pregledu in umiku bonitetnih ocen,
kot jih uporablja nadrejena ECAI,
(e)   
"osnovni tržni segmenti" so:
- 
segment javnih financ (public finance), ki vključuje osebe javnega
prava, ki opravljajo nepridobitno dejavnost, in njihove nestrukturirane
finančne instrumente,
- 
segment oseb, ki opravljajo pridobitno dejavnost (commercial entities),
ki vključuje osebe javnega in zasebnega prava, ki opravljajo pridobitno
dejavnost, ter njihove nestrukturirane finančne instrumente,
- 
segment strukturiranih financ (structured finance), ki vključuje
strukturirane finančne instrumente, vključno s finančnimi instrumenti v
listinjenju,
(f)    
"tržni segment" je:
- 
osnovni tržni segment ali
- 
ožje opredeljen segment oseb in/ali finančnih instrumentov, za katere
ECAI uporablja enako metodologijo in postopke pri izdelavi, pregledu ter umiku
bonitetnih ocen.
2. PRIZNAVANJE PRIMERNOSTI ECAI ALI SKUPINE ECAI, VZPOREJANJE
BONITETNIH OCEN IN RAZVELJAVITEV ODLOČBE O PRIZNANJU PRIMERNOSTI
2.1. Priznanje primernosti ECAI ali skupine ECAI
3. člen
(pogoji in dokumentacija za izdajo odločbe o priznanju
primernosti ECAI ali skupine ECAI)
(1) Agencija na zahtevo ECAI ali nadrejene ECAI za skupino
ECAI (v nadaljevanju: vlagatelj), ki mora biti podana na obrazcu iz Priloge I
tega sklepa, izda odločbo o priznanju primernosti posameznih vrst bonitetnih
ocen vlagatelja za namen izračuna kapitalske zahteve za kreditno tveganje (v
nadaljevanju: priznanje primernosti ECAI ali skupine ECAI), če je metodologija,
ki jo vlagatelj uporablja za ocenjevanje posameznega tržnega segmenta (v
nadaljevanju: metodologija), v skladu s standardi objektivnosti, neodvisnosti,
neprekinjenega preverjanja in preglednosti iz oddelka 3.1. tega sklepa ter če
so bonitetne ocene, ki so rezultat metodologije (v nadaljevanju: bonitetne
ocene), v skladu s standardoma verodostojnosti in preglednosti iz oddelka 3.2.
tega sklepa.
(2) Izpolnjevanje pogojev iz prvega odstavka tega člena
vlagatelj dokazuje s predložitvijo naslednje dokumentacije v okviru zahteve za
izdajo priznanja primernosti ECAI ali skupine ECAI (v nadaljevanju: zahteva):
(a)   
ustrezno dokazilo, da bo bonitetne ocene ECAI, na katero se zahteva
nanaša, uporabljala za namen izračuna kapitalske zahteve za kreditno tveganje
najmanj ena borznoposredniška družba s sedežem v Republiki Sloveniji:
- 
ki ni njena nadrejena družba,
- 
ki ni njena podrejena družba in
- 
ki nima posredno ali neposredno več kot 10-odstotnega deleža glasovalnih
pravic ali več kot 10-odstotnega deleža v kapitalu zadevne ECAI, če ima skupaj
z drugimi borznoposredniškimi družbami s sedežem v Republiki Sloveniji posredno
ali neposredno več kot 50odstotni delež glasovalnih pravic ali več kot 50-odstotni
delež v kapitalu zadevne ECAI.
Kot ustrezno
dokazilo velja izjava borznoposredniške družbe s sedežem v Republiki Sloveniji,
da namerava za namen izračuna kapitalske zahteve za kreditno tveganje
uporabljati bonitetne ocene vlagatelja, podana na obrazcu iz Priloge II tega
sklepa. Ne glede na prejšnji stavek lahko Agencija na podlagi lastnega
poizvedovanja ugotovi, če namerava za namen izračuna kapitalske zahteve za
kreditno tveganje vsaj ena od borznoposredniških družb s sedežem v Republiki
Sloveniji uporabljati bonitetne ocene vlagatelja. Agencija izvede poizvedovanje
iz prejšnjega stavka le, če vlagatelj k zahtevi priloži izjavo o dovoljenju za
poizvedovanje, podano na obrazcu iz Priloge III tega sklepa,
(b)   
izjava o skladnosti metodologij in postopkov skupine ECAI, podana na
obrazcu iz Priloge IV tega sklepa, če se zahteva nanaša na priznanje
primernosti skupine ECAI,
(c)   
izpolnjen enotni osnovni prijavni paket iz Priloge V tega sklepa, ki
mora vključevati dokumentacijo, na podlagi katere je mogoče ugotoviti, ali
metodologija izpolnjuje standarde objektivnosti, neodvisnosti, neprekinjenega
preverjanja in preglednosti, ter dokumentacijo, na podlagi katere je mogoče
ugotoviti, ali bonitetne ocene izpolnjujejo standarda verodostojnosti in
preglednosti. Enotni osnovni prijavni paket in njegove priloge se predložijo v
slovenskem jeziku. Ne glede na prejšnji stavek lahko Agencija v primeru, kadar
vlagatelj ne predloži izpolnjenega enotnega osnovnega prijavnega paketa in/ali
njegovih prilog v slovenskem jeziku, obravnava zahtevo, če presodi, da
slovenskega prevoda izpolnjenega enotnega prijavnega paketa in/ali njegovih
prilog ne potrebuje,
(d)   
fotokopije veljavnih odločb ali drugih listin o priznanju primernosti
vlagatelja za namen izračuna kapitalske zahteve za kreditno tveganje, ki jih
izdajo nadzorni organi držav članic, in pisno dovoljenje vlagatelja, da
posamezni nadzorni organi držav članic, ki se v tem dovoljenju imensko
navedejo, lahko Agenciji na njeno zahtevo posredujejo pridobljene informacije
in njihove ugotovitve v zvezi s priznanjem primernosti vlagatelja za namen
izračuna kapitalske zahteve za kreditno tveganje. Agencija lahko od vlagatelja
zahteva, da ji naknadno predloži overjene slovenske prevode posameznih listin
iz prejšnjega stavka, če presodi, da jih potrebuje,
(e)   
fotokopije veljavnih odločb ali drugih listin o priznanju primernosti
vlagatelja za namen izračuna kapitalske zahteve za kreditno tveganje, ki jih
izdajo nadzorni organi tretjih držav, in pisno dovoljenje vlagatelja, da
posamezni nadzorni organi tretjih držav, ki se v tem dovoljenju imensko
navedejo, lahko Agenciji na njeno zahtevo posredujejo pridobljene informacije
in njihove ugotovitve v zvezi s priznanjem primernosti vlagatelja za namen
izračuna kapitalske zahteve za kreditno tveganje. Agencija lahko od vlagatelja
zahteva, da ji naknadno predloži overjene slovenske prevode posameznih listin
iz prejšnjega stavka, če presodi, da jih potrebuje.
(3) ECAI ali skupina ECAI mora pogoje iz prvega odstavka tega
člena izpolnjevati redno, vseskozi od dneva izdaje odločbe o priznanju
primernosti zadevne ECAI ali skupine ECAI.
(4) Agencija v izreku odločbe o o priznanju primernosti ECAI
ali skupine ECAI določi, katere vrste bonitetnih ocen zadevne ECAI ali skupine
ECAI lahko borznoposredniške družbe s sedežem v Republiki Sloveniji uporabljajo
za namen izračuna kapitalske zahteve za kreditno tveganje.
2.2. Načini priznavanja primernosti ECAI ali skupine ECAI
ter vzporejanja bonitetnih ocen
4. člen
(načini priznavanja primernosti)
(1) Kadar vlagatelj v zahtevi, ki jo je vložil pri Agenciji,
navede, da jo je vložil ali da jo namerava vložiti tudi pri enem ali več drugih
nadzornih organih držav članic, Agencija v roku enega meseca od prejema zahteve
sporoči vlagatelju odločitev, kako bo obravnavala zahtevo:
(a)   
ali bo sama ovrednotila primernost vlagatelja,
(b)   
ali bo sodelovala v skupnem procesu ocenjevanja iz 8. člena tega sklepa
in bo tako odločala o primernosti vlagatelja na podlagi skupnega mnenja,
opredeljenega v drugem odstavku 8. člena tega sklepa, in drugih morebitnih
informacij, ki jih bo pridobila od vlagatelja v skladu s četrtim odstavkom 8.
člena tega sklepa,
(c)   
ali bo priznala primernost vlagatelja posredno, kar pomeni, da bo
priznala primernost na podlagi listine o priznanju primernosti iz točke (d)
drugega odstavka 3. člena tega sklepa ali na podlagi listine, iz katere je
razvidno, da je vlagatelja priznal kot primernega vsaj en nadzorni organ države
članice, in s katero vlagatelj dopolni svojo zahtevo takoj, ko z njo razpolaga.
(2) Določba prvega odstavka tega člena se smiselno uporabi
tudi, kadar vsaj en nadzorni organ države članice, pri katerem je lahko
vlagatelj bodisi institucija bodisi katera koli druga oseba, obvesti Agencijo o
prejemu zahteve za priznanje primernosti iste ECAI ali skupine ECAI, za katero
je zahtevo prejela tudi Agencija.
(3) Ne glede na določbe prvega do tretjega odstavka 3. člena
tega sklepa in prejšnjih odstavkov tega člena Agencija na podlagi zahteve
borznoposredniške družbe, ki v zahtevi izjavi, da bo bonitetne ocene ECAI
uporabljala za namen izračuna kapitalskih zahtev, izda odločbo iz četrtega
odstavka 3. člena tega sklepa tudi, če je zadevna ECAI že uvrščena na seznam iz
34. člena tega sklepa pri nadzornih organih, ki so pristojni za nadzor bank
oziroma investicijskih podjetij v vsaj petih državah članicah.
5. člen
(opredelitev vzporejanja bonitetnih ocen)
Vzporejanje bonitetnih ocen je postopek, v katerem se
povežejo posamezne bonitetne ocene primerne ECAI ali skupine ECAI s stopnjami
kreditne kvalitete iz sklepa o standardiziranem pristopu in/ali iz sklepa o
listinjenju.
6. člen
(načini vzporejanja bonitetnih ocen)
(1) Kadar vlagatelj v zahtevi, ki jo je vložil pri Agenciji,
navede, da jo je vložil ali da jo namerava vložiti tudi pri enem ali več drugih
nadzornih organih držav članic, Agencija v roku enega meseca od prejema zahteve
sporoči vlagatelju odločitev, kako bo vzporedila bonitetne ocene vlagatelja, če
ga bo priznala kot primernega:
(a)   
ali bo sama vzporedila bonitetne ocene vlagatelja v skladu z določbami
četrtega poglavja tega sklepa,
(b)   
ali bo sodelovala v skupnem procesu ocenjevanja iz 8. člena tega sklepa,
in bo tako pri vzporejanju bonitetnih ocen vlagatelja upoštevala vzporeditev iz
skupnega mnenja, opredeljenega v drugem odstavku 8. člena tega sklepa, in druge
morebitne informacije, ki jih bo pridobila od vlagatelja v skladu s četrtim
odstavkom 8. člena tega sklepa,
(c)   
ali bo vzporedila bonitetne ocene vlagatelja posredno, kar pomeni, da bo
bonitetne ocene vlagatelja vzporedila na podlagi vzporeditve bonitetnih ocen
vlagatelja, ki jo izdela drug nadzorni organ države članice.
(2) Določba prvega odstavka tega člena se smiselno uporabi
tudi, kadar vsaj en nadzorni organ države članice, pri katerem je lahko
vlagatelj bodisi institucija bodisi katera koli druga oseba, obvesti Agencijo o
prejemu zahteve za priznanje primernosti iste ECAI ali skupine ECAI, za katero
je zahtevo prejela tudi Agencija.
(3) V primeru iz tretjega odstavka 4. člena tega sklepa
Agencija vzporedi bonitetne ocene na podlagi vzporeditev, ki so jih izdelali
drugi nadzorni organi držav članic.
7. člen
(preverjanje ustreznosti vzporeditve bonitetnih ocen)
(1) Ustreznost prvotne ali poznejše vzporeditve bonitetnih
ocen primerne ECAI ali skupine ECAI Agencija redno preverja.
(2) Kadar Agencija ugotovi, da prvotna ali poznejša
vzporeditev bonitetnih ocen primerne ECAI ali skupine ECAI, ki jo objavlja
Agencija, ni več ustrezna, Agencija ponovno izvede postopek vzporejanja
bonitetnih ocen bodisi v sodelovanju z nadzornimi organi držav članic bodisi
sama, pri čemer upošteva določbe četrtega poglavja tega sklepa.
(3) Kadar nadzorni organ katere koli države članice vzporedi
bonitetne ocene primerne ECAI ali skupine ECAI drugače od vzporeditve, ki jo
objavlja Agencija, lahko Agencija svojo vzporeditev zamenja z vzporeditvijo, ki
jo izdela zadevni nadzorni organ države članice.
8. člen
(skupni proces ocenjevanja)
(1) Kadar je zahteva za priznanje primernosti iste ECAI ali
skupine ECAI vložena pri nadzornih organih različnih držav članic, ki so
pristojni za nadzor nad kreditnimi institucijami, v obdobju enega meseca, se
slednji lahko odločijo za sodelovanje v skupnem procesu ocenjevanja.
(2) Namen skupnega procesa ocenjevanja iz prvega odstavka
tega člena je izdelati skupno mnenje:
(a)   
o primernosti zadevne ECAI ali skupine ECAI in
(b)   
o vzporeditvi bonitetnih ocen zadevne ECAI ali skupine ECAI.
(3) V postopku skupnega procesa ocenjevanja se upoštevajo
določbe veljavnih smernic za priznavanje zunanjih bonitetnih institucij, ki jih
izda Odbor evropskih bančnih nadzornikov.
(4) Sodelovanje Agencije v skupnem procesu ocenjevanja ne
izključuje njene pravice, da od vlagatelja zahteva katere koli dodatne
informacije, če oceni, da jih potrebuje za svojo odločitev v postopku
priznavanja primernosti vlagatelja.
2.3. Razveljavitev odločbe o priznanju primernosti ECAI ali
skupine ECAI
9. člen
(vrsta razveljavitve)
(1) Ob upoštevanju razlogov iz 10. do 13. člena tega sklepa
Agencija razveljavi odločbo o priznanju primernosti ECAI ali skupine ECAI v
celoti ali delno.
(2) V skladu z veljavnimi smernicami za priznavanje zunanjih
bonitetnih institucij, ki jih izda Odbor evropskih bančnih nadzornikov,
Agencija obvesti nadzorne organe drugih držav članic, ki so pristojni za nadzor
nad kreditnimi institucijami, o vsaki razveljavitvi iz prvega odstavka tega
člena.
10. člen
(razlogi za razveljavitev odločbe o priznanju primernosti v
celoti) 
(1) Agencija razveljavi odločbo o priznanju primernosti ECAI
ali skupine ECAI v celoti, kadar:
(a)   
na podlagi lastne ocene ali ocene, izdelane v sodelovanju z nadzornimi
organi držav članic, ugotovi, da zadevna ECAI ali skupina ECAI pri vseh tržnih
segmentih ne izpolnjuje več vseh standardov za priznavanje primernosti iz
tretjega poglavja tega sklepa,
(b)   
nadzorni organ države članice – na podlagi njegovega priznanja
primernosti je v skladu s točko (c) prvega oziroma tretjega odstavka 4. člena
tega sklepa posredno priznala primernost zadevne ECAI ali skupine ECAI –
razveljavi svoje priznanje primernosti zadevne ECAI ali skupine ECAI,
(c)   
zadevna ECAI ali skupina ECAI huje krši določbe o posredovanju
informacij in podatkov Agenciji iz 36. člena tega sklepa.
(2) Agencija lahko razveljavi odločbo o priznanju primernosti
ECAI ali skupine ECAI, če kateri koli nadzorni organ države članice razveljavi
svoje priznanje primernosti zadevne ECAI ali skupine ECAI.
(3) Agencija lahko razveljavi odločbo o priznanju primernosti
ECAI ali skupine ECAI, če zadevna ECAI ali skupina ECAI uporablja priznanje
primernosti v ekonomsko propagandne namene.
11. člen
(razlogi za razveljavitev priznanja primernosti bonitetnih
ocen posameznega tržnega segmenta)
(1) Agencija razveljavi tisti del priznanja primernosti ECAI
ali skupine ECAI, ki se nanaša na tržni segment, za katerega:
(a)   
na podlagi lastne ocene ali ocene, izdelane v sodelovanju z nadzornimi
organi držav članic, ugotovi, da zadevna primerna ECAI ali skupina ECAI ne
izpolnjuje več vseh standardov za priznavanje primernosti iz tretjega poglavja
tega sklepa,
(b)   
nadzorni organ države članice – na podlagi njegovega priznanja
primernosti je v skladu s točko (c) prvega oziroma tretjega odstavka 4. člena
tega sklepa posredno priznala primernost zadevne ECAI ali skupine ECAI –
razveljavi svoje priznanje primernosti.
(2) Agencija lahko razveljavi priznanje primernosti
bonitetnih ocen posameznega tržnega segmenta primerne ECAI ali skupine ECAI, če
kateri koli nadzorni organ države članice razveljavi svoje priznanje
primernosti bonitetnih ocen zadevnega tržnega segmenta ECAI ali skupine ECAI.
12. člen
(razlogi za razveljavitev odločbe o priznanju primernosti
nepooblaščenih bonitetnih ocen)
Agencija razveljavi del odločbe o priznanju primernosti ECAI
ali skupine ECAI, ki se nanaša na nepooblaščene bonitetne ocene, kadar ugotovi:
(a)   
da je kvaliteta teh bonitetnih ocen slabša od kvalitete pooblaščenih
bonitetnih ocen ali
(b)   
da te bonitetne ocene zadevna primerna ECAI ali skupina ECAI uporablja
kot orodje za izsiljevanje ocenjevanih subjektov, ki si pri njej za plačilo ne
dajo izdelati pooblaščenih bonitetnih ocen.
13. člen
(razlogi za razveljavitev odločbe o priznanju primernosti
bonitetnih ocen posamezne podrejene ECAI)
Ne glede na določbe 10. do 12. člena tega sklepa lahko
Agencija razveljavi le tisti del odločbe o priznanju primernosti skupine ECAI,
ki se nanaša na bonitetne ocene podrejene ECAI:
(a)   
ki ne uporablja več enake metodologije in postopkov pri izdelavi,
pregledu in umiku bonitetnih ocen, kot jih uporablja primerna nadrejena ECAI,
(b)   
ki uporablja priznanje primernosti v ekonomskopropagandne namene ali
(c)   
ki uporablja svoje nepooblaščene bonitetne ocene kot orodje za
izsiljevanje ocenjevanih subjektov, ki si pri njej za plačilo ne dajo izdelati
pooblaščenih bonitetnih ocen.
3. STANDARDI ZA PRIZNAVANJE PRIMERNOSTI ECAI ALI SKUPINE ECAI
14. člen
(splošno pravilo pri ovrednotenju primernosti)
Skladnost metodologije s standardi objektivnosti,
neodvisnosti, neprekinjenega preverjanja in preglednosti ter skladnost
bonitetnih ocen s standardoma verodostojnosti in preglednosti se ovrednoti
ločeno po posameznih tržnih segmentih.
3.1. Standardi za metodologijo
15. člen
(standard objektivnosti metodologije)
Metodologija je objektivna, če se uporablja dosledno,
sistematično in trajno ter če temelji na preteklih izkušnjah.
16. člen
(ovrednotenje metodologije z vidika standarda objektivnosti)
Objektivnost metodologije se ovrednoti na podlagi naslednjih
meril:
(a)   
obstoj kvantitativnih listinskih dokazov, ki kažejo na raznolikost
bonitetnih ocen v določenem obdobju in potrjujejo veljavnost metodologije, kot
so na primer matrike prehodov,
(b)   
obstoj procesov za ocenjevanje dejavnikov, ki vplivajo na kreditno
sposobnost ocenjevanih subjektov in finančnih instrumentov, in procesov za
vključevanje teh dejavnikov v zadevno metodologijo,
(c)   
obstoj postopkov, ki zagotavljajo, da se metodologija uporablja dosledno
pri izdelavi vseh bonitetnih ocen znotraj posameznega tržnega segmenta.
17. člen
(standard neodvisnosti metodologije)
Metodologija je neodvisna, če je neodvisna od političnih
vplivov ali omejitev ter ekonomskih pritiskov, ki bi lahko vplivali na
posamezne bonitetne ocene.
18. člen
(ovrednotenje metodologije z vidika standarda neodvisnosti)
(1) Neodvisnost metodologije se ovrednoti na podlagi
naslednjih meril:
(a)   
lastniška in organizacijska struktura ECAI,
(b)   
finančni viri ECAI,
(c)   
struktura zaposlenih in strokovnost ECAI,
(d)   
korporacijsko upravljanje ECAI.
(2) Glede lastniške in organizacijske strukture ECAI je
standard neodvisnosti metodologije izpolnjen, če ima ECAI ustrezne varovalne
mehanizme, ki zagotavljajo, da njeni lastniki ne vplivajo na dejavnost
izdelovanja bonitetnih ocen, in ki preprečujejo, da bi zunanji politični ali
ekonomski pritiski ogrozili objektivnost bonitetnega procesa. Dejavnost
izdelave bonitetnih ocen mora biti funkcionalno in organizacijsko ločena od
ostalih dejavnosti ECAI, ki lahko negativno vplivajo na objektivnost bonitetnih
ocen, kot je na primer dejavnost svetovanja.
(3) Glede finančnih virov ECAI je standard neodvisnosti
metodologije izpolnjen, če so ti dolgoročno stabilni in če ima ECAI
vzpostavljene ustrezne varovalne mehanizme, ki zagotavljajo, da je ECAI
neodvisna od svojih glavnih strank, ki lahko negativno vplivajo na objektivnost
bonitetnih ocen.
(4) Glede strukture zaposlenih in strokovnosti ECAI je
standard neodvisnosti metodologije izpolnjen, če imajo zaposleni v ECAI znanja
in izkušnje, ki so potrebne za izvajanje posameznih nalog, na primer da ima
vedno vsaj ena oseba, ki je vključena v bonitetni proces, najmanj tri leta
delovnih izkušenj na delovnem mestu bonitetnega analitika ali na primerljivem
delovnem mestu. Zagotovljeno mora biti zadostno število zaposlenih za dosledno
izdelavo bonitetnih ocen in za vzdrževanje rednih stikov z ocenjevanimi
subjekti, če slednji predstavljajo enega izmed vhodnih podatkov metodologije.
(5) Glede korporacijskega upravljanja ECAI je standard
neodvisnosti metodologije izpolnjen, če je:
(a)   
zagotovljeno redno notranje revidiranje,
(b)   
zagotovljena integriteta bonitetnega procesa z ustreznimi pisnimi akti,
v katerih so opredeljeni notranji postopki, pravila vodenja, cenovna politika
in notranji kodeks ravnanja,
(c)   
zagotovljeno razkritje okoliščin, v katerih je ali bi lahko prišlo do
nasprotij interesov, in obstoj mehanizmov za prepoznavanje dejanskih ter
potencialnih nasprotij interesov, njihovo preprečevanje, upravljanje in
odpravljanje.
19. člen
(standard neprekinjenega preverjanja metodologije)
Standard neprekinjenega preverjanja metodologije je
izpolnjen, če so bonitetne ocene predmet rednih pregledov in se odzivajo na
spremembe finančnih pogojev. Pregledi morajo biti izvedeni po vsakem
pomembnejšem dogodku, katerega vpliv lahko povzroči spremembo bonitetne ocene
že ocenjenega subjekta, in najmanj enkrat na leto.
20. člen
(ovrednotenje metodologije z vidika standarda neprekinjenega
preverjanja)
(1) Standard neprekinjenega preverjanja metodologije se
ovrednoti na podlagi naslednjih meril:
(a)   
testiranje pravilnosti bonitetnih ocen za nazaj,
(b)   
notranji redni pregledi bonitetnih ocen,
(c)   
obseg stikov z višjim vodstvom ocenjevanih subjektov,
(d)   
sprotno informiranje Agencije o pomembnih spremembah v metodologiji.
(2) Glede testiranja pravilnosti bonitetnih ocen za nazaj je
standard neprekinjenega preverjanja metodologije izpolnjen, če se testiranje
pravilnosti bonitetnih ocen za nazaj izvaja že najmanj eno leto, in sicer
ločeno po posameznih tržnih segmentih.
(3) Glede notranjih rednih pregledov bonitetnih ocen je
standard neprekinjenega preverjanja metodologije izpolnjen, če so vzpostavljeni
postopki, ki zanesljivo zaznavajo spremembe notranjih in zunanjih dejavnikov
vsakega ocenjevanega subjekta, in če se ob vseh večjih spremembah katerega koli
dejavnika, ki vpliva na poslovanje ocenjevanega subjekta, ponovno izdela
bonitetna ocena zadevnega subjekta. Vsaka bonitetna ocena mora biti pregledana
v okviru rednega pregleda, ki se mora izvesti najmanj enkrat na leto, ne glede
na to, ali je bila v vmesnem obdobju med rednima pregledoma bonitetna ocena že
popravljena zaradi večje spremembe katerega koli dejavnika, ki vpliva na
poslovanje ocenjevanega subjekta.
(4) Glede obsega stikov z višjim vodstvom ocenjevanih
subjektov je standard neprekinjenega preverjanja metodologije izpolnjen, če je
zagotovljeno, da Agencija kadar koli na zahtevo pridobi informacijo o obsegu
stikov z višjim vodstvom ocenjevanih subjektov, vsebovano v poročilu o rednem
pregledu, ki mora biti v skladu s tretjim odstavkom tega člena izveden najmanj
enkrat na leto.
(5) Glede sprotnega informiranja Agencije o pomembnih
spremembah v metodologiji je standard neprekinjenega preverjanja metodologije
izpolnjen, če je zagotovljeno, da je Agencija obveščena sproti o vsakem
dogodku, ki povzroči spremembo podatka, navedenega v izpolnjenem enotnem
osnovnem prijavnem paketu iz točke (c) drugega odstavka 3. člena tega sklepa.
21. člen
(standard preglednosti metodologije)
Metodologija je pregledna, če so osnovna načela metodologije
javno dostopna in je s tem omogočeno, da potencialni uporabniki bonitetnih ocen
sami presodijo ustreznost njihove izdelave.
22. člen
(ovrednotenje metodologije z vidika standarda preglednosti)
(1) Preglednost metodologije se ovrednoti na podlagi
naslednjih meril:
(a)   
obseg podatkov o metodologiji, ki so dostopni javnosti, in
(b)   
način objavljanja teh podatkov.
(2) Glede podatkov o metodologiji, ki so dostopni javnosti,
je standard preglednosti metodologije izpolnjen, če ti vključujejo najmanj
opredelitev posameznih kategorij bonitetnih ocen, podan na razumljiv način, in
sprotno razkrivanje vseh pomembnih sprememb v metodologiji, ki so posledica
dogodkov iz petega odstavka 20. člena tega sklepa.
(3) Glede načina objavljanja podatkov je standard
preglednosti metodologije izpolnjen, če vlagatelj uporablja ustrezne metode
razkrivanja podatkov, kot sta na primer objava na javno dostopnih spletnih
straneh ECAI ali objava v brezplačnih publikacijah ECAI.
3.2. Standarda za bonitetne ocene
23. člen
(standard verodostojnosti bonitetnih ocen)
Bonitetne ocene so verodostojne, če so na trgu sprejete kot
verodostojne in zanesljive.
24. člen
(ovrednotenje bonitetnih ocen z vidika standarda
verodostojnosti)
(1) Verodostojnost bonitetnih ocen se ovrednoti zlasti na
podlagi naslednjih meril:
(a)   
tržni delež ECAI pri izdelovanju bonitetnih ocen posameznega tržnega
segmenta,
(b)   
delež prihodkov ECAI iz dejavnosti izdelovanja bonitetnih ocen
posameznega tržnega segmenta v celotnih prihodkih,
(c)   
povezava med cenovno politiko ECAI in njenimi bonitetnimi ocenami,
(d)   
informacija, da vsaj dve kreditni instituciji uporabljata ali nameravata
uporabljati bonitetne ocene posameznega tržnega segmenta za namen izdaje
dolžniških vrednostnih papirjev in/ali za namen ocenjevanja kreditnega
tveganja.
(2) Bonitetne ocene finančnih instrumentov v listinjenju se
ovrednotijo kot verodostojne le, če ECAI dokaže svoje sposobnosti na tem
področju, ki se lahko utemeljijo na podlagi velikega in stabilnega tržnega
deleža.
25. člen
(standard preglednosti bonitetnih ocen)
Bonitetne ocene so pregledne, če so dostopne sproti, in sicer
vsem borznoposredniškim družbam po enakih ekonomskih pogojih za namen izračuna
kapitalske zahteve za kreditno tveganje.
26. člen
(ovrednotenje bonitetnih ocen z vidika standarda
preglednosti)
(1) Preglednost bonitetnih ocen se ovrednoti na podlagi
naslednjih meril:
(a)   
ažurnost dostopa borznoposredniških družb do bonitetnih ocen,
(b)   
uporaba instrumentov cenovne politike.
(2) Glede ažurnosti dostopa borznoposredniških družb do
bonitetnih ocen je standard preglednosti bonitetnih ocen izpolnjen:
(a)   
če je vsaka posamezna bonitetna ocena ECAI, ki svojim strankam ne
zaračunava dostopa do bonitetnih ocen, dostopna takoj, ko je izdelana ali
popravljena, vsem borznoposredniškim družbam za namen izračuna kapitalske
zahteve za kreditno tveganje ali
(b)   
če je vsaka posamezna bonitetna ocena ECAI, ki svojim strankam
zaračunava dostop do bonitetnih ocen, dostopna takoj, ko je izdelana ali
popravljena, vsem borznoposredniškim družbam za namen izračuna kapitalske
zahteve za kreditno tveganje, ki so naročniki dostopa do bonitetnih ocen
zadevne ECAI.
(3) Glede uporabe instrumentov cenovne politike je standard
preglednosti bonitetnih ocen izpolnjen, če ECAI ne uporablja instrumentov
cenovne diskriminacije, kot je na primer instrument dumpinških cen.
(4) Ne glede na določbi drugega in tretjega odstavka tega
člena se bonitetne ocene finančnih instrumentov v listinjenju ovrednotijo kot
pregledne le, če so dostopne javnosti in če so vključene v matrike prehodov.
4. POTEK IN MERILA ZA VZPOREJANJE BONITETNIH OCEN PRIMERNE
ECAI ALI SKUPINE ECAI
4.1. Vzporejanje bonitetnih ocen za namen izračuna
kapitalske zahteve za kreditno tveganje po standardiziranem pristopu
27. člen
(merila za vzporejanje osnovnih bonitetnih ocen)
Pri vzporejanju osnovnih bonitetnih ocen za namen izračuna
kapitalske zahteve za kreditno tveganje po standardiziranem pristopu Agencija
upošteva triletno kumulativno stopnjo neplačila (v nadaljevanju: triletna CDR)
in druge informacije, navedene v pododdelkih C.I, C.III in C.IV Priloge V tega
sklepa.
28. člen
(vzporejanje dolgoročnih osnovnih bonitetnih ocen)
(1) Osnovo za vzporejanje dolgoročnih osnovnih bonitetnih
ocen predstavljata:
(a)   
primerjava dejanskega ali pričakovanega desetletnega povprečja triletne
CDR vseh ocenjenih oseb, ki opravljajo pridobitno dejavnost, in/ali njihovih
nestrukturiranih finančnih instrumentov, katerim je bila podeljena enaka
dolgoročna osnovna bonitetna ocena vlagatelja, z dolgoročno referenčno triletno
CDR posamezne stopnje kreditne kvalitete iz Tabele 1 tega odstavka in
(b)   
primerjava dveh najnovejših triletnih CDR vseh ocenjenih oseb, ki
opravljajo pridobitno dejavnost, in/ali njihovih nestrukturiranih finančnih
instrumentov, katerim je bila podeljena enaka dolgoročna osnovna bonitetna
ocena vlagatelja, s stopnjo opazovanja in sprožitve posamezne stopnje kreditne
kvalitete iz Tabele 2 tega odstavka.
Tabela 1: Dolgoročna referenčna
triletna CDR posamezne stopnje kreditne kvalitete


Stopnja kreditne kvalitete

1

2

3

4

5


Dolgoročna referenčna triletna CDR

0,10%

0,25%

1,00%

7,50%

20,00%


Tabela 2: Stopnja opazovanja in
stopnja sprožitve posamezne stopnje kreditne kvalitete


Stopnja kreditne kvalitete

1

2

3

4

5


Stopnja opazovanja

0,8%

1,0%

2,4%

11,0%

28,6%


Stopnja sprožitve

1,2%

1,3%

3,0%

12,4%

35,0%


(2) Agencija najprej vzporedi dolgoročne osnovne bonitetne
ocene na podlagi primerjave dejanskega ali pričakovanega desetletnega povprečja
triletne CDR posamezne dolgoročne osnovne bonitetne ocene z dolgoročnimi
referenčnimi triletnimi CDR iz Tabele 1 prvega odstavka tega člena. Ustreznost
dobljene vzporeditve se nato preveri s stopnjo opazovanja in sprožitve
posamezne stopnje kreditne kvalitete iz Tabele 2 prvega odstavka tega člena, in
sicer:
(a)   
če je najnovejša triletna CDR določene dolgoročne osnovne bonitetne
ocene nad stopnjo opazovanja, ki v skladu s Tabelo 2 prvega odstavka tega člena
pripada stopnji kreditne kvalitete, s katero je vzporejena zadevna dolgoročna
osnovna bonitetna ocena, Agencija prerazporedi zadevno dolgoročno osnovno
bonitetno oceno v manj ugodno stopnjo kreditne kvalitete le, če ugotovi, da so
višje stopnje neplačil posledica slabše kakovosti bonitetnih ocen vlagatelja
glede na bonitetne ocene primerljivih ECAI,
(b)   
če sta dve najnovejši triletni CDR določene dolgoročne osnovne bonitetne
ocene nad stopnjo sprožitve, ki v skladu s Tabelo 2 prvega odstavka tega člena
pripada stopnji kreditne kvalitete, s katero je vzporejena zadevna dolgoročna
osnovna bonitetna ocena, Agencija praviloma prerazporedi zadevno dolgoročno
osnovno bonitetno oceno v manj ugodno stopnjo kreditne kvalitete.
(3) V končni vzporeditvi dolgoročnih osnovnih bonitetnih ocen
Agencija poleg vzporeditve na podlagi triletne CDR upošteva tudi druge
informacije, navedene v pododdelku C.I Priloge V tega sklepa.
29. člen
(vzporejanje kratkoročnih osnovnih bonitetnih ocen)
Agencija vzporedi kratkoročne osnovne bonitetne ocene na
podlagi končne vzporeditve dolgoročnih osnovnih bonitetnih ocen iz tretjega
odstavka 28. člena tega sklepa in informacije vlagatelja o njegovi lastni
vzporeditvi kratkoročnih osnovnih bonitetnih ocen z dolgoročnimi osnovnimi
bonitetnimi ocenami, ki jo mora podati v skladu s točko C.IV.1 Priloge V tega
sklepa.
30. člen
(vzporejanje primernih bonitetnih ocen investicijskih
skladov)
(1) Agencija vzporedi primerne bonitetne ocene investicijskih
skladov na podlagi končne vzporeditve dolgoročnih osnovnih bonitetnih ocen iz
tretjega odstavka 28. člena tega sklepa in informacije vlagatelja o njegovi
lastni vzporeditvi primernih bonitetnih ocen investicijskih skladov z
dolgoročnimi osnovnimi bonitetnimi ocenami, ki jo mora podati v skladu s točko
C.III.8 Priloge V tega sklepa.
(2) Primerne bonitetne ocene investicijskih skladov iz prvega
odstavka tega člena so tiste vrste bonitetnih ocen dolžniških investicijskih
skladov, ki v glavnem upoštevajo kreditno kvaliteto posameznih naložb
investicijskega sklada, medtem ko druge dejavnike, kot so na primer kvaliteta
upravljanja sklada, občutljivost sklada za spremembe tržnih pogojev, stopnja
razpršenosti naložb sklada, usklajevanje ročnosti naložb in obveznosti sklada,
upoštevajo le delno.
4.2. Vzporejanje bonitetnih ocen za namen izračuna
kapitalske zahteve za kreditno tveganje pri listinjenju
31. člen
(vzporejanje bonitetnih ocen finančnih instrumentov v
listinjenju)
Agencija vzporedi bonitetne ocene za namen izračuna
kapitalske zahteve za kreditno tveganje pri listinjenju v skladu z
vzporeditvijo bonitetnih ocen strukturiranih financ iz 32. in 33. člena tega
sklepa.
32. člen
(vzporejanje dolgoročnih bonitetnih ocen strukturiranih
financ)
(1) Pri vzporejanju dolgoročnih bonitetnih ocen
strukturiranih financ Agencija upošteva kvantitativne in kvalitativne
informacije, navedene v pododdelkih C.II in C.IV Priloge V tega sklepa.
(2) Informacije iz prvega odstavka tega člena, ki jih
vlagatelj posreduje v okviru enotnega osnovnega prijavnega paketa iz točke (c)
drugega odstavka 3. člena tega sklepa, se primerjajo z zadevnimi podatki
vodilnih ECAI na področju ocenjevanja strukturiranih financ (v nadaljevanju:
vodilne ECAI).
(3) Na podlagi primerjave iz drugega odstavka tega člena in
ob upoštevanju mnenja nadzornih organov različnih držav o vzporeditvi
dolgoročnih bonitetnih ocen strukturiranih financ vodilnih ECAI, Agencija
vzporedi dolgoročne bonitetne ocene strukturiranih financ vlagatelja.
33. člen
(vzporejanje kratkoročnih bonitetnih ocen strukturiranih
financ)
Agencija vzporedi kratkoročne bonitetne ocene strukturiranih
financ na podlagi vzporeditve dolgoročnih bonitetnih ocen strukturiranih financ
in informacije vlagatelja o njegovi lastni vzporeditvi kratkoročnih bonitetnih
ocen strukturiranih financ z dolgoročnimi bonitetnimi ocenami strukturiranih
financ, ki jo mora podati v skladu s točko C.IV.2 Priloge V tega sklepa.
5. OBJAVLJANJE PRIMERNIH ECAI
34. člen
(način objavljanja)
(1) Seznam primernih posameznih ECAI in skupin ECAI Agencija
objavlja na svoji spletni strani.
(2) Agencija primerno ECAI ali skupino ECAI uvrsti na seznam
nemudoma po izdaji odločbe o priznanju primernosti.
(3) Agencija izbriše zadevno ECAI ali skupino ECAI s seznama
nemudoma po izdaji odločbe o razveljavitvi priznanja primernosti. Če Agencija
le delno razveljavi priznanje primernosti, nemudoma po izdaji odločbe o delni
razveljavitvi popravi na seznamu le podatke, na katere se delna razveljavitev
nanaša.
(4) Agencija seznam nemudoma ustrezno popravi, če ponovno
vzporedi ali zamenja vzporeditev bonitetnih ocen primerne ECAI ali skupine
ECAI.
35. člen
(vsebina objave)
Seznam primernih ECAI iz prvega odstavka 34. člena tega
sklepa vsebuje naslednje podatke:
(a)   
firma primerne ECAI in vseh njenih primernih podrejenih ECAI,
(b)   
način priznavanja primernosti,
(c)   
navedba tržnih segmentov, na katere se nanaša priznanje primernosti,
(d)   
navedba tistih kategorij izpostavljenosti iz 4. člena sklepa o
standardiziranem pristopu, pri katerih lahko borznoposredniške družbe s sedežem
v Republiki Sloveniji uporabljajo bonitetne ocene primerne ECAI ali njene
skupine ECAI,
(e)   
navedba oznak primernih bonitetnih ocen in njihove vzporeditve s
stopnjami kreditne kvalitete iz sklepa o standardiziranem pristopu in/ali iz
sklepa o listinjenju,
(f)    
navedba, ali borznoposredniške družbe s sedežem v Republiki Sloveniji
lahko uporabljajo nepooblaščene bonitetne ocene primerne ECAI in/ali njene
skupine ECAI.
6. POSREDOVANJE INFORMACIJ IN PODATKOV AGENCIJI
36. člen
(posredovanje informacij in podatkov)
(1) Primerna ECAI ali skupina ECAI mora Agenciji posredovati:
(a)   
informacije o pomembnih spremembah v metodologiji v skladu s petim
odstavkom 20. člena tega sklepa,
(b)   
podatke o triletni CDR posameznega tržnega segmenta, izračunani za
preteklo koledarsko leto, in sicer najpozneje do konca tekočega koledarskega
leta,
(c)   
enotni osnovni prijavni paket iz Priloge V tega sklepa, in sicer vsakih
pet let po njegovi prvi predložitvi za namen ponovnega celotnega rednega
pregleda primernosti vlagatelja,
(d)   
druge informacije na zahtevo Agencije.
(2) Prvi odstavek tega člena se ne uporablja za primerne
ECAI, ki jih je Agencija priznala na podlagi tretjega odstavka 4. člena tega
sklepa.

Priloga
I: Zahteva za priznanje primernosti
Priloga
II: Izjava o nameri uporabe bonitetnih ocen
Priloga
III: Izjava o dovoljenju za poizvedovanje
Priloga
IV: Izjava o skladnosti metodologij in postopkov skupine ECAI
Priloga
V: Enotni osnovni prijavni paket

Sklep o priznavanju zunanjih bonitetnih
institucij za borznoposredniške družbe (Uradni list RS, št. 106/07) vsebuje naslednjo končno določbo:
»7. KONČNA DOLOČBA
37. člen
(uveljavitev in začetek
uporabe sklepa)
Ta sklep začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2008.«.

Sklep o spremembah in dopolnitvah Sklepa o
priznavanju zunanjih bonitetnih institucij za borznoposredniške družbe (Uradni
list RS, št. 74/09) vsebuje naslednjo končno določbo:
»11. člen
Ta sklep začne veljati osmi dan po objavi v Uradnem listu
Republike Slovenije.«.