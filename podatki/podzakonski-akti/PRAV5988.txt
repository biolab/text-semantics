I. SPLOŠNI DOLOČBI
1. člen
Ta pravilnik določa pogoje glede prostorov,
opreme in kadrov za izvajanje veterinarske dejavnosti dezinfekcije,
dezinsekcije in deratizacije (v nadaljnjem besedilu: DDD) v objektih za rejo in
bivanje živali ter drugih objektih (klavnice, predelovalnice mesa, mleka,
mešalnice krmil, zbiralnice živalskih trupel in odpadkov ipd.) in transportnih
sredstev za živali zaradi preprečevanja širjenja kužnih bolezni živali.
2. člen
DDD zaradi preprečevanja širjenja kužnih
bolezni živali lahko izvajajo veterinarske organizacije, druge organizacije in
Nacionalni veterinarski inštitut (v nadaljnjem besedilu: organizacije), ki izpolnjujejo
pogoje iz tega pravilnika, na podlagi koncesije, ki jo dodeli Veterinarska
uprava Republike Slovenije (v nadaljnjem besedilu: VURS) v skladu z zakonom, ki
ureja veterinarstvo.
II. PROSTORI
3. člen
(1) Za izvajanje DDD mora imeti
organizacija naslednje prostore:
1.    
prostor z ustrezno pisarniško opremo;
2.    
garderobo s tušem in WC;
3.    
prostor za shranjevanje sredstev za DDD;
4.    
prostor ali zaščiteno mesto za pripravo raztopin, emulzij ali vab;
5.    
prostor ali posebno zavarovano mesto za shranjevanje nevarnih kemikalij;
6.    
prostor ali zaščiteno mesto za začasno skladiščenje ostankov sredstev,
embalaže in drugih materialov, uporabljenih pri izvajanju DDD.
(2) Če organizacija izvaja
dezinfekcijo prevoznih sredstev, mora imeti:
1.    
nepropustno ploščad (beton, asfalt ipd.) s priključkom na vodovod ter z
odtokom v zaprt kanalizacijski sistem oziroma septično jamo, kjer je mogoče
odplake nevtralizirati;
2.    
če opravlja tudi čiščenje vozil, mora imeti mesto (gnojišče) ali vsebnik
(kontejner) za shranjevanje gnoja, nastilja in odpadkov.
III. OPREMA IN SREDSTVA ZA IZVAJANJE DDD
4. člen
Za izvajanje DDD mora imeti organizacija
najmanj:
a)  opremo in pripomočke:
1. 
posode za pripravo raztopin, emulzij ali vab;
2. 
tlačno brizgalko z razpršilci;
3. 
aparat za mikrorazprševanje – generatorje megle;
4. 
motorno škropilnico;
5. 
električno škropilnico z zvišanim pritiskom in vročo vodo ter dozatorjem razkužila;
6. 
(črtana);
7. 
natančno tehtnico, menzure in druge umerjene merilne posode za pripravo
raztopin;
8. 
torbe za prenašanje in prevoz deratizacijskih vab;
9. 
prevozno sredstvo;
10.  
opremo za prvo pomoč z ustreznimi antidoti;
b)  sredstva za osebno zaščito:
1. 
delovno obleko, obutev;
2. 
ščitnike za obraz;
3. 
zaščitne rokavice;
4. 
maske z ustreznimi filtri;
5. 
plastične rokavice in obutev za enkratno uporabo;
c)  sredstva za zaščito
prostorov in okolja:
1. 
opozorilne letake in obvestila o izvajanju DDD;
2. 
plastične folije;
3. 
ročni gasilni aparat;
4. 
posodo za zbiranje ostankov vab in živalskih trupel;
5. 
sredstva za dekontaminacijo.
IV. KADRI IN NJIHOVA STROKOVNA USPOSOBLJENOST
5. člen
(1) Izvajanje DDD dejavnosti vodijo
doktorji veterinarske medicine.
(2) Dela opravljajo veterinarji in
veterinarski pomočniki (veterinarski tehnik, kmetijsko-živinorejski tehnik in
drugi pomožni delavci), usposobljeni za izvajanje DDD.
(3) Organizacija, ki uporablja zelo
strupene kemikalije v skladu s predpisom, ki ureja kemikalije in biocide, mora
pri izvajanju del zagotoviti prisotnost veterinarja oziroma zdravnika.
6. člen
(1) Osebe iz drugega odstavka
prejšnjega člena se morajo usposobiti in opraviti preverjanje znanja v skladu s
programom, ki je kot Priloga sestavni del tega pravilnika.
(2) Usposabljanje se opravlja na
tečajih v obliki predavanj in praktičnih prikazov, ki jih organizira
Veterinarska fakulteta Univerze v Ljubljani oziroma druga fizična ali pravna
oseba, ki ima za to usposobljene strokovnjake, kar oceni VURS. Tečaji se
organizirajo glede na stopnjo in vrsto izobrazbe kandidatov. Izpopolnjevanje
lahko izvajajo le strokovnjaki z univerzitetno izobrazbo in znanjem s tega
področja.
(3) Tečaj traja 16 ur, od katerih je
najmanj pet ur praktičnih vaj in demonstracij.
(4) Po končanem usposabljanju se
opravi preverjanje znanja s pisnim in ustnim izpitom, o katerem izda
organizator potrdilo.
(5) Osebe iz prvega odstavka tega
člena so dolžne izpopolnjevati svoje znanje najmanj vsakih pet let na način iz
drugega odstavka tega člena.
V. POSEBNE ZAHTEVE
7. člen
(1) Organizacija mora naročnika pred
začetkom seznaniti s potekom dela, z morebitnimi nevarnostmi za ljudi, živali
in okolje, varnostnimi ukrepi in časom trajanja del oziroma nevarnosti.
(2) Za izvajanje DDD se lahko
uporabljajo samo sredstva, ki izpolnjujejo pogoje iz predpisa, ki ureja
kemikalije in biocide.
(3) Izvajalci morajo zagotoviti, da
pri uporabi in ravnanju z nevarnimi kemikalijami ne ogrožajo svojega in zdravja
drugih ljudi.
VI. EVIDENCE
8. člen
Organizacije morajo voditi evidence o
opravljenih postopkih ter o nabavi in porabi sredstev za DDD.
VI.A) POSTOPEK UGOTAVLJANJA POGOJEV
8.a člen
(1) Postopek ugotavljanja izpolnjevanja
pogojev se začne na zahtevo organizacije.
(2) Za ugotovitev izpolnjevanja pogojev iz
tega pravilnika imenuje generalni direktor VURS s sklepom tričlansko komisijo.
(3) Komisija iz prejšnjega odstavka opravi
ogled prostorov, opreme in sredstev za izvajanje DDD iz tega pravilnika,
preveri izpolnjevanje kadrovskih pogojev ter poda mnenje glede vloženega
zahtevka, kar je podlaga za izdajo odločbe generalnega direktorja VURS o
izpolnjevanju predpisanih pogojev.
VII. NADZOR
9. člen
Nadzor nad organizacijami, ki izvajajo DDD
po tem pravilniku, opravljajo uradni veterinarji za inšpekcijski nadzor.

Priloga:
Program izpopolnjevanja znanja s področja DDD

Pravilnik o pogojih za izvajanje veterinarske
dejavnosti dezinfekcije, dezinsekcije in deratizacije (Uradni list RS, št. 72/04)
vsebuje naslednjo prehodno in končni določbi:
»VIII. PREHODNA IN KONČNI DOLOČBI
10. člen
Organizacije, ki opravljajo dejavnost DDD,
se morajo uskladiti s tem pravilnikom v enem letu po njegovi uveljavitvi.
11. člen
Z dnem uveljavitve tega pravilnika se
preneha uporabljati Pravilnik o pogojih, ki jih morajo izpolnjevati
organizacije združenega dela za opravljanje dezinfekcije, dezinsekcije in
deratizacije (Uradni list SFRJ, št. 22/88 in Uradni list RS, št. 82/94- ZVet in
33/01-ZVet-1).
12. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah pravilnika o pogojih
za izvajanje veterinarske dejavnosti dezinfekcije, dezinsekcije in deratizacije
(Uradni list RS, št. 83/04) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o pogojih za izvajanje veterinarske dejavnosti dezinfekcije, dezinsekcije
in deratizacije (Uradni list RS, št. 138/04) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.