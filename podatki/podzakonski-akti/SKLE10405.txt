1. člen
(splošna določba)
Ta sklep določa podrobnejše pogoje za pridobitev in preizkus
strokovnega znanja ter sposobnosti, ki so v skladu s 1. točko tretjega odstavka
561. člena Zakona o zavarovalništvu (Uradni list RS, št. 93/15 in
9/19; v nadaljnjem besedilu: ZZavar-1) potrebni za pridobitev dovoljenja za
opravljanje poslov zavarovalnega zastopanja oziroma posredovanja, in sicer:
vsebino in obseg strokovnega znanja, potrebnega za opravljanje poslov
zavarovalnega zastopanja ali zavarovalnega posredovanja, način preizkusa
zahtevanega znanja, izvajalca preizkusa in način izvajanja tega javnega
pooblastila pri izvajalcu preizkusa.
2. člen
(vsebina in obseg potrebnega strokovnega znanja za
zavarovalno zastopanje)
(1) Šteje se, da oseba izpolnjuje pogoje glede vsebine
in obsega strokovnega znanja, ki je potrebno za pridobitev dovoljenja za
opravljanje poslov zavarovalnega zastopanja, če ima končano najmanj
srednješolsko izobrazbo V. ravni, to je, da ima zaključen štiri oziroma
petletni program srednje tehniškega izobraževanja, drugega srednjega
strokovnega izobraževanja ali srednjega splošnega izobraževanja, in izkaže
ustrezno znanje z naslednjih področij: 
1.     
finančno področje; 
2.     
zavarovalno-pravne osnove; 
3.     
premoženjska zavarovanja; 
4.     
zavarovalni naložbeni produkti; 
5.     
življenjska zavarovanja; 
6.     
pozavarovanje; 
7.     
trženje zavarovanj in pozavarovanj, varstvo potrošnikov in poslovna
etika; 
8.     
preprečevanje pranja denarja in financiranja terorizma na področju
zavarovalništva. 
(2) Obseg strokovnega znanja s finančnega področja
zajema najmanj osnovna znanja o: 
-       
denarnih in finančnih instrumentih; 
-       
udeležencih na finančnih trgih; 
-       
delovanju finančnih trgov. 
(3) Obseg strokovnega znanja s področja zavarovalno-pravnih
osnov zajema najmanj poznavanje osnovnih zavarovalnih pojmov in pravnih ter
ekonomskih vidikov zavarovalne pogodbe. 
(4) Obseg strokovnega znanja s področja premoženjskih
zavarovanj zajema najmanj poznavanje: 
a)    
osnov o zavarovalnih vrstah premoženjskih zavarovanj, kot jih
opredeljuje vsakokrat veljavni zakon o zavarovalništvu in tudi splošna vedenja
ter posebna znanja o nezgodnih in zdravstvenih zavarovanjih; 
b)    
splošnih in posebnih pogojev premoženjskih zavarovanj, vključno z
dodatnimi tveganji, če jih taka zavarovanja krijejo; načel in sistema
zdravstvenih zavarovanj, kot jih opredeljuje zakon, ki ureja zdravstveno
varstvo in zdravstveno zavarovanje, s poudarkom na prostovoljnih zdravstvenih
zavarovanjih. 
(5) Obseg strokovnega znanja s področja življenjskih
zavarovanj z naložbenim tveganjem (21. točka drugega odstavka 7. člena
ZZavar-1) zajema najmanj poznavanje: 
a)    
zavarovalnih naložbenih produktov, vključno s splošnimi pogoji in neto
premijami ter po potrebi zajamčenimi in nezajamčenimi prejemki; 
b)    
prednosti in slabosti posameznih naložbenih možnosti za zavarovalce; 
c)    
finančnih tveganj, ki jih nosijo zavarovalci; 
d)    
zavarovanj, ki krijejo življenjska tveganja in drugih varčevalnih
produktov; 
e)    
zavarovalnega trga in trga varčevalnih produktov. 
(6) Obseg strokovnega znanja s področja življenjskih
zavarovanj, uvrščenih v zavarovalne vrste od 19. do 24. točke drugega
odstavka 7. člena ZZavar-1, razen življenjskih zavarovanj iz prejšnjega
odstavka, zajema najmanj poznavanje: 
a)    
osnov teh zavarovanj, vključno s splošnimi in posebnimi pogoji za
dodatna tveganja, če jih taka zavarovanja krijejo in podatki o zajamčenih
prejemkih; 
b)    
osnov o zavarovanjih iz skupine življenjskih zavarovanj, kot jih
opredeljuje vsakokrat veljavni zakon o zavarovalništvu in posebna znanja v
okviru teh zavarovalnih vrst; 
c)    
načel in sistema pokojninskih zavarovanj vključno z naložbeno politiko
življenjskega cikla, kot jih opredeljuje zakon, ki ureja pokojninsko in
invalidsko zavarovanje, s poudarkom na prostovoljnih dodatnih pokojninskih
zavarovanjih; 
d)    
organizacije in prejemkov, ki jih zagotavlja pokojninski sistem. 
(7) Obseg strokovnega znanja s področja pozavarovanja
zajema najmanj poznavanje osnov pozavarovanja in načinov pozavarovanja. 
(8) Obseg strokovnega znanja s področja trženja
zavarovanj, trženja pozavarovanj, varstva potrošnikov in poslovne etike ter
varovanja osebnih podatkov zajema najmanj poznavanje: 
a)    
veljavne zakonodaje na področju distribucije zavarovalnih produktov, kot
so predpisi o varstvu potrošnikov, ustrezni davčni predpisi ter ustrezni
predpisi o socialnem varstvu in delovnem pravu, v obsegu, kot je določen v
drugem odstavku 564. člena ZZavar-1; 
b)    
obravnavanja zahtev zavarovalcev, zavarovancev in drugih upravičencev iz
zavarovalnih pogodb; 
c)    
obravnavanja pritožb zavarovalcev, zavarovancev in drugih upravičencev
iz zavarovalnih pogodb; 
d)    
ocenjevanja potreb stranke; 
e)    
pogodbenih razmerij, zavarovalnega trga in njegovih udeležencev; 
f)     
pravnega statusa zavarovalnih zastopnikov in posrednikov, profila
zavarovalnega zastopnika in posrednika; 
g)    
posebnosti zastopanja in posredovanja pri sklepanju zavarovalnih pogodb,
med drugim tudi o bistvenih obveznostih pozavarovanca in pozavarovatelja; 
h)    
standardov poslovne etike; 
i)      
upravljanja navzkrižja interesov; 
j)      
veljavne zakonodaje s področja varovanja osebnih podatkov. 
(9) Obseg strokovnega znanja s področja preprečevanja
pranja denarja in financiranja terorizma na področju zavarovalništva zajema
najmanj osnovno poznavanje: 
a)    
določb zakona, ki ureja preprečevanje pranja denarja in financiranja
terorizma; 
b)    
predpisov, ki so izdani na podlagi zakona iz prejšnje točke, v delu, ki
se nanaša na zavarovalnice ter zavarovalno zastopniške in zavarovalno
posredniške družbe, kakor tudi na poznavanje indikatorjev, sprejetih za
zavarovalnice.
3. člen
(vsebina in obseg potrebnega strokovnega znanja za
zavarovalno posredovanje)
Šteje se, da oseba izpolnjuje pogoje glede vsebine in obsega
strokovnega znanja, ki je potrebno za pridobitev dovoljenja za opravljanje
poslov zavarovalnega posredovanja, če ima zaključeno najmanj srednješolsko
izobrazbo V. ravni, to je, da ima zaključen štiri oziroma petletni program
srednje tehniškega izobraževanja, drugega strokovnega izobraževanja ali
splošnega izobraževanja, če izkaže ustrezno znanje s področij, navedenih v
2. členu tega sklepa, in če izkaže tudi naslednja praktična znanja,
sposobnosti oziroma veščine, ki se odražajo v tem, da zna:
1.     
za zavarovalca izdelati primerno analizo tveganj in predlagati primerna
zavarovalna kritja,
2.     
za zavarovalca posredovati pri sklenitvi zavarovanja, ki mu glede na
okoliščine posameznega primera nudi zanj najprimernejše kritje, pri čemer se ta
obveznost lahko omeji zgolj na določene zavarovalne produkte, če o tem
zavarovalni posrednik zavarovalca izrecno obvesti pred pričetkom zavarovanja,
3.     
obvestiti zavarovalnico o zavarovalčevi ponudbi za sklenitev zavarovalne
pogodbe, izročiti zavarovalcu zavarovalne pogoje in ga seznaniti s pravili za
izračun premije,
4.     
preveriti vsebino zavarovalne police,
5.     
nuditi pomoč zavarovalcu v času trajanja zavarovalne pogodbe in sicer
tako pred, kot tudi po nastopu zavarovalnega primera in zlasti skrbeti, da
zavarovalec pravna dejanja, ki so pomembna za ohranitev oziroma uresničitev
pravic na podlagi zavarovalne pogodbe opravi v rokih, določenih za opravo teh
pravnih dejanj,
6.     
stalno preverjati zavarovalne pogodbe, ki jih je zavarovalec sklenil z
njegovim posredovanjem in izdelati predloge za spremembe teh zavarovalnih
pogodb z namenom doseči ustreznejše varstvo.
4. člen
(preizkus znanja)
(1) Ustreznost znanja v obsegu, kot je predpisano v 2.
in 3. členu tega sklepa (v nadaljnjem besedilu: predpisan obseg znanja),
kandidat za pridobitev dovoljenja dokazuje v okviru preizkusa strokovnega
znanja (v nadaljnjem besedilu: preizkus znanja), ki ga izvaja Slovensko
zavarovalno združenje, g.i.z. (v nadaljnjem besedilu: Združenje).
(2) Pogoj za opravljen preizkus znanja za opravljanje poslov
zavarovalnega zastopanja je pozitivno ocenjeno znanje iz vsakega od osmih
področij iz prvega odstavka 2. člena tega sklepa, za opravljanje poslov
zavarovalnega posredovanja pa dodatno še pozitivno ocenjeno praktično znanje,
sposobnosti oziroma veščine iz vsakega od šestih področij iz 3. člena tega
sklepa.
(3) Postopek za preizkus znanja podrobneje urejajo
pravila in merila za preizkus znanja iz tretje alineje prvega odstavka
7. člena tega sklepa.
(4) Za program usposabljanja in preizkus znanja se
oblikujejo izpitni odbor in komisije za preizkus znanja.
5. člen
(izpitni odbor)
(1) Izpitni odbor (v nadaljevanju: Odbor) sestavljajo
štirje člani, in sicer:
-       
dva predstavnika Agencije za zavarovalni nadzor,
-       
predstavnik Združenja in
-       
neodvisni strokovnjak s področja zavarovalništva.
(2) Neodvisni strokovnjak je oseba, ki:
-       
je strokovnjak s področja zavarovalništva in
-       
ni povezana oseba z zavarovalnico, zavarovalno zastopniško ali
zavarovalno posredniško družbo, prav tako pa niso z zavarovalnico, zavarovalno
zastopniško ali zavarovalno posredniško družbo povezani njeni ožji družinski
člani.
(3) Za povezane osebe in ožje družinske člane po tem
sklepu štejejo osebe, kot so opredeljene v 18. členu ZZavar-1.
(4) Vsak član Odbora ima namestnika. Namestnik mora
izpolnjevati enake pogoje kot član odbora. Mandat članov Odbora in njihovih
namestnikov traja štiri leta z možnostjo ponovnega imenovanja.
(5) Predstavnika Združenja in neodvisnega strokovnjaka ter
njuna namestnika imenuje Združenje in o tem obvesti Agencijo za zavarovalni
nadzor. Združenje obvesti Agencijo za zavarovalni nadzor o imenovanju
predstavnika Združenja, neodvisnega strokovnjaka in njunih namestnikov
najkasneje v roku 15 dni od imenovanja.
(6) Delo Odbora vodi predsednik Odbora. Funkcijo
predsednika Odbora opravlja vsak član Odbora po eno koledarsko leto, pri čemer
je predsednik v prvem koledarskem letu veljavnosti tega sklepa predstavnik
Združenja, sledita predstavnika Agencije za zavarovalni nadzor, nato pa
neodvisni strokovnjak.
6. člen
(seznam izpraševalcev in komisije za preizkus znanja)
(1) Minimalna pogoja za izpraševalca sta:
-       
najmanj prva bolonjska stopnja univerzitetnega programa (raven 6/2),
-       
najmanj desetletne izkušnje s področja zavarovalništva ali področij, ki
so tesno povezana z zavarovalništvom ob pogoju, da dokaže, da od zadnje
zaposlitve na teh področjih ni preteklo več kot pet let.
Seznam izpraševalcev vsebuje podatke o imenih in priimkih
izpraševalcev, njihovem naslovu, izobrazbi, zaposlitvi, izkušnjah v
zavarovalništvu ali na področjih povezanih z zavarovalništvom.
(2) Komisije za preizkus znanja sestavljajo po trije
člani, od katerih je eden predsednik. Predsednik komisije za preizkus znanja
oziroma njegov namestnik skrbi za pravilen potek postopka.
(3) Komisije za preizkus znanja so:
1.     
komisija za pisni preizkus znanja in
2.     
komisije za ustni preizkus znanja.
(4) V komisijo za ustni preizkus znanja Odbor imenuje
člane iz seznama izpraševalcev.
(5) Član komisije za preizkus znanja ne more biti oseba,
ki je s kandidatom povezana oseba ali ožji družinski član.
(6) Če pri članu komisije za ustni preizkus znanja
obstajajo okoliščine, ki vzbujajo dvom o njegovi nepristranskosti, lahko
kandidat Odboru pisno v treh dneh od prejema obvestila iz četrtega odstavka
9. člena tega sklepa zahteva izločitev prej navedenega člana iz komisije,
pred katero naj bi opravljal ustni preizkus znanja. Če Odbor kandidata o
odločitvi ne obvesti vsaj en dan pred predvidenim opravljanjem ustnega
preizkusa znanja in se kandidat preizkusa znanja ne udeleži, se mu to šteje kot
opravičena odsotnost. Če Odbor predlogu kandidata ne ugodi, ga o tem obvesti v
roku 15 dni od prejema kandidatovega predloga. V tem primeru kandidat lahko
zahteva zvočno snemanje ustnega preizkusa znanja.
7. člen
(pristojnosti Odbora)
(1) Pristojnosti Odbora so naslednje:
-       
(črtana),
-       
potrjuje vprašanja za preizkus znanja, ki jih po področjih iz 2. in
3. člena tega sklepa pripravi Združenje,
-       
določa pravila in merila za preizkus znanja, ki jih po področjih iz 2.
in 3. člena tega sklepa pripravi Združenje,
-       
daje navodila komisijam za preizkus znanja glede postopkov in pravil, ki
jih predlaga Združenje,
-       
določa seznam izpraševalcev za posamezno koledarsko leto,
-       
s seznama izpraševalcev imenuje komisije za pisni in ustni preizkus
znanja,
-       
obravnava ugovore kandidatov,
-       
odloča o pristopnini k preizkusu znanja, ki jo predlaga Združenje, s
specifikacijo vseh postavk, upoštevanih v izračunu pristopnine,
-       
odloča o drugih zadevah v skladu s tem sklepom.
(2) Odbor lahko sprejema odločitve, če so na seji
prisotni vsi člani oziroma v primeru odsotnosti katerega od članov njegov
namestnik. Odločitev Odbora je sprejeta, če zanjo glasujejo najmanj trije člani
oziroma njihovi namestniki, med njimi oba predstavnika Agencije za zavarovalni
nadzor.
(3) Odbor se sestaja na sejah, ki so sklicane najmanj
osem dni pred samo sejo.
8. člen
(pristojnosti komisij za preizkus znanja)
Pristojnosti komisij za preizkus znanja so naslednje:
-       
izvajanje pisnega in ustnega preizkusa znanja,
-       
potrjevanje rezultatov preizkusov znanja,
-       
podajanje predlogov Odboru za spremembe programa usposabljanja, vprašanj
ter pravil in meril za preizkus znanja iz prve, druge in tretje alineje prvega
odstavka 7. člena tega sklepa.
9. člen
(objave o preizkusih znanja)
(1) Združenje najmanj enkrat letno na svoji spletni
strani za tekoče koledarsko leto objavi roke za opravljanje preizkusov znanja
in višino pristopnine ter določi roke, v katerih je potrebno vložiti prijavo
oziroma odjavo in dokazila o izpolnjevanju pogojev ter način obveščanja
kandidatov v primeru izpolnjevanja oziroma neizpolnjevanja pogojev.
(2) Rok za prijavo ne sme biti krajši od osem dni od
dneva objave razpisa posameznega preizkusa znanja (v nadaljnjem besedilu:
razpis), razpis pa mora biti objavljen najkasneje 30 dni pred razpisanim
preizkusom znanja.
(3) Prijava kandidata mora vsebovati ime in priimek,
naslov, datum, kraj in državo rojstva, podatke o trenutni zaposlitvi in
dokazila o izpolnjevanju pogojev za prijavo v skladu s tem sklepom.
(4) Združenje na podlagi prejete prijave ugotovi, če
kandidat izpolnjuje pogoje razpisa ter posameznega kandidata obvesti o
izpolnjevanju pogojev in o članih komisije za ustni preizkus znanja najkasneje
v roku osem dni od zadnjega dne roka za prijavo. V primeru, da Združenje
ugotovi, da kandidat ne izpolnjuje pogojev razpisa, kandidata v roku osem dni
od zadnjega dne roka za prijavo obvesti o neizpolnjevanju pogojev.
10. člen
(potek preizkusa znanja)
(1) Preizkus znanja poteka v pisni in ustni obliki po
posameznih področjih iz 2. ali 3. člena tega sklepa.
(2) Kandidat opravlja ustni del preizkusa znanja pred
komisijo za ustni preizkus znanja.
(3) Pred pristopom k preizkusu znanja se mora kandidat
identificirati z osebnim dokumentom.
(4) Poleg članov komisije za ustni preizkus znanja so
lahko, če v to privoli tudi kandidat, pri ustnem delu preizkusa znanja navzoče
tudi druge osebe.
(5) O poteku ustnega dela preizkusa znanja se za vsakega
kandidata vodi zapisnik z naslednjimi podatki: ime in priimek, datum rojstva,
zaključena izobrazba, podatek o delodajalcu, podatek o tem, ali in kolikokrat
je kandidat že opravljal preizkus znanja, imena in priimki članov komisije za
ustni preizkus znanja in zapisnikarja, področja, iz katerih je kandidat
opravljal preizkus znanja, vprašanja z ustnega dela preizkusa znanja in uspeh
kandidata pri preizkusu znanja. Zapisnik vsebuje tudi datum opravljanja ustnega
dela preizkusa znanja ter podpise članov komisije za preizkus znanja in
zapisnikarja. Izpitna vprašanja so priloga zapisnika.
(6) Združenje za vsakega kandidata 99 let hrani
dokumentacijo, ki vsebuje:
-       
zadnjo prijavo k preizkusu znanja,
-       
obvestilo o dnevu opravljanja preizkusa znanja,
-       
kopijo spričevala o zaključeni stopnji izobrazbe,
-       
izpitno polo in ocenjevalni obrazec za pisni del preizkusa znanja,
-       
zapisnik o poteku ustnega dela preizkusa znanja in
-       
potrdilo o opravljenem preizkusu znanja iz drugega odstavka 11. člena
tega sklepa.
(7) Opravljen pisni del preizkusa znanja je pogoj za
pristop k ustnemu delu preizkusa znanja.
11. člen
(objava rezultata)
(1) Uspeh kandidata pri preizkusu znanja se ocenjuje na
opisni način, in sicer:
-       
kandidat je preizkus znanja opravil,
-       
kandidat preizkusa znanja ni opravil.
(2) Združenje kandidata o uspehu pri preizkusu znanja
pisno obvesti najkasneje v roku 15 dni po končanem preizkusu. Če je kandidat
preizkus znanja opravil, mu Združenje posreduje tudi potrdilo o opravljenem
preizkusu znanja.
(3) Če kandidat preizkusa znanja ni opravil, ima pravico
do ponovnega opravljanja.
12. člen
(stroški izobraževanja)
(1) Stroški preizkusa znanja se v celoti krijejo iz
pristopnine k preizkusu znanja, ki jo je dolžan plačati kandidat pred
opravljanjem preizkusa.
(2) Če kandidat iz opravičljivih razlogov ne pristopi k
opravljanju preizkusa znanja, se mu plačano pristopnino vrne, pri čemer se
odbijejo stroški nakazila ali pa se mu omogoči opravljanje preizkusa znanja v
prvem naslednjem razpisanem roku.
13. člen
(varstvo pravic kandidatov)
(1) Kandidat lahko ugovarja zoper nepravilnosti,
postopke in sklepe Združenja ter zoper nepravilnosti postopkov, sklepe in ocene
komisij za preizkus znanja. Ugovor se vloži pisno v roku osmih dni po prejemu
obvestila o uspehu pri preizkusu znanja, z oznako »ugovor« v zaprti kuverti,
naslovljeni na Izpitni odbor pri Združenju. Ugovor se obravnava na seji Odbora
najkasneje v 15 dneh po prejemu ugovora.
(2) Odbor mora odločiti o ugovoru najkasneje v 30 dneh
od prejema. Odbor odloči o ugovoru na podlagi:
-       
pregleda izpitnih pol pisnega preizkusa znanja,
-       
zapisnika o poteku ustnega dela preizkusa znanja in
-       
morebitnega zvočnega zapisa ustnega dela preizkusa znanja.
(3) O odločitvi Odbora je kandidat pisno obveščen v roku
osmih dni po sprejeti odločitvi. Odločitev Odbora je dokončna.

Sklep o pogojih, potrebnih za opravljanje
poslov zavarovalnega zastopanja oziroma posredovanja (Uradni list RS, št. 1/16) vsebuje naslednjo prehodne in
končno določbo:
»14. člen
(prehodne določbe in
uveljavitev)
(1) Odbor najkasneje do 1. junija 2016 potrdi
spremenjeni program usposabljanja, ki ga pripravi Združenje na podlagi tega
sklepa, ter potrdi vprašanja za preizkus znanja, ki jih po področjih iz 2. in
3. člena tega sklepa pripravi Združenje. Najkasneje do datuma iz
prejšnjega stavka Združenje pripravi tudi učna in ostala gradiva, ki ustrezajo
predpisanemu obsegu znanja iz 2. in 3. člena tega sklepa.
(2) Spremenjeni program usposabljanja, vprašanja za
preizkus znanja in učna ter ostala gradiva iz prejšnjega odstavka se
uporabljajo od 1. septembra 2016. Do 31. avgusta 2016 se program
usposabljanja še naprej izvaja v skladu z 2., 3. in 4. členom Sklepa o
podrobnejših pogojih za pridobitev in preizkus strokovnega znanja, potrebnega
za opravljanje poslov zavarovalnega zastopanja oziroma posredovanja (Uradni
list RS, št. 6/01, 86/05, 55/07 in 93/15 – ZZavar-1; v nadaljnjem besedilu
Sklep-2007). Za osebo, ki je do 31. avgusta 2016 opravila preizkus znanja
v skladu z 2., 3. in 4. členom Sklepa-2007, se šteje, da je opravila
preizkus znanja v skladu s tem sklepom.
(3) Ne glede na zahtevano izobrazbo v prvem odstavku
2. člena in prvem odstavku 3. člena tega sklepa se šteje, da je oseba
pridobila strokovno znanje, potrebno za izdajo dovoljenja za opravljanje poslov
zavarovalnega zastopanja oziroma posredovanja, če je preizkus znanja opravila
po pogojih, določenih v Sklepu-2007, do 31. decembra 2015 in ima zahtevano
izobrazbo iz prvega odstavka 2. člena oziroma prvega odstavka 3. člena
Sklepa-2007.
(4) Ta sklep začne veljati petnajsti dan po objavi v
Uradnem listu Republike Slovenije.«.

Sklep o spremembah in dopolnitvah Sklepa o
pogojih, potrebnih za opravljanje poslov zavarovalnega zastopanja oziroma
posredovanja (Uradni list RS, št. 32/19) vsebuje naslednjo prehodno in
končno določbo:
»6. člen
(prehodna določba in
uveljavitev)
Odbor najkasneje do 31. avgusta 2019 potrdi vprašanja za
preizkus znanja, ki jih pripravi Združenje. Vprašanja za preizkus znanja iz
prejšnjega stavka ter učna in ostala gradiva, ki ustrezajo predpisanemu obsegu
znanja, se uporabljajo od 1. septembra 2019. 
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah Sklepa o pogojih, potrebnih
za opravljanje poslov zavarovalnega zastopanja oziroma posredovanja (Uradni
list RS, št. 89/22) spreminja 14. člen sklepa tako, da
se glasi:
»14. člen
(prehodne določbe in
uveljavitev)
S pogoji iz prvega odstavka 6. člena se je treba uskladiti
najkasneje do 1. septembra 2024.«;
ter vsebuje naslednjo končno določbo:
»5. člen
Ta sklep začne veljati petnajsti dan po objavi v Uradnem
listu Republike Slovenije.«.