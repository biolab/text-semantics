1. člen
Ta uredba določa namene porabe in višino sredstev občinam, na
območju katerih so naselja z narodnostno mešanim prebivalstvom, za financiranje
dvojezičnosti in uresničevanje ustavnih pravic italijanske oziroma madžarske
narodne skupnosti za leto 2016.
2. člen
Javna sredstva iz prejšnjega člena so namenjena za dvojezično
poslovanje občinskih uprav in organov Mestne občine Koper in občin Izola,
Piran, Ankaran, Lendava, Moravske Toplice, Dobrovnik, Šalovci in Hodoš ter za
poslovanje občinskih samoupravnih narodnih skupnosti v navedenih občinah.
3. člen
Obseg sredstev za sofinanciranje dvojezičnega poslovanja občinskih
uprav in organov ter delovanja občinskih samoupravnih narodnih skupnosti za
leto 2016 je določen v sprejetem proračunu Republike Slovenije na podlagi
predloga organa, pristojnega za narodnosti, ob upoštevanju predlogov
dvojezičnega poslovanja občinskih uprav in organov ter delovanja občinskih
samoupravnih narodnih skupnosti v občinah iz prejšnjega člena.
4. člen
Pri določitvi višine sredstev za sofinanciranje dvojezičnega poslovanja
občinskih uprav in organov ter delovanja občinskih samoupravnih narodnih
skupnosti v posamezni občini se upoštevajo predlogi iz prejšnjega člena, ki
vključujejo:
-       
načrtovane stroške, povezane z dvojezičnim poslovanjem občinske uprave
in organov občine, ter
-       
načrtovane stroške, povezane z delovanjem občinske samoupravne narodne
skupnosti.
5. člen
Načrtovani stroški, povezani z dvojezičnim poslovanjem
občinske uprave in organov občine, so:
-       
del plač in povračil stroškov v zvezi z delom ter drugih prejemkov
zaposlenih;
-       
sejnine članom občinske komisije za vprašanja italijanske ali madžarske
samoupravne narodne skupnosti;
-       
stroški priprave in objave dvojezičnega gradiva za seje občinskega sveta
in njegovih delovnih teles ter prevodov, lektoriranja in objave občinskih
predpisov in drugega gradiva v jeziku italijanske in madžarske narodne
skupnosti;
-       
stroški izvedbe dvojezičnih prireditev občine, nastalih zaradi
uresničevanja pravic italijanske in madžarske narodne skupnosti;
-       
del materialnih stroškov delovanja.
6. člen
Načrtovani stroški, povezani z delovanjem občinske
samoupravne narodne skupnosti, so:
-       
stroški delovanja sveta samoupravne narodne skupnosti, njegovih organov
in strokovnih služb;
-       
materialni stroški poslovanja;
-       
stroški stikov z matičnim narodom;
-       
del tekočih transferov v javne zavode, organizacije in društva, ki
delujejo za potrebe italijanske in madžarske samoupravne narodne skupnosti;
-       
stroški izvedbe vseh drugih lastnih programov, namenjenih ohranjanju in
razvoju italijanske in madžarske samoupravne narodne skupnosti.
7. člen
Za namene iz 5. in 6. člena
te uredbe se za leto 2016 občinam zagotovijo sredstva v višini:


Občina/leto

2016


Mestna občina Koper

281.800,00 eura


Občina Piran

292.900,00 eura


Občina Izola

289.000,00 eura


Občina Ankaran

22.000,00 eura


Občina Lendava

293.200,00 eura


Občina Moravske Toplice

148.900,00 eura


Občina Dobrovnik

152.200,00 eura


Občina Šalovci

67.100,00 eura


Občina Hodoš

66.700,00 eura


SKUPAJ: 

1.613.800,00 eura


8. člen
V primeru rebalansa ali spremembe proračuna Republike
Slovenije za leto 2016, ki ima za posledico spremembo višine sredstev na
proračunski postavki, se zneski iz prejšnjega člena temu sorazmerno
prilagodijo.
9. člen
Organ, pristojen za narodnosti, na podlagi prejetega
vsebinsko zasnovanega predloga programa dvojezičnega poslovanja občinskih uprav
in organov ter predloga delovanja občinskih samoupravnih narodnih skupnosti, ki
vsebujeta navedbo in opis ciljev, pričakovane rezultate in predvidene
aktivnosti, sklene s posamezno občino pogodbo o sofinanciranju dvojezičnega
poslovanja občinske uprave in organov občine ter delovanja občinske samoupravne
narodne skupnosti v občini, v kateri se opredelijo medsebojna razmerja. Predlog
programa dvojezičnega poslovanja občinske uprave in organov občine ter predlog
delovanja občinske samoupravne narodne skupnosti morata biti finančno
ovrednotena.
10. člen
(1) Posamezna občina sklene z občinsko samoupravno
narodno skupnostjo pogodbo o sofinanciranju delovanja občinske samoupravne
narodne skupnosti, s katero se na podlagi dogovora med občino in občinsko
samoupravno narodno skupnostjo določi višina sredstev, namenjenih za njeno
delovanje.
(2) Organ, pristojen za narodnosti, lahko v sodelovanju
s pristojnimi ministrstvi in samoupravnima narodnima skupnostma na predlog
občine ali občinske samoupravne narodne skupnosti opravi mediacijo za namen
sklenitve pogodbe iz prejšnjega odstavka.
11. člen
Občina je dolžna organu, pristojnemu za narodnosti, dvakrat letno
pisno poročati o finančni in vsebinski izvedbi programa dvojezičnega poslovanja
občinskih uprav in organov občine ter delovanja občinskih samoupravnih narodnih
skupnosti.
12. člen
Nadzor nad namensko porabo prejetih sredstev opravlja organ,
pristojen za narodnosti, na podlagi predloženih pisnih poročil občin o finančni
in vsebinski izvedbi poslovanja občinske uprave in organov občine ter delovanja
občinske samoupravne narodne skupnosti.
KONČNA DOLOČBA
13. člen
Ta uredba začne veljati naslednji dan po objavi v Uradnem listu
Republike Slovenije.
Št. 00701-3/2016
Ljubljana, dne 5. maja 2016
EVA 2016-1540-0002
Vlada Republike Slovenije
dr. Miroslav Cerar l.r.
Predsednik