1. člen
(vsebina)
Ta pravilnik določa v skladu z Direktivo
94/25/ES Evropskega parlamenta in Sveta z dne 16. junija 1994 o
približevanju zakonov in drugih predpisov držav članic v zvezi s plovili za
rekreacijo (UL L št. 164 z dne 30. 6. 1994, str. 15) ter Direktivo
2003/44/ES Evropskega parlamenta in Sveta z dne 16. junija 2003 o
spremembi Direktive 94/25/ES o prilagajanju zakonov in drugih predpisov držav
članic v zvezi z plovili za rekreacijo (UL L št. 214 z dne 26. 8. 2003,
str. 18) zahteve, ki jih je treba upoštevati pred dajanjem na trg ali začetkom
uporabe rekreacijskih plovil ter bistvene zahteve glede varnosti, zdravja,
varstva okolja in varstva potrošnikov.
2. člen
(veljavnost)
(1) Ta pravilnik se uporablja:
1.    
v zvezi z načrtovanjem in izdelavo za:
- 
rekreacijska plovila in delno zgrajene čolne;
- 
osebna plovila;
- 
samostojne in vgrajene sestavne dele iz Priloge
II tega pravilnika, kadar se dajejo na trg Evropske skupnosti samostojno ali so
namenjeni za vgradnjo;
2.    
v zvezi z emisijami izpušnih plinov za:
- 
pogonske motorje, ki so nameščeni ali posebej
namenjeni namestitvi na ali v rekreacijska in osebna plovila;
- 
pogonske motorje, nameščene na ali v ta
plovila, ki so predmet znatnega preoblikovanja motorja;
3.    
v zvezi z emisijami hrupa za:
- 
rekreacijska plovila s krmnimi motorji brez vgrajenega
izpuha in rekreacijska plovila z notranjimi pogonskimi motorji;
- 
rekreacijska plovila s krmnimi motorji brez
vgrajenega izpuha in z notranjimi pogonskimi motorji, ki so v postopku znatnega
preoblikovanja plovila in se nato dajo na trg Evropske skupnosti v petih letih
po preoblikovanju;
- 
osebna plovila;
- 
izvenkrmne in krmne motorje z vgrajenimi
izpuhi, ki so namenjeni namestitvi na rekreacijsko plovilo.
(2) Za proizvode iz druge alinee 1.
točke, 2. točke in 3. točke prejšnjega odstavka se določbe tega pravilnika
uporabljajo samo od prvega dajanja na trg oziroma v uporabo po dnevu začetka
veljavnosti tega pravilnika.
3. člen
(definicije)
V tem pravilniku uporabljeni izrazi imajo
naslednji pomen:
1.    
»rekreacijsko plovilo« pomeni kakršenkoli čoln
katerekoli vrste, namenjen za šport in prosti čas, z dolžino trupa od 2,5 do 24 m, merjeno glede na ustrezne harmonizirane standarde, ne glede na vrsto pogona. Ta pravilnik se
uporablja tudi v primerih, ko je isti čoln mogoče uporabljati za gospodarske
namene in usposabljanje za upravljanje z rekreacijskim plovilom, pod pogojem,
da se ta čoln daje na trg v rekreativne namene;
2.    
»osebno plovilo« pomeni plovilo, krajše od 4 m, ki uporablja motor z notranjim zgorevanjem, katerega primarni vir pogona je vodna turbina, in je
bilo načrtovano tako, da z njim upravlja oseba ali osebe, ki sedijo, stojijo
ali klečijo na trupu in ne v njem;
3.    
»pogonski motor« pomeni katerikoli motor z
notranjim zgorevanjem na prisilni ali kompresijski vžig, ki se uporablja za
pogonske namene, vključno z dvotaktnimi in štiritaktnimi notranjimi motorji,
krmnimi motorji z vgrajenim izpuhom ali brez njega in izvenkrmnimi motorji;
4.    
»znatno preoblikovanje motorja« pomeni
preoblikovanje motorja, ki:
- 
bi lahko povzročilo prekoračitev mejnih
emisijskih vrednosti motorja, določenih v Prilogi I B tega pravilnika, pri
čemer so izključene redne zamenjave sestavnih delov motorja, ki ne spremenijo
značilnosti emisij,
- 
poveča nazivno moč motorja za več kakor 15%;
5.    
»znatno preoblikovanje plovila« pomeni
preoblikovanje plovila, ki:
- 
spremeni vrsto pogona plovila,
- 
vključuje znatno preoblikovanje motorja,
- 
spremeni plovilo v takšnem obsegu, da se ga
obravnava kot novo plovilo;
6.    
»vrsta pogona« pomeni pogonski mehanizem
plovila, zlasti propelerje in sisteme mehanskega pogona na vodno turbino;
7.    
»družina motorjev« pomeni proizvajalčevo
razvrstitev motorjev, ki imajo glede na njihove načrte podobne značilnosti
emisije izpušnih plinov in izpolnjujejo zahteve v zvezi z emisijami izpušnih
plinov iz tega pravilnika;
8.    
»proizvajalec« pomeni katerokoli fizično ali
pravno osebo, ki načrtuje in izdela izdelek, zajet v tem pravilniku, ali naroči
načrtovanje oziroma izdelavo takega izdelka z namenom, da ga da na trg v
lastnem imenu;
9.    
»pooblaščeni zastopnik« pomeni katerokoli
fizično ali pravno osebo s sedežem v Evropski skupnosti, ki je od proizvajalca
prejela pisno pooblastilo za prevzem njegovih obveznosti iz tega pravilnika.
4. člen
(izjeme)
Ta pravilnik se ne uporablja za:
1.    
v zvezi z načrtovanjem in izdelavo za:
- 
plovila, namenjena izključno tekmovanju,
vključno s tekmovalnimi čolni na vesla in čolni na vesla za trening, ki jih je
kot take označil proizvajalec;
- 
kanuje in kajake, gondole ter čolne na pedala;
- 
jadralne deske;
- 
deske, vključno z deskami na motorni pogon;
- 
izvirna zgodovinska plovila in posamezne
replike zgodovinskih plovil, ki so bila načrtovana pred letom 1950, zgrajena
predvsem iz izvirnih materialov, in ki jih je kot take označil proizvajalec;
- 
eksperimentalna plovila, pod pogojem, da se jih
ne da na trg Evropske skupnosti;
- 
plovila, zgrajena za lastno uporabo, pod
pogojem, da se jih pet let ne da na trg Evropske skupnosti;
- 
plovila, posebej namenjena za upravljanje s
posadko in za prevoz potnikov v komercialne namene, ne glede na število
potnikov;
- 
plovila, ki lahko plujejo pod vodno gladino;
- 
vozila z zračno blazino;
- 
hidrogliserje;
- 
plovila na parni pogon z zunanjim zgorevanjem,
ki za gorivo uporabljajo premog, koks, les, olje ali plin;
2.    
v zvezi z emisijami izpušnih plinov za:
a)  
pogonske motorje, nameščene ali posebej
namenjene namestitvi na:
-  plovilih, namenjenih izključno tekmovanju, ki jih je kot take
označil proizvajalec;
-  eksperimentalnih plovilih, pod pogojem, da se jih ne da v na trg
Evropske skupnosti;
-  plovilih, posebej namenjenih za upravljanje s posadko in za prevoz
potnikov v komercialne namene, ne glede na število potnikov;
-  plovilih, ki lahko plujejo pod vodno gladino;
-  vozilih z zračno blazino;
-  hidrogliserjih;
b)   
izvirnike in posamezne replike zgodovinskih
pogonskih motorjev, ki so bili načrtovani pred letom 1950 in se ne proizvajajo serijsko ter so vgrajeni na plovilih iz pete alinee 1. točke tega člena;
c)   
pogonske motorje, zgrajene za lastno uporabo,
pod pogojem, da se jih pet let ne da na trg Evropske skupnosti;
3.    
v zvezi z emisijami hrupa za:
-  vsa plovila iz 2. točke tega člena;
-  plovila, zgrajena za lastno uporabo, pod pogojem, da se jih pet let
ne da na trg Evropske skupnosti.
5. člen
(dajanje na trg)
Izdelki iz 2. člena tega pravilnika se
lahko dajo na trg in v uporabo v skladu z njihovo namembnostjo samo, če ob
pravilni izdelavi in vzdrževanju ne ogrožajo varnosti in zdravja ljudi,
premoženja in okolja.
6. člen
(bistvene zahteve)
Izdelki iz 2. člena tega pravilnika morajo
izpolnjevati bistvene zahteve glede varnosti, zdravja, varstva okolja in
varstva potrošnikov, ki so določene v Prilogi I tega pravilnika.
7. člen
(ukrepi pred dajanjem na trg ali začetkom
uporabe)
(1) Izdelki iz 2. člena tega
pravilnika se lahko dajo na trg oziroma v uporabo, kadar so označeni z oznako
CE v skladu s Prilogo IV tega pravilnika, ki označuje njihovo skladnost z zahtevami
tega pravilnika, vključno s postopki skladnosti, določenimi v 9., 10. in 11. členu tega pravilnika.
(2) Delno zgrajeni čolni se lahko dajo
na trg ali v uporabo, kadar proizvajalec ali njegov pooblaščeni zastopnik s
sedežem v Evropski skupnosti ali oseba, ki je odgovorna za dajanje na trg v
skladu s 1. točko Priloge III tega pravilnika, izjavi, da jih bodo dokončali
drugi.
(3) Sestavni deli iz Priloge II tega
pravilnika se lahko dajo na trg oziroma v uporabo, kadar so označeni z oznako
CE v skladu s Prilogo IV tega pravilnika, ki označuje njihovo skladnost z
bistvenimi zahtevami, če te sestavne dele spremlja pisna izjava o skladnosti,
kakor je določeno v Prilogi XV tega pravilnika, in so namenjeni vgradnji v
rekreacijsko plovilo v skladu z izjavo iz 2. točke Priloge III tega pravilnika,
ki jo da proizvajalec, njegov pooblaščeni zastopnik s sedežem v Evropski
skupnosti ali, pri uvozu iz tretje države, katerakoli oseba, ki te sestavne
dele daje na trg Evropske skupnosti.
(4) Naslednji motorji:
1.    
notranji motorji in krmni pogonski motorji brez
vgrajenega izpuha;
2.    
motorji, ki so homologirani v skladu s
Pravilnikom o emisiji plinastih onesnaževal in delcev iz motorjev z notranjim
izgorevanjem, namenjenih za vgradnjo v necestne premične stroje (Uradni list
RS, št. 85/03 in 22/05) in izpolnjujejo zahteve glede vrednosti emisij
plinastih onesnaževal in delcev iz prvega odstavka 12. člena prej navedenega
pravilnika in
3.    
motorji, homologirani v skladu s Pravilnikom o
ES-homologaciji motornih vozil (Uradni list RS, št. 84/02 in 80/04)
se lahko dajo na trg oziroma v uporabo,
kadar proizvajalec ali njegov pooblaščeni zastopnik s sedežem v Evropski
skupnosti v skladu s 3. točko Priloge XV tega pravilnika izjavi, da motor
izpolnjuje zahteve v zvezi z emisijami izpušnih plinov iz tega pravilnika, pod
pogojem, da je motor vgrajen v rekreacijsko plovilo ali osebno plovilo v skladu
z navodili, ki jih predloži proizvajalec.
8. člen
(razstave in predstavitve)
(1) Na sejmih, razstavah in
predstavitvah se smejo prikazovati izdelki iz 2. člena tega pravilnika, ki niso
v skladu z zahtevami tega pravilnika, pod pogojem, da viden znak jasno
označuje, da se ti izdelki ne smejo tržiti ali dati v uporabo dokler ne
izpolnjujejo predpisanih zahtev.
(2) Med predstavitvami izdelkov iz
prejšnjega odstavka tega člena se morajo zagotoviti ustrezni varnostni ukrepi,
ki zagotavljajo varnost oseb.
9. člen
(presoja skladnosti)
(1) Pred dajanjem na trg oziroma v
uporabo izdelkov iz 2. člena tega pravilnika mora proizvajalec ali njegov
pooblaščeni zastopnik s sedežem v Evropski skupnosti uporabiti postopke iz
drugega, tretjega in četrtega odstavka tega člena.
(2) V zvezi z načrtovanjem in izdelavo
izdelkov iz 1. točke 2. člena tega pravilnika mora proizvajalec čolna ali
njegov pooblaščeni zastopnik s sedežem v Evropski skupnosti uporabiti naslednje
postopke za kategorije namembnosti čolnov A, B, C in D iz 1. točke Priloge I A
tega pravilnika:
1.    
za kategoriji A in B:
-  
za čolne z dolžino trupa od 2,5 m do 12 m: notranjo kontrolo proizvodnje, vključno s preskusi (modul Aa) iz Priloge VI tega
pravilnika ali ES-pregled tipa (modul B) iz Priloge VII tega pravilnika,
dopolnjen s skladnostjo s tipom (modul C) iz Priloge VIII ali katerim-koli od
naslednjih modulov: B + D ali B + E ali B + F ali G ali H;
-  
za čolne z dolžino trupa od 12 m do 24 m: ES-pregled tipa (modul B) iz Priloge VII tega pravilnika, dopolnjen s skladnostjo s
tipom (modul C) iz Priloge VIII tega pravilnika ali katerimkoli od naslednjih
modulov: B + D ali B + E ali B + F ali G ali H;
2.    
za kategorijo C:
a)  
za čolne z dolžino trupa od 2,5 m do 12 m:
-  kadar so izpolnjeni harmonizirani standardi v zvezi s 3.2 in 3.3 točkama Priloge I A tega pravilnika: notranjo kontrolo proizvodnje (modul A) iz Priloge V
tega pravilnika ali notranjo kontrolo proizvodnje, vključno s preskusi (modul
Aa) iz Priloge VI tega pravilnika ali ES-pregled tipa (modul B) iz Priloge VII
tega pravilnika, dopolnjen s skladnostjo s tipom (modul C) iz Priloge VIII tega
pravilnika ali katerimkoli od naslednjih modulov: B + D ali B + E ali B + F ali
G ali H;
-  kadar niso izpolnjeni harmonizirani standardi v zvezi s 3.2 in 3.3 točko Priloge I A tega pravilnika: notranjo kontrolo proizvodnje, vključno s preskusi
(modul Aa) iz Priloge VI tega pravilnika ali ES-pregled tipa (modul B) iz
Priloge VII tega pravilnika, dopolnjen s skladnostjo s tipom (modul C) iz
Priloge VIII tega pravilnika ali katerimkoli od naslednjih modulov: B + D ali B
+ E ali B + F ali G ali H;
b)   za čolne z dolžino trupa od 12 m do 24 m: ES-pregled tipa (modul B) iz Priloge VII tega pravilnika, dopolnjen s skladnostjo s tipom (modul C) iz
Priloge VIII tega pravilnika ali katerimkoli od naslednjih modulov: B + D ali B
+ E ali B + F ali G ali H;
3.    
za kategorijo D za čolne z dolžino trupa od 2,5 m do 24 m: notranjo kontrolo proizvodnje (modul A) iz Priloge V tega pravilnika ali notranjo
kontrolo proizvodnje, vključno s preskusi (modul Aa) iz Priloge VI tega
pravilnika ali ES-pregled tipa (modul B) iz Priloge VII tega pravilnika,
dopolnjen s skladnostjo s tipom (modul C) iz Priloge VIII tega pravilnika ali katerimkoli
od naslednjih modulov: B + D ali B + E ali B + F ali G ali H;
4.    
za osebna plovila: notranjo kontrolo
proizvodnje (modul A) iz Priloge V tega pravilnika ali notranjo kontrolo
proizvodnje, vključno s preskusi (modul Aa) iz Priloge VI tega pravilnika ali
ES-pregled tipa (modul B) iz Priloge VII tega pravilnika, dopolnjen s
skladnostjo s tipom (modul C) iz Priloge VIII tega pravilnika ali katerimkoli
od naslednjih modulov: B + D ali B + E ali B + F ali G ali H;
5.    
za sestavne dele iz Priloge II tega pravilnika:
katerikoli od naslednjih modulov: B + C ali B + D ali B + F ali G ali H.
(3) Glede emisij izpušnih plinov
uporabi za izdelke iz 2. točke 2. člena tega pravilnika proizvajalec motorja
ali njegov pooblaščeni zastopnik s sedežem v Evropski skupnosti ES-pregled tipa
(modul B) iz Priloge VII tega pravilnika, dopolnjen s skladnostjo s tipom
(modul C) iz Priloge VIII tega pravilnika ali katerimkoli od naslednjih
modulov: B + D ali B + E ali B + F ali G ali H.
(4) V zvezi z emisijami hrupa je treba
upoštevati naslednje zahteve:
1.    
za izdelke iz prve in druge alinee 3. točke 2.
člena tega pravilnika mora proizvajalec čolna ali njegov pooblaščeni zastopnik
s sedežem v Evropski skupnosti uporabiti:
-  
če se preskusi izvajajo z uporabo
harmoniziranega standarda (EN ISO 14509) za meritve hrupa: bodisi notranjo
kontrolo proizvodnje, vključno s preskusi (modul Aa) iz Priloge VI tega
pravilnika bodisi preverjanje posameznega izdelka (modul G) iz Priloge XI tega
pravilnika ali popolno zagotavljanje kakovosti (modul H) iz Priloge XII tega
pravilnika;
-  
če se za ocenjevanje uporablja število Froude
in razmerje moč/izpodriv: bodisi notranjo kontrolo proizvodnje (modul A) iz
Priloge V tega pravilnika bodisi notranjo kontrolo proizvodnje, vključno s
preskusi (modul Aa) iz Priloge VI tega pravilnika ali preverjanje posameznega
izdelka (modul G) iz Priloge XI tega pravilnika ali popolno zagotavljanje
kakovosti (modul H) iz Priloge XII tega pravilnika;
-  
če se za ocenjevanje uporabijo certificirani
referenčni podatki o čolnu, določeni v skladu s prvo alineo 4. točke tega
člena: bodisi notranjo kontrolo proizvodnje (modul A) iz Priloge V tega
pravilnika bodisi notranjo kontrolo proizvodnje, vključno s preskusi (modul Aa)
iz Priloge VI tega pravilnika ali preverjanje posameznega izdelka (modul G) iz
Priloge XI tega pravilnika ali popolno zagotavljanje kakovosti (modul H) iz
Priloge XII tega pravilnika;
2.    
za izdelke iz tretje in četrte alinee 3. točke
2. člena tega pravilnika proizvajalec osebnega plovila oziroma motorja ali
njegov pooblaščeni zastopnik s sedežem v Evropski skupnosti uporabi notranjo
kontrolo proizvodnje, vključno s preskusi (modul Aa) iz Priloge VI tega
pravilnika ali modul G ali H.
10. člen
(ocenjevanje rekreacijskih plovil po
izdelavi)
(1) Če v primeru ocenjevanja
rekreacijskega plovila po izdelavi niti proizvajalec niti njegov pooblaščeni
zastopnik s sedežem v Evropski skupnosti ne izpolnita obveznosti glede
skladnosti izdelka z zahtevami tega pravilnika, lahko izpolnitev teh obveznosti
prevzame katerakoli fizična ali pravna oseba s sedežem v Evropski skupnosti, ki
daje takšen izdelek na trg oziroma v uporabo na svojo odgovornost.
(2) V primeru iz prejšnjega odstavka
mora oseba, ki daje izdelek na trg ali v uporabo, pri priglašenem organu
vložiti zahtevek za poročilo po izdelavi in mu predložiti vse razpoložljive
dokumente in spise tehnične dokumentacije, ki se nanašajo na prvo dajanje
izdelka na trg v državi porekla.
(3) Priglašeni organ preveri vsak
posamezen izdelek in opravi izračune ter druge ocene za zagotovitev njegove
skladnosti z zahtevami tega pravilnika. Priglašeni organ pripravi poročilo o
skladnosti v zvezi z opravljenim ocenjevanjem in proizvajalca ali njegovega
pooblaščenega zastopnika s sedežem v Evropski skupnosti, ki daje izdelek na trg
oziroma v uporabo, obvesti o njegovih obveznostih.
(4) V primeru iz prejšnjega odstavka
mora tablica graditelja iz 2.2 točke Priloge I A tega pravilnika vključevati
besedilo »certifikacija po izdelavi«.
(5) Proizvajalec ali njegov
pooblaščeni zastopnik s sedežem v Evropski skupnosti poda izjavo o skladnosti
iz Priloge XV tega pravilnika in na vsak odobren izdelek namesti oznako CE ali
poskrbi za njeno namestitev, ki jo spremlja identifikacijska številka
priglašenega organa.
11. člen
(tehnična dokumentacija)
Proizvajalec ali njegov pooblaščeni
zastopnik s sedežem v Evropski skupnosti mora, če je tako določeno v 9. členu
tega pravilnika (modul A, Aa, B, C, D in G), za vsak izdelek iz 2. člena tega
pravilnika, preden ga da na trg ali v uporabo, zagotoviti tehnično
dokumentacijo in jo na zahtevo predložiti pristojnemu organu.
12. člen
(priglašeni organi)
(1) Organi, ki ugotavljajo skladnost
izdelkov iz 2. člena tega pravilnika z bistvenimi zahtevami ter izvajajo
postopke ugotavljanja skladnosti v skladu z 9. členom tega pravilnika, morajo
izpolnjevati minimalna merila, določena v Prilogi XIV tega pravilnika. Šteje
se, da organi, ki izpolnjujejo pogoje, določene v ustreznih harmoniziranih
standardih, izpolnjujejo ta merila.
(2) Minister, pristojen za
gospodarstvo, imenuje organe iz prejšnjega odstavka tega člena po postopku, ki
ga določa Zakona o tehničnih zahtevah za proizvode in ugotavljanje skladnosti
(Uradni list RS, št. 59/99, 31/00 – popravek, 54/00 – ZKme in 37/04), in jih
priglasi Komisiji Evropske skupnosti (v nadaljnjem besedilu: priglašeni organ)
ter o tem obvesti druge države članice Evropske skupnosti.
(3) Če priglašeni organ ne izpolnjuje
več meril, določenih v Prilogi XIV tega pravilnika, minister, pristojen za
gospodarstvo, izda odločbo o preklicu in umakne priglasitev ter o tem obvesti
Komisijo Evropske skupnosti in države članice Evropske skupnosti.
13. člen
(oznaka CE)
(1) Naslednji izdelki morajo imeti,
kadar se dajejo na trg, nameščeno oznako CE:
-      
rekreacijska plovila, osebna plovila in
sestavni deli iz Priloge II tega pravilnika, za katere se šteje, da
izpolnjujejo ustrezne bistvene zahteve iz Priloge I tega pravilnika;
-      
izvenkrmni motorji, za katere se šteje, da
izpolnjujejo bistvene zahteve iz Priloge I B in I C tega pravilnika;
-      
krmni motorji z vgrajenim izpuhom, za katere se
šteje, da izpolnjujejo bistvene zahteve iz Priloge I B in I C tega pravilnika.
(2) Oznaka CE, kot je določena v
Prilogi IV tega pravilnika, mora biti prikazana v vidni, čitljivi in neizbrisni
obliki na rekreacijskem plovilu, osebnem plovilu v skladu z 2.2 točko Priloge I
A tega pravilnika, na sestavnih delih iz Priloge II tega pravilnika oziroma na
njihovi embalaži ter na izvenkrmnih in krmnih motorjih z vgrajenim izpuhom v
skladu s točko 1.1 Priloge I B tega pravilnika.
(3) Oznako CE mora spremljati
identifikacijska številka organa, ki je odgovoren za izvajanje postopkov,
določenih v Prilogah IX, X, XI, XII in XVI tega pravilnika.
(4) Namestitev oznak ali napisov na izdelke
iz tega pravilnika, ki bi lahko zavedli tretje osebe glede pomena ali oblike
oznake CE, je prepovedano. Na izdelke iz tega pravilnika oziroma na njihovo
embalažo so lahko nameščene druge oznake, pod pogojem, da to ne povzroči
zmanjšanja vidnosti in berljivosti oznake CE.
(5) Če je oznaka CE nameščena
neustrezno, mora proizvajalec ali njegov pooblaščeni zastopnik s sedežem v
Evropski skupnosti sprejeti vse ukrepe, da se izdelek uskladi z določbami tega
pravilnika.
(6) Če neustreznost iz prejšnjega odstavka
ni odpravljena, mora nadzorni organ iz 19. člena tega pravilnika sprejeti vse
potrebne ukrepe, s katerimi omeji ali prepove dajanje takšnega izdelka na trg
ali zagotoviti njegov umik s trga v skladu z 20. členom tega pravilnika.
14. člen
(veljavnost drugih predpisov)
(1) Kadar veljajo za izdelke iz 2.
člena tega pravilnika drugi predpisi v zvezi z drugimi vidiki varnosti, ki prav
tako predvidevajo označevanje z oznako CE, mora ta označevati, da ti izdelki
izpolnjujejo tudi določbe teh drugih predpisov.
(2) Če eden ali več predpisov omogoča
proizvajalcu v prehodnem obdobju izbiro različnih načinov ugotavljanja
skladnosti, oznaka CE označuje, da izdelek izpolnjuje določbe samo tistih
predpisov, ki jih je uporabil proizvajalec.
(3) V primeru iz prejšnjega odstavka
je treba v spremnih dokumentih, obvestilih ali navodilih, ki so priloženi
izdelkom iz prejšnjega odstavka, navesti podrobnosti teh predpisov in njihovo
objavo.
15. člen
(koda proizvajalca)
(1) Vsako rekreacijsko plovilo mora
biti označeno z identifikacijo plovila, kot je določeno v Prilogi I A tega
pravilnika. Eden od podatkov identifikacijske številke je koda
proizvajalca.
(2) Kodo proizvajalca dodeli
ministrstvo, pristojno za gospodarstvo, na podlagi pisne vloge zainteresirane
stranke. O dodeljenih kodah ministrstvo vodi evidenco.
16. člen
(harmonizirani standardi in domneva o
skladnosti)
(1) Seznam slovenskih standardov, ki
privzemajo harmonizirane standarde za rekreacijska plovila, se objavi na
spletnih straneh ministrstva, pristojnega za gospodarstvo.
(2) Za izdelke iz 2. člena tega
pravilnika, ki izpolnjujejo ustrezne harmonizirane standarde iz prejšnjega
odstavka, se domneva, da so skladni z bistvenimi zahtevami iz 6. člena tega
pravilnika.
17. člen
(izjava o skladnosti)
Proizvajalec ali njegov pooblaščeni
zastopnik s sedežem v Evropski skupnosti mora za rekreacijska plovila in za
sestavne dele iz Priloge II tega pravilnika, preden jih da na trg oziroma v
uporabo, zagotoviti izjavo o skladnosti, s katero potrjuje skladnost
rekreacijskih plovil ali sestavnih delov iz Priloge II s tem pravilnikom.
18. člen
(izjava za delno zgrajena rekreacijska
plovila in za sestavne dele, ki so namenjeni za vgradnjo v rekreacijsko
plovilo)
(1) Proizvajalec ali njegov
pooblaščeni zastopnik s sedežem v Evropski skupnosti mora za delno zgrajeno
plovilo, preden ga da na trg oziroma v uporabo, zagotoviti izjavo za delno
zgrajeno plovilo v skladu s 1. točko Priloge III tega pravilnika in tako
potrditi, da je izdelek v skladu z zahtevami tega pravilnika.
(2) Proizvajalec ali njegov
pooblaščeni zastopnik s sedežem v Evropski skupnosti mora za sestavne dele,
navedene v Prilogi II tega pravilnika, ki so namenjeni za vgradnjo v
rekreacijsko plovilo, preden jih da na trg ali v uporabo, zagotoviti izjavo za
sestavne dele v skladu z 2. točko Priloge III tega pravilnika in tako potrditi,
da so izdelki v skladu z zahtevami tega pravilnika.
19. člen
(nadzor)
Za nadzor nad izvajanjem določb tega
pravilnika je pristojen Tržni inšpektorat Republike Slovenije.
20. člen
(postopki obveščanja)
(1) Kadar pristojni inšpektorat
ugotovi, da lahko izdelki iz 2. člena tega pravilnika, ki so označeni z oznako
CE v skladu s Prilogo IV tega pravilnika, ob pravilnem načrtovanju, izdelavi,
vgradnji, vzdrževanju in uporabi v skladu z njihovo namembnostjo, ogrozijo
varnost in zdravje ljudi, lastnine ali okolja, mora sprejeti ustrezne ukrepe,
da jih umakne s trga oziroma prepove ali omeji njihovo dajanje na trg oziroma v
uporabo.
(2) Pristojni inšpektorat mora o
vsakem ukrepu umika iz trga ali prepovedi oziroma omejitve dajanja na trg ali v
uporabo nemudoma obvestiti ministrstvo, pristojno za gospodarstvo, informacijo
o tem pa mora posredovati tudi drugim organom, ki jih ukrep zadeva.
(3) V primeru iz prejšnjega odstavka
mora pristojni inšpektorat navesti razloge za svojo odločitev. Pri tem mora
posebej tudi navesti, ali je neskladnost posledica:
-      
neizpolnjevanja bistvenih zahtev, navedenih v
6. členu tega pravilnika,
-      
nepravilne uporabe standardov iz 16. člena tega
pravilnika, če obstaja trditev o uporabi teh standardov,
-      
pomanjkljivosti v standardih iz 16. člena tega
pravilnika.
(4) Ministrstvo, pristojno za
gospodarstvo, o ukrepih, ki zadevajo neustrezen izdelek iz 2. člena, označen z
oznako CE, in o razlogih zanje nemudoma obvesti Komisijo Evropske skupnosti in
države članice Evropske skupnosti.

Priloga I: Bistvene zahteve
Priloga II: Sestavni deli
Priloga III: Izjava proizvajalca ali njegovega
pooblaščenega zastopnika s sedežem v Evropski skupnosti ali osebe, ki je
odgovorna za dajanje na trg oziroma v uporabo
Priloga IV: Oznaka CE
Priloga V: Notranja kontrola proizvodnje (Modul A)
Priloga VI: Notranja kontrola proizvodnje, vključno s
preskusi (Modul Aa, možnost 1)
Priloga VII: ES- pregled tipa (Modul B)
Priloga VIII: Skladnost s tipom (Modul C)
Priloga IX: Zagotavljanje kakovosti proizvodnje (Modul
D)
Priloga X: Preverjanje izdelkov v proizvodnji (Modul
F)
Priloga XI: Preverjanje posameznega izdelka (Modul G)
Priloga XII: Popolno zagotavljanje kakovosti (Modul H)
Priloga XIII: Tehnična dokumentacija, ki jo predloži
proizvajalec
Priloga XIV: Najnižja merila, ki jih morajo
izpolnjevati priglašeni organi
Priloga XV: Pisna Izjava o skladnosti
Priloga XVI: Zagotavljanje kakovosti izdelka (Modul E)
Priloga XVII: Ocena skladnosti proizvodnje za emisije
izpušnih plinov in hrupa

Pravilnik o rekreacijskih plovilih (Uradni
list RS, št. 42/05)
vsebuje naslednjo prehodno in končni določbi:
»21. člen
(prehodno
obdobje)
Dovoljeno je dajanje na trg oziroma v
uporabo izdelke, ki so v skladu z zahtevami Pravilnika o rekreacijskih plovilih
(Uradni list RS, št. 112/04), in sicer:
-      
izdelke iz 1. točke 2. člena tega pravilnika do
31. decembra 2005,
-      
motorje na kompresijski vžig in štiritaktne
motorje na prislini vžig do 31. decembra 2005,
-      
dvotaktne motorje na prislini vžig do
31. decembra 2006.
22. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o rekreacijskih plovilih (Uradni list RS, št. 112/04).
22. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o rekreacijskih
plovilih (Uradni list RS, št. 50/12) vsebuje naslednji končni določbi:
»2. člen
Z dnem uveljavitve tega pravilnika preneha
veljati Odredba o seznamu standardov, katerih uporaba ustvari domnevo o
skladnosti rekreacijskih plovil z zahtevami Pravilnika o rekreacijskih plovilih
(Uradni list RS, št. 94/10).
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.