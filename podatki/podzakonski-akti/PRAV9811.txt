1. člen
(vsebina)
(1) Ta pravilnik določa način identifikacije in registracije
prašičev, spremljanje premikov prašičev, način vodenja centralnega registra
prašičev, vodenje registra prašičev na gospodarstvu in registracijo imetnikov
prašičev v evidenci imetnikov rejnih živali. 
(2) Ta pravilnik določa tudi pristojni organ, oblike in način
dobavljanja ušesnih znamk, identifikacijsko številko živali, roke za označitev
prašičev in način poročanja o izvoru, oznakah in namembnem gospodarstvu ter
staležu prašičev v skladu z Direktivo Sveta 2008/71/ES z dne 15. julija 2008 o
identifikaciji in registraciji prašičev (UL L št. 213 z dne 8. 8. 2008, str.
31; v nadaljnjem besedilu: Direktiva 2008/71/ES), način registracije
gospodarstev ter identifikacijsko številko gospodarstva za izvajanje Odločbe
Komisije z dne 23. oktobra 2000 o določitvi podrobnih pravil za registracijo
gospodarstev v nacionalnih podatkovnih zbirkah o prašičih, predvidenih z
Direktivo Sveta 64/432/EGS (UL L št. 281 z dne 7. 11. 2000, str. 16; v
nadaljnjem besedilu: Odločba 2000/678/ES) ter način uporabe odstopanja glede
kmetijskih gospodarstev z enim samim prašičem v skladu z Odločbo Komisije z dne
1. februarja 2006 o odobritvi nekaterim državam članicam odstopanja v skladu s
členom 3(2) Direktive Sveta 92/102/EGS o identifikaciji in registraciji živali
(UL L št. 036 z dne 8. 2. 2006, str. 50).
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
-       
pristojni organ v skladu s točko (d) 2. člena Direktive 2008/71/ES je
Ministrstvo za kmetijstvo, gozdarstvo in prehrano (v nadaljnjem besedilu:
ministrstvo); 
-       
Sektor za identifikacijo in registracijo živali (v nadaljnjem besedilu:
SIR) je služba v okviru ministrstva, ki izvaja sistem identifikacije in
registracije živali v Republiki Sloveniji za namen opravljanja veterinarskih
kontrol organa, pristojnega po predpisih, ki urejajo veterinarstvo, za namen
opravljanja kontrol izvajanja ukrepov kmetijske politike organa, pristojnega po
predpisih, ki urejajo kmetijstvo, za namen izvajanja rejskih programov ter
druge namene v skladu s predpisi; 
-       
evidenca imetnikov rejnih živali (v nadaljnjem besedilu: EIRŽ) je
evidenca v skladu s točko (a) prvega odstavka 3. člena Direktive 2008/71/ES in
1. členom Odločbe 2000/678/ES; 
-       
centralni register prašičev (v nadaljnjem besedilu: CRPš) je register o
gospodarstvih v skladu s 3. členom Direktive 2008/71/ES in 1. členom Odločbe
2000/678/ES; 
-       
register prašičev na gospodarstvu (v nadaljnjem besedilu: RPG) je
register v skladu s 4. členom Direktive 2008/71/ES; 
-       
gospodarstvo v skladu s točko (b) 2. člena Direktive 2008/71/ES je
kmetijsko ali drugo gospodarstvo oziroma objekt, razen prevoznega sredstva,
kjer se, četudi samo začasno, redijo oziroma zadržujejo živali; 
-       
G-MID je identifikacijska številka gospodarstva v skladu s točko (a) 1.
člena Odločbe Komisije 2000/678/ES in je sestavljena iz dvočrkovne oznake za
Slovenijo »SI« in do devetmestne neponovljive številke; 
-       
pooblaščena organizacija je veterinarska organizacija, ki v skladu s
predpisi, ki urejajo veterinarstvo, opravlja dejavnost označevanja živali in
vodenje registra kot javno veterinarsko službo, ali organizacija, ki v skladu s
predpisi, ki urejajo kmetijstvo in predpisi, ki urejajo živinorejo, opravlja
identifikacijo in registracijo živali kot javno službo strokovnih nalog v
živinoreji; 
-       
žival je vsaka žival iz vrste Sus scrofa domesticus; 
-       
skupinska identifikacijska številka (v nadaljnjem besedilu: SIŠ) je
identifikacijska številka, s katero se označuje živali v skladu z drugim
odstavkom 5. člena Direktive 2008/71/ES; 
-       
premik prašičev je vsak premik med gospodarstvi oziroma lokacijami; 
-       
spremni list je dokument o premiku za izpolnjevanje določb 7. člena
Direktive 2008/71/ES.
3. člen
(označitev živali)
(1) Imetnik iz točke (c) 2. člena Direktive 2008/71/ES, ki je
lahko lastnik živali oziroma se po pooblastilu lastnika živali ukvarja z rejo,
varstvom, klanjem, nakupom in prodajo, prevozom, razstavljanjem ali drugo vrsto
rabe živali, je odgovoren za pravočasno in pravilno označitev živali. 
(2) Živali označuje imetnik sam, lahko pa to zanj opravi
pooblaščena organizacija. Če opravi označitev živali pooblaščena organizacija,
mora pooblaščena organizacija voditi evidence o priglasitvah označitve in
podatke na zahtevo SIR posredovati v elektronski obliki. 
(3) Živali je treba označiti čimprej po rojstvu, vendar najkasneje
pred premikom z rojstnega gospodarstva na drugo gospodarstvo. 
(4) Živali se označuje z namestitvijo ušesne znamke iz 4.
člena tega pravilnika v desno uho. Na ušesni znamki je odtisnjena kratica
»MKGP« in SIŠ. SIŠ je sestavljena iz dvočrkovne oznake za Republiko Slovenijo
»SI« in zadnjih šestih številk G-MID gospodarstva, na katerem se živali
označujejo. 
(5) Ne glede na način, določen v prejšnjem odstavku, se lahko
živali označuje tudi s tetoviranjem v desno uho ali na desno stran hrbta tik za
plečem. Gospodarstva, ki želijo za namen označevanja živali s tetoviranjem
pridobiti krajšo SIŠ, morajo vložiti zahtevek za dodelitev krajše SIŠ na SIR. 
(6) V desnem ušesu in na desni strani hrbta se ne sme
uporabljati drugih oznak, razen tistih, ki so predpisane s tem pravilnikom. 
(7) Če se oznaka pri živalih, ki morajo po tem pravilniku
biti označene, izgubi ali postane nečitljiva se žival nemudoma označi z novo
oznako. Uporabi se SIŠ, ki se uporablja na gospodarstvu, na katerem se žival
označuje. Ponovna označitev živali mora biti vpisana v RPG na način, ki je
določen v 5. točki drugega odstavka 7. člena tega pravilnika, tako da se
vzpostavi zveza s prejšnjo oznako, ki jo je imela žival.
4. člen
(ušesna znamka)
(1) Ušesna znamka za označevanje prašičev mora biti okrogla,
premera najmanj 28 mm, rumene barve in sestavljena iz moškega in ženskega dela,
ki se ob uporabi spojita in ju ni več možno ponovno uporabiti. 
(2) Na moškem delu ušesne znamke mora biti v črni barvi
odtisnjeno: 
-       
kratica »MKGP« v velikosti najmanj 3 mm in 
-       
SIŠ iz četrtega odstavka prejšnjega člena v velikosti najmanj 6 mm. 
(3) Na ženskem delu ušesne znamke je lahko tudi druga
vsebina, na primer dodatna individualna identifikacijska številka živali. 
(4) Ušesna znamka mora izpolnjevati tudi naslednje splošne
pogoje: 
-       
biti mora plastična, brez ostrih robov in grobih površin, ki bi
povzročale draženje kože, in iz neškodljivega materiala, odpornega na staranje,
vremenska nihanja in hlevske pogoje, pri čemer morajo obstojnost barve,
prožnost materiala in trdnost spoja trajati celo življenjsko dobo živali; 
-       
konica mora biti ostra in primerne trdote, da zlahka prebode uho,
material ne sme biti koroziven in ne sme povzročati vnetij na mestu vboda; 
-       
tisk mora biti laserski oziroma tak, da je dobro čitljiv in obstojen
celo življenjsko dobo živali ter ga ni mogoče odstraniti; 
-       
vstavitev znamke v uho mora biti enostavna, za spojitev obeh delov mora
biti potrebna običajna sila, ki zagotavlja, da sta oba dela spojena, po
aplikaciji se mora ušesna znamka tekoče sprostiti iz klešč; 
-       
izpad ušesnih znamk ne sme presegati 5% letno, kar predstavlja pogoj za
pozitivno referenco znamke. 
(5) Za živali z izrazito majhnimi uhlji, za pritlikave pasme
živali ali za živali s poškodovanim uhljem, se kot oznaka lahko uporabi manjša
ušesna znamka, na kateri je možno iztiskati kratico »MKGP« v skladu s prvo
alinejo drugega odstavka tega člena in napis iz druge alineje prvega odstavka
tega člena v velikosti najmanj 5 mm. Ušesna znamka mora izpolnjevati vse pogoje
razen oblike in velikosti iz prvega odstavka tega člena in splošne pogoje iz
prejšnjega odstavka.
5. člen
(naročniki in dobavitelji ušesnih znamk)
(1) Naročniki ušesnih znamk za označevanje živali po tem
pravilniku so imetniki prašičev, ki so vpisani v EIRŽ iz 9. člena tega
pravilnika in imajo dodeljen G-MID gospodarstva, ali v njihovem imenu
pooblaščene organizacije. 
(2) Dobavitelji ušesnih znamk za označevanje živali (v
nadaljnjem besedilu: dobavitelj) po tem pravilniku so pravne ali fizične osebe,
ki imajo status uradnega dobavitelja ušesnih znamk po tem pravilniku.
6. člen
(pridobitev statusa dobavitelja ušesnih znamk)
(1) Ponudnik, ki želi dobavljati ušesne znamke po tem
pravilniku, mora na ministrstvo vložiti vlogo za pridobitev statusa dobavitelja
ušesnih znamk. Vloga mora vsebovati: 
1.     
osebno ime oziroma firmo ter naslov oziroma sedež ponudnika in kontaktne
podatke; 
2.     
izjavo, da ponujena ušesna znamka izpolnjuje vse pogoje iz tega
pravilnika; 
3.     
izjavo o zagotavljanju dobav za vsako naročilo, ne glede na količino, v
rokih, ki jih navaja v ponudbi, pri čemer dobavni roki ne smejo biti daljši od
30 dni; 
4.     
izjavo, da je ponudnik opremljen za elektronsko povezovanje s CRPš; 
5.     
opis sistema kontrole nad postopki, ki zagotavljajo točnost izpisovanja
SIŠ, stalno kvaliteto tiska in kvaliteto distribucije do naročnikov; 
6.     
vzorec ušesnih znamk in klešč ob prvi vlogi; 
7.     
ponudbo, iz katere morajo biti razvidni: 
- 
tip ušesne znamke, 
- 
cena ušesne znamke, 
- 
cena klešč za aplikacijo ušesnih znamk, 
- 
dobavni roki. 
(2) Ponudba mora veljati za obdobje najmanj dveh let.
Dobavitelj mora dobavljati vrsto blaga, ki ga je ponudil v vlogi. Navedene cene
iz ponudbe veljajo za najvišje. 
(3) V odločbi o podelitvi statusa dobavitelja se dodeli
uporabniško ime in geslo za dostop do elektronskega sistema naročanja ušesnih
znamk. Ministrstvo in dobavitelj ušesnih znamk skleneta pogodbo o ureditvi
medsebojnih razmerij, s katero določita zlasti trajanje statusa dobavitelja za
dobo najmanj dveh let, odzivnost in dobavne roke, tip ušesnih znamk, najvišje
cene ušesnih znamk in klešč in razloge za odpoved pogodbe. 
(4) Dobavitelj mora SIR sproti sporočati podatke o znamkah,
ki jih je dobavil, o naročniku in o odposlanih SIŠ. 
(5) Če ministrstvo ugotovi, da dobavitelj dobavlja neprimerno
blago oziroma posluje v nasprotju z določbami tega pravilnika, dobavitelju
odpove pogodbo. Dobavitelj iz tega odstavka dve leti od odpovedi pogodbe ne
more pridobiti statusa dobavitelja ušesnih znamk. 
(6) Ministrstvo vodi seznam dobaviteljev ušesnih znamk. 
(7) SIR v publikacijah in na spletnih straneh iz 18. člena
tega pravilnika objavi podatke o dobaviteljih ušesnih znamk. S soglasjem
dobavitelja se objavijo naslednji podatki: 
-       
osebno ime oziroma firma ter naslov oziroma sedež dobavitelja in
kontaktni podatki, 
-       
tip ušesne znamke, 
-       
cene in dobavni roki iz ponudbe.
7. člen
(register prašičev na gospodarstvu)
(1) Vsak imetnik prašičev, z izjemo prevoznikov, mora voditi
ažuren RPG. Iz RPG morajo biti razvidni trenutni stalež živali in kronološko
vodeni zapisi o prihodih živali na gospodarstvo, odhodih živali z gospodarstva
ter o ponovnih označitvah živali. 
(2) Vse spremembe morajo biti vpisane redno, najpozneje v
sedmih dneh od dogodka. V RPG morajo biti vpisani naslednji podatki: 
1.     
splošno: 
- 
G-MID gospodarstva in naslov gospodarstva, 
- 
ime in priimek oziroma naziv imetnika prašičev in naslov oziroma sedež
imetnika prašičev, če je drugačen od naslova gospodarstva, 
- 
zapisi o opravljenem nadzoru gospodarstva glede izvajanja določb tega
pravilnika (ime, priimek in podpis inšpektorja ter datum opravljenega
pregleda); 
2.     
stalež živali: 
- 
skupno število živali po vsaki spremembi v staležu; 
3.     
prihodi živali na gospodarstvo z drugega gospodarstva: 
- 
datum prejema živali na gospodarstvo, 
- 
število prejetih živali in identifikacijske številke živali, če je skupina
prejetih živali označena z različnimi SIŠ, mora biti razvidno število živali za
vsako SIŠ, 
- 
G-MID oziroma naslov prejšnjega gospodarstva, v primeru uvoza ali
trgovanja pa država izvora; 
4.     
odhodi živali z gospodarstva na drugo gospodarstvo ali v klavnico: 
- 
datum odhoda živali, 
- 
število oddanih živali in identifikacijske številke živali, če je
skupina oddanih živali označena z različnimi SIŠ, mora biti razvidno število
živali za vsako SIŠ, 
- 
v primeru oddaje na registrirano gospodarstvo G-MID oziroma naslov
namembnega gospodarstva ali v primeru izvoza ali trgovanja namembno državo, 
- 
v primeru oddaje ene živali na gospodarstvo iz enajstega odstavka 9.
člena tega pravilnika, in G-MID tega gospodarstva še ne obstaja, ime, priimek
in naslov novega imetnika; 
5.     
ponovne označitve živali: 
- 
prejšnja identifikacijska številka, 
- 
nova identifikacijska številka, 
- 
število označenih živali, 
- 
datum ponovne označitve. 
(3) RPG se vodi v pisni ali elektronski obliki, tako da je
zagotovljena preglednost podatkov v skladu z navodili, objavljenimi na spletnih
straneh iz 18. člena tega pravilnika. Če se RPG vodi v elektronski obliki, mora
biti na zahtevo inšpektorja oziroma kontrolorja ob izvajanju nadzora predložen
izpis na papir v ustrezni obliki. RPG mora biti ob vsakem času dosegljiv na
lokaciji gospodarstva in na razpolago še najmanj tri leta po zadnji vpisani
spremembi. 
(4) V primeru individualnega označevanja čistopasemskih in
hibridnih prašičev, ki so vpisani v rodovniško knjigo, se lahko uporablja
drugačen način vodenja RPG, če je zagotovljena preglednost podatkov v smislu
drugega odstavka tega člena.
8. člen
(spremni list)
(1) Spremni list (v nadaljnjem besedilu: SL) izda imetnik, ki
živali odda, za skupino živali, ki se na določen dan premika na določeno
namembno gospodarstvo. Iz SL morajo biti razvidni najmanj naslednji podatki:
naslov in G-MID gospodarstva, s katerega se živali oddajajo, naslov in G-MID
namembnega gospodarstva, število oddanih živali in identifikacijske številke
živali, datum oddaje živali in podpis oddajatelja. 
(2) V primeru premika živali na gospodarstvo iz enajstega
odstavka 9. člena tega pravilnika, če G-MID gospodarstva ne obstaja, se na SL
vpiše ime, priimek in naslov novega imetnika ter registrska številka vozila, s
katerim so bile živali odpeljane. Točnost danih podatkov novi imetnik potrdi s
podpisom na dokumentu. 
(3) V primeru premika živali ob posredovanju trgovca z
živalmi se v SL namesto G-MID novega gospodarstva vpiše registracijska številka
trgovca z živalmi oziroma ime, priimek in naslov trgovca z živalmi in
registrska številka vozila, s katerim so bile živali odpeljane. 
(4) SL se izdaja na osnovnem, oštevilčenem obrazcu, katerega
vzorec je objavljen na spletnih straneh iz 18. člena tega pravilnika. SL v
osnovni obliki založi ministrstvo. Če je skupina oddanih živali označena z
različnimi SIŠ, mora biti razvidno število živali za vsako SIŠ. 
(5) Imetniki, ki imajo lastni informacijski sistem, s katerim
lahko avtomatizirano izdajajo SL, lahko uporabljajo prilagojeno obliko SL, ki
jo predhodno potrdi ministrstvo, in jo objavi na spletnih straneh iz 18. člena
tega pravilnika. 
(6) SL se hrani na namembnem gospodarstvu vsaj tri leta.
9. člen
(evidenca imetnikov rejnih živali)
(1) EIRŽ vodi SIR. Za vpis v EIRŽ je dolžan poskrbeti imetnik
prašičev. V EIRŽ se imetnik vpiše na podlagi zahtevka, iz katerega morajo biti
razvidni naslednji podatki: 
-       
ime in priimek oziroma firma ter naslov oziroma sedež imetnika prašičev;
-       
enotna matična številka občana (v nadaljnjem besedilu: EMŠO) oziroma
matična številka poslovnega subjekta imetnika prašičev ali davčna številka; 
-       
lokacija gospodarstva (poštni naslov, če ta ne obstaja, pa katastrski
podatki); 
-       
identifikacijska številka kmetijskega gospodarstva (v nadaljnjem
besedilu: KMG-MID), če že obstaja, oziroma G-MID gospodarstva, če že obstaja; 
-       
podpis imetnika; 
-       
s soglasjem imetnika tudi kontaktni podatki, zlasti elektronski naslov,
telefonske številke. 
(2) Če G-MID gospodarstva še ne obstaja, ga dodeli SIR. Če
zaradi prostorske odmaknjenosti ali iz drugih razlogov obstaja več samostojnih
lokacij, ki so sestavni del kmetijskega gospodarstva, je treba za vsako
lokacijo pridobiti G-MID gospodarstva. 
(3) Ne glede na prvi odstavek tega člena se gospodarstva
oziroma kmetijska gospodarstva, ki so vpisana v uradne evidence, ki se vodijo v
okviru ministrstva, in iz katerih je razvidno, da imetnik na gospodarstvu redi
prašiče, v EIRŽ vpišejo po uradni dolžnosti najpozneje v 30 dneh od datuma
vpisa podatka v omenjeno uradno evidenco. Kot imetnik prašičev se vpiše nosilec
kmetijskega gospodarstva. 
(4) Če se imetnik prašičev na gospodarstvu spremeni, mora
novi imetnik najpozneje v 30 dneh po spremembi v EIRŽ sporočiti spremembo. V
vlogi navede: 
-       
ime in priimek oziroma firmo ter naslov oziroma sedež dosedanjega
imetnika prašičev; 
-       
KMG-MID in naslov kmetijskega gospodarstva oziroma G-MID in naslov
gospodarstva; 
-       
ime in priimek oziroma firmo ter naslov oziroma sedež novega imetnika
prašičev; 
-       
EMŠO oziroma matično številko poslovnega subjekta novega imetnika
prašičev ali davčno številko; 
-       
s soglasjem novega imetnika tudi kontaktne podatke, zlasti elektronski
naslov, telefonske številke. 
(5) Vlogo morata podpisati dosedanji imetnik prašičev, razen
v primeru smrti in novi imetnik prašičev. 
(6) Če v primeru smrti imetnika, ki je fizična oseba, novi
imetnik v 30 dneh po smrti ne odda vloge za spremembo imetnika, se kot imetnik
po uradni dolžnosti v EIRŽ vpiše nosilca kmetijskega gospodarstva oziroma
njegov namestnik. 
(7) V primeru, ko je gospodarstvo del kmetijskega
gospodarstva in je imetnik prašičev nosilec kmetijskega gospodarstva, se ob
spremembi nosilca kmetijskega gospodarstva v registru kmetijskih gospodarstev
sprememba imetnika prašičev v EIRŽ izvede po uradni dolžnosti. 
(8) Imetnik, ki je na gospodarstvu opustil rejo prašičev,
mora v 30 dneh po opustitvi v EIRŽ sporočiti datum opustitve reje. 
(9) Če imetnik v CRPš v zadnjih treh letih ne sporoča staleža
prašičev in drugih sprememb in administrativno ni ugotovljenih drugih
relevantnih dogodkov na gospodarstvu, se gospodarstvu po uradni dolžnosti
dodeli status opustitve reje. 
(10) Na podlagi vloge iz prvega odstavka tega člena in po
ugotovitvi, da gospodarstvo izpolnjuje pogoje za vpis v EIRŽ po tem pravilniku,
se gospodarstvo vpiše v EIRŽ ter imetniku izda izpis, ki šteje kot potrdilo o
vpisu v EIRŽ. 
(11) Določba prvega odstavka tega člena ne velja za
gospodarstva, kjer se naenkrat redi en prašič za lastno domačo uporabo in kjer
se žival ne premika z gospodarstva. Tako gospodarstvo se v EIRŽ evidentira na
osnovi prijave premika živali na to gospodarstvo in se mu dodeli G-MID
gospodarstva.
10. člen
(sejmi, razstave, zbirni centri)
Sejem, razstava ali zbirni center se za potrebe tega
pravilnika štejejo za gospodarstva in jih je potrebno registrirati v skladu s
prejšnjim členom. Organizator sejma, razstave ali zbirnega centra se šteje za
imetnika prašičev ter mora voditi register iz 7. člena tega pravilnika in
sporočati podatke o premikih živali v skladu s 14. členom tega pravilnika.
11. člen
(označitev in registracija uvoženih živali)
(1) Uvozijo se lahko le označene živali. 
(2) Uvožene živali za nadaljnjo rejo, ki so uspešno prestale
predpisane veterinarske preglede, se najkasneje v 30 dneh po opravljenih
pregledih oziroma še pred premikom na drugo gospodarstvo označijo v skladu s 3.
členom tega pravilnika. 
(3) Ne glede na prejšnji odstavek živali ni treba ponovno
označiti, če je namembno gospodarstvo klavnica in bo žival zaklana najpozneje v
30 dneh po opravljenih predpisanih veterinarskih pregledih. 
(4) Za uvožene živali je treba v RPG vpisati državo
izvoznico, identifikacijsko številko gospodarstva, od koder živali prihajajo,
če je znana, datum uvoza in identifikacijske številke živali, v primeru
preoznačitve pa še povezavo med oznako tretje države in novo oznako. 
(5) Za uvožene živali mora imetnik prašičev na gospodarstvu,
na katerega so živali uvožene, najpozneje v sedmih dneh od prihoda živali na
gospodarstvo sporočiti podatke v CRPš. Sporočiti mora število uvoženih živali,
državo izvoznico, identifikacijsko številko gospodarstva, od koder živali
prihajajo, če je znana, datum prihoda živali na gospodarstvo in G-MID gospodarstva.
12. člen
(označitev in registracija živali pri trgovanju)
(1) Za živali, prispele iz države članice Evropske unije, je
treba v RPG vpisati državo izvora, datum prispetja živali na gospodarstvo,
identifikacijsko številko gospodarstva, od koder živali prihajajo, če je znana,
in identifikacijske številke živali. 
(2) Za vsako pošiljko živali, ki prispe na območje Republike
Slovenije iz države članice EU, mora imetnik prašičev na gospodarstvu, na
katerega so živali prispele, najpozneje v sedmih dneh od prihoda živali na
gospodarstvo sporočiti podatke v CRPš. Sporočiti mora število živali, državo
izvora, identifikacijsko številko gospodarstva, od koder živali prihajajo, če
je znana, datum prihoda živali na gospodarstvo in G-MID gospodarstva.
13. člen
(centralni register prašičev)
(1) SIR vodi CRPš v elektronski obliki. V CRPš se vodijo
naslednji podatki: 
-       
o staležu živali na gospodarstvu, ki jih imetniki prašičev priglašajo v
skladu s 15. in 16. členom tega pravilnika; 
-       
o premikih živali med gospodarstvi, ki jih imetniki prašičev priglašajo
v skladu s 14. in 16. členom tega pravilnika; 
-       
operativni podatki o označevanju živali; 
-       
o nadzoru nad izvajanjem določb tega pravilnika; 
-       
o izvajalcih nalog javne službe na področju označevanja in registracije
prašičev; 
-       
o osebah, ki imajo dostop do podatkov iz CRPš. 
(2) Morebitna neskladja med dejanskim stanjem in podatki v
CRPš usklajuje SIR po uradni dolžnosti ali na zahtevo stranke. 
(3) SIR za vsako gospodarstvo vsaj enkrat letno izda izpis iz
CRPš.
14. člen
(priglašanje premikov živali v CRPš)
(1) Vsak imetnik prašičev iz 9. člena tega pravilnika, razen
imetnikov iz enajstega odstavka 9. člena tega pravilnika, mora priglasiti
premik živali v CRPš najkasneje v sedmih dneh po premiku. Priglasiti je treba
podatke o odhodih z gospodarstva in prihodih na gospodarstvo. Podatke se
priglasi na način iz 16. člena tega pravilnika ter na obrazcih, objavljenih v
skladu z 18. členom tega pravilnika. Za vsak premik živali se priglasijo
naslednji podatki: 
1.     
število živali, ki se premikajo; 
2.     
datum odhoda oziroma prihoda živali; 
3.     
G-MID gospodarstva, s katerega se živali premikajo; 
4.     
namembno gospodarstvo: 
- 
v primeru oddaje na registrirano gospodarstvo: G-MID namembnega
gospodarstva, 
- 
v primeru oddaje ene živali na gospodarstvo iz enajstega odstavka 9.
člena tega pravilnika, če G-MID tega gospodarstva še ne obstaja: ime, priimek
in naslov novega imetnika, 
- 
v primeru izvoza ali trgovanja: namembno državo. 
(2) Za živali, ki so bile sprejete v klavnico za zakol, mora
klavnica najpozneje v sedmih dneh po zakolu v CRPš javiti: število zaklanih
živali, G-MID gospodarstva, s katerega so živali prišle, in datum zakola.
15. člen
(priglašanje staleža živali v CRPš)
(1) Vsak imetnik prašičev iz 9. člena tega pravilnika, razen
imetnikov iz enajstega odstavka 9. člena tega pravilnika, mora enkrat letno v
CRPš sporočiti podatke o staležu živali na svojem gospodarstvu oziroma
gospodarstvih. 
(2) Datum popisa staleža je 1. marec oziroma dan, določen s
predpisom, ki ureja izvedbo ukrepov kmetijske politike. 
(3) Popis se izvede po naslednjih kategorijah: 
-       
število pujskov do 20 kg; 
-       
število mladih prašičev 20 do 50 kg; 
-       
število prašičev pitancev: 50 do 80 kg, 80 do 110 kg in nad 110 kg; 
-       
število merjascev; 
-       
število nebrejih in brejih mladic; 
-       
število nebrejih in brejih plemenskih svinj. 
(4) Če je imetnik prašičev podatke iz tretjega odstavka tega
člena sporočil v skladu s predpisi, ki urejajo izvedbo ukrepov kmetijske
politike, se podatki po uradni dolžnosti prepišejo v CRPš in se šteje, da so
podatki o staležu prašičev sporočeni. 
(5) Rok za priglasitev popisa je največ 30 dni od datuma iz
drugega odstavka tega člena.
16. člen
(način priglašanja podatkov)
(1) Imetnik prašičev priglaša podatke v CRPš na enega od
naslednjih načinov: 
-       
neposredno v CRPš v elektronski obliki, če je imetnik prašičev vključen
v sistem elektronskega poslovanja; 
-       
prek pooblaščenih organizacij, ki podatke najkasneje v treh dneh po
prejemu vpišejo v CRPš. 
(2) Za vključitev v sistem elektronskega poslovanja mora SIR
imetniku na podlagi njegovega zahtevka omogočiti elektronski dostop do CRPš. Ob
dodelitvi elektronskega dostopa se imetnika vpiše v seznam elektronskega
poslovanja. 
(3) Pooblaščena organizacija iz prvega odstavka tega člena
mora voditi podatke o prejemu obrazcev oziroma podatkov, potrebnih za
priglasitev v CRPš s strani imetnika, in na zahtevo imetnika izdati potrdilo o
prejemu. Taka zahteva se lahko izpolni s potrditvijo v RPG ali na imetnikovem
izvodu obrazca. 
(4) Podatke o premikih priglasi imetnik prašičev neposredno v
CRPš v elektronski obliki ali prek veterinarskih pooblaščenih organizacij.
17. člen
(druge naloge pooblaščenih organizacij)
Pooblaščene organizacije morajo poleg nalog iz drugega
odstavka 3. člena tega pravilnika, druge alineje prvega odstavka prejšnjega
člena tega pravilnika in iz tretjega odstavka prejšnjega člena tega pravilnika:
-       
hraniti dokumente v zvezi z opravljanjem dejavnosti identifikacije in
registracije živali in podatke o prejemu obrazcev oziroma podatke, potrebne za
priglasitev v CRPš najmanj tri leta, 
-       
opozarjati imetnike na neskladja v podatkih in nuditi pomoč pri odpravi
le-teh, 
-       
posredovati pri odpravi napak in vzdrževanju integritete CRPš, 
-       
izpisati stanja iz CRPš na zahtevo imetnika.
18. člen
(spletne strani)
Ministrstvo na spletni strani
http://www.mkgp.gov.si/si/delovna_podrocja/varna_hrana/ objavlja zlasti
naslednje informacije: 
-       
navodila za izvajanje sistema identifikacije in registracije prašičev po
tem pravilniku; 
-       
obliko obrazcev za izvajanje sistema identifikacije in registracije
prašičev po tem pravilniku; 
-       
dostop do CRPš prek sistema Volos v skladu s tem pravilnikom; 
-       
najvišje cene storitev javnih služb na področju identifikacije in
registracije živali po tem pravilniku.
19. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o identifikaciji in registraciji prašičev (Uradni list RS, št. 97/03, 4/04 in
45/08 – ZKme-1).
20. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-218/2010
Ljubljana, dne 19. januarja 2011
EVA 2009-2311-0134
mag. Dejan Židan l.r. 
Minister 
za kmetijstvo, 
gozdarstvo in prehrano