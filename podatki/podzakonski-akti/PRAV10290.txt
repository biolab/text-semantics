1. SPLOŠNE DOLOČBE
1. člen
(vsebina)
Ta pravilnik določa pravila za delovanje
pravnih in fizičnih oseb, ki opravljajo vročanje v kazenskem in pravdnem
postopku, izbranih v postopku javnega naročanja za posamezno sodišče (v
nadaljnjem besedilu: vročevalci), pravila za delovanje pooblaščenih vročevalcev
in oseb, ki so za vročanje pooblaščene z zakonom, ter vsebino sporočil pri vročanju in vročilnic.
2. člen
(javno naročilo)
Javno naročilo za izbiro vročevalca
izvedejo okrožna sodišča v Republiki Sloveniji in Okrajno sodišče v Ljubljani,
lahko pa ga kot skupno javno naročilo izvede tudi Vrhovno sodišče Republike
Slovenije za vsa sodišča v Republiki Sloveniji po zakonu, ki ureja javno
naročanje.
3. člen
(obvestilo o sklenitvi pogodbe in seznam
oseb, ki opravljajo vročanje)
O sklenitvi pogodbe o opravljanju
dejavnosti vročanja z vročevalcem, izbranim v postopku javnega naročanja,
posamezno sodišče obvesti Vrhovno sodišče Republike Slovenije in ministrstvo,
pristojno za pravosodje (v nadaljnjem besedilu: ministrstvo). Na podlagi tako
prejetega obvestila, ministrstvo objavi seznam oseb, ki opravljajo vročanje po
posameznih sodiščih v Republiki Sloveniji.
4. člen
(krajevna pristojnost)
Vročevalec, ki je izbran v postopku javnega
naročanja za posamezno sodišče, opravlja vročanje sodnih pisanj za naročnika na
celotnem območju Republike Slovenije.
5. člen
(pooblaščeni vročevalec in oseba, z
zakonom pooblaščena za vročanje)
(1) Pravne ali fizične osebe, ki so vpisane
v register pooblaščenih vročevalcev in imajo dovoljenje ministra, pristojnega
za pravosodje (v nadaljnjem besedilu: minister) za opravljanje dejavnosti
vročanja, opravljajo vročanje v kazenskem in pravdnem postopku kot pooblaščeni
vročevalci (v nadaljnjem besedilu: pooblaščeni vročevalec), do sklenitve
pogodbe o opravljanju dejavnosti vročanja z vročevalcem, izbranim v postopku
javnega naročanja.
(2) Poleg vročevalcev in pooblaščenih
vročevalcev opravljajo vročanje v kazenskem in pravdnem postopku tudi pravne in
fizične osebe, ki so za opravljanje vročanja pooblaščene z zakonom. Pri
opravljanju vročanja po taki osebi se uporabljajo določbe 13., 14., 17. in 18.
člena tega pravilnika, glede izkazovanja pri vročanju pa določila zakona, ki
taki osebi daje pooblastilo za vročanje, in na njegovi podlagi izdanih
podzakonskih predpisov.
2. PRAVILA ZA DELOVANJE VROČEVALCEV
6. člen
(obveznosti in dolžnosti vročevalca)
(1) V primeru odreditve vročitve po Zakonu
o kazenskem postopku mora vročevalec opravljati vročanje skladno z določili
Zakona o kazenskem postopku, v skladu s pravili, določenimi v tem pravilniku,
in v skladu s pogodbo, sklenjeno s sodiščem, za katero opravlja vročanje. 
(2) V primeru odreditve vročitve po Zakonu
o pravdnem postopku mora vročevalec opravljati vročanje skladno z določili
Zakona o pravdnem postopku, v skladu s pravili, določenimi v tem pravilniku, in
v skladu s pogodbo, sklenjeno s sodiščem, za katero opravlja vročanje. 
(3) Svoje dolžnosti mora vročevalec
opravljati redno in vestno.
7. člen
(identifikacijski dokument)
(1) Vročevalec mora imeti pri opravljanju
vročanja pri sebi identifikacijski dokument, ki izkazuje, da lahko opravlja
vročanje za sodišče, kar mora na zahtevo naslovnika pisanja ali osebe, kateri
sme v skladu z zakonom izročiti pisanje namesto naslovniku, tej pokazati. 
(2) Identifikacijski dokument izda
predsednik sodišča na obrazcu, ki je kot priloga sestavni del tega pravilnika.
8. člen
(evidenca zadev vročanja)
(1) Vročevalec vodi evidenco zadev, v
katerih opravlja vročanje po odredbi sodišča v skladu s prvim odstavkom 117.
člena Zakona o kazenskem postopku in drugim odstavkom 132. člena Zakona o
pravdnem postopku. 
(2) Evidenca se vodi v posebni knjigi ali s
podporo računalniškega programa in vsebuje naslednje podatke: 
1.     
zaporedno številko zadeve, 
2.     
datum prejema zadeve, 
3.     
navedbo sodišča, ki je odredilo vročitev, z opravilno številko zadeve, 
4.     
navedbo naslovnika in pisanja, ki naj se vroči, 
5.     
datum in način vročitve, in sicer: 
- 
za pisanja, ki jih je v skladu z Zakonom o kazenskem postopku treba
osebno vročiti: ali je bilo pisanje vročeno osebno naslovniku, ali je bila
osebna vročitev tudi po pisnem sporočilu vročevalca neposredno naslovniku
neuspešna in zato opravljena po drugih osebah oziroma vrnjena sodišču, 
- 
za pisanja, za katera v Zakonu o kazenskem postopku ni določena osebna
vročitev: ali je bilo pisanje vročeno osebno naslovniku, ali je bila opravljena
nadomestna vročitev in komu, ali je bilo pisanje vrnjeno sodišču s sporočilom
naslovniku, kje in kdaj lahko pisanje prevzame, 
- 
za pisanja, ki jih je v skladu z Zakonom o pravdnem postopku treba
osebno vročiti: ali je bilo pisanje vročeno osebno naslovniku, ali je bila
opravljena nadomestna vročitev in komu, ali je bilo pisanje vrnjeno sodišču z
obvestilom naslovniku, kje in kdaj lahko pisanje prevzame, pa je v skladu z
Zakonom o pravdnem postopku nastopila domneva vročitve, 
- 
za pisanja, za katera v Zakonu o pravdnem postopku ni določena osebna
vročitev: ali je bilo pisanje vročeno neposredno naslovniku, ali je bila
opravljena nadomestna vročitev in komu, ali neposredna vročitev ni bila uspešno
opravljena, pa je v skladu z določili Zakona o pravdnem postopku nastopila
domneva vročitve, 
6.     
v primeru, da vročitve sploh ni bilo mogoče opraviti, razlog za to, in
datum, ko je zadeva vrnjena sodišču.
9. člen
(hramba evidence zadev vročanja)
Podatke v evidencah mora vročevalec hraniti
za čas trajanja pogodbe, sklenjene s sodiščem, za katero opravlja dejavnost
vročanja. Po izteku tega roka mora vročevalec izročiti evidenco sodišču, s
katerim je imel sklenjeno pogodbo o opravljanju dejavnosti vročanja, ki z
evidenco ravna v skladu s pravili, ki urejajo hrambo dokumentarnega gradiva.
3. VSEBINA SPOROČIL PRI VROČANJU IN VROČILNIC
10. člen
(vsebina sporočil pri vročanju)
(1) Vsebina sporočil pri vročanju in
vročilnic v kazenskem in pravdnem postopku je določena z obrazci, ki jih določa
ta pravilnik. 
(2) Če sodišče odredi osebno vročitev v
skladu s 118. členom Zakona o kazenskem postopku, uporabi vročevalec pri
opravljanju vročanja obrazec VRO/K – št. 3., obrazec VRO/K – št. 4 in obrazec
VRO/K – št. 5. 
(3) Če sodišče odredi vročitev v skladu s
119. členom Zakona o kazenskem postopku, uporabi vročevalec pri opravljanju
vročanja obrazec VRO/K – št. 1 in obrazec VRO/K – št. 2. 
(4) Če sodišče odredi osebno vročitev v
skladu s 142. členom Zakona o pravdnem postopku, uporabi vročevalec pri
opravljanju vročanja obrazec VRO/P – št. 3 in obrazec VRO/P – št. 4. 
(5) Če sodišče odredi vročitev v skladu s
140. in 141. členom Zakona o pravdnem postopku, uporabi vročevalec pri
opravljanju vročanja obrazec VRO/P – št. 1 in obrazec VRO/P – št. 2. 
(6) Obrazci so sestavni del tega pravilnika
in so objavljeni skupaj z njim. 
(7) Na območju občin, kjer sta pri sodišču
poleg slovenskega jezika uradna jezika tudi italijanski ali madžarski jezik,
mora biti besedilo na obrazcih napisano tudi v italijanskem ali madžarskem
jeziku.
11. člen
(ravnanje vročevalca v primeru uspele in
neuspele vročitve)
(1) Vročevalec izpolni vsa potrebna
obvestila v dvojniku, od katerih se eden vrne sodišču. 
(2) Če vročevalec ugotovi, da vročitve ni
mogoče opraviti skladno z odredbo sodišča, mora pisanje nemudoma vrniti sodišču
skupaj z zapisnikom, v katerem opiše poskušena dejanja vročitve in razloge za
neuspešno vročitev. 
(3) Po uspešno opravljeni vročitvi mora
vročevalec takoj obvestiti sodišče, ki je vročitev odredilo, in priložiti vsa
ustreza obvestila.
4. PLAČILO
12. člen
(nagrada in povrnitev stroškov)
(1) Vročevalec je za vročitev upravičen do
plačila in povrnitve stroškov za svoje delo v skladu s sklenjeno pogodbo. 
(2) Plačilo in povrnitev stroškov odredi
sodišče.
5. PRAVILA ZA DELOVANJE POOBLAŠČENIH VROČEVALCEV
13. člen
(obveznosti in naloge pooblaščenih
vročevalcev)
Pooblaščeni vročevalec, ki opravlja
vročanje v kazenskem in pravdnem postopku, opravlja vročanje skladno z določili
Zakona o kazenskem postopku, določili Zakona o pravdnem postopku, določbami
tega pravilnika in odredbo sodišča.
14. člen
(uporaba določb tega pravilnika)
Pri opravljanju dejavnosti vročanja po
pooblaščenem vročevalcu se uporabljajo določbe 5., 8., 10. in 11. člena tega
pravilnika, smiselno pa tudi določbe 6., 7. in 9. člena tega pravilnika.
15. člen
(izkazovanje in ravnanje v primeru izgube
ali poškodbe izkaznice)
(1) Pooblaščeni vročevalec se pri vročanju
izkazuje z izkaznico, ki mu je bila izdana na podlagi Pravilnika o pogojih, ki
jih morajo izpolnjevati osebe za opravljanje vročanja in o pravilih za njihovo
delovanje (Uradni list RS, št. 32/00). 
(2) Če oseba, ki vroča, izkaznico izgubi
ali kako drugače ostane brez nje ali je izkaznica poškodovana, je dolžan
pooblaščeni vročevalec o tem takoj obvestiti ministrstvo, ki mu na podlagi
podatkov iz veljavnega registra pooblaščenih vročevalcev izda novo izkaznico.
Naknadno najdena izkaznica ali poškodovana izkaznica se izroči ministrstvu, ki
izkaznico komisijsko uniči. Za ta namen imenuje minister komisijo, ki o
uničenju sestavi zapisnik. 
(3) Uničenje, odvzem in izdaja nove
izkaznice se zaznamuje v registru pooblaščenih vročevalcev, pod evidenčno
številko vpisanega vročevalca.
16. člen
(odvzem ali prenehanje veljavnosti dovoljenja za opravljanje dejavnosti
vročanja)
(1) Na utemeljen predlog predsednika
sodišča ali po uradni dolžnosti izda minister odločbo, s katero pooblaščenemu
vročevalcu odvzame dovoljenje za opravljanje dejavnosti vročanja, če ugotovi:
-       
da opravlja vročanje v nasprotju z zakonom oziroma v nasprotju s pravili,
določenimi v tem pravilniku, ali
-       
da vročanja, ki ga je bil dolžan opraviti na zahtevo sodišča, brez
utemeljenega razloga ni opravil ali je zahtevo brez utemeljenega razloga
zavrnil.
(2) Če oseba, ki ji je bilo izdano
dovoljenje za opravljanje dejavnosti vročanja, v sodnem oziroma poslovnem
registru ni več registrirana za opravljanje dejavnosti vročanja ali ni več
izvršitelj ali detektiv, ji dovoljenje za opravljanje dejavnosti vročanja
preneha veljati z dnem izbrisa iz sodnega oziroma poslovnega registra, evidence
izvršiteljev ali evidence detektivov. Minister izda ugotovitveno odločbo o
prenehanju veljavnosti dovoljenja za opravljanje dejavnosti vročanja. 
(3) V odločbi, s
katero minister odvzame dovoljenje za opravljanje dejavnosti vročanja po prvem odstavku tega člena, in v
odločbi, s katero ugotovi prenehanje veljavnosti dovoljenja po prejšnjem
odstavku, naloži pooblaščenemu vročevalcu, da mora v roku 15 dni od dneva
vročitve odločbe predati ministrstvu vse izkaznice, ki so bile izdane osebam,
ki so pri njem opravljale vročanje, evidenco, ki jo je vodil v skladu z 8.
členom tega pravilnika in evidenco, ki jo je vodil na podlagi Pravilnika o
pogojih, ki jih morajo izpolnjevati osebe za opravljanje vročanja in o pravilih
za njihovo delovanje (Uradni list RS, št. 32/00).
17. člen
(nagrada in povrnitev stroškov
pooblaščenega vročevalca)
(1) Pooblaščeni vročevalec, ki opravlja
vročanje v skladu s 13. členom tega pravilnika, je upravičen do nagrade za
uspešno opravljeno vročitev in do povračila izdatkov za prevozne stroške
izjemoma pa tudi do povrnitve drugih izdatkov za katere sodišče na podlagi
predloženih dokazil oceni, da so bili potrebni. 
(2) Nagrada za navadno vročitev znaša 5
eurov vključno z davkom na dodano vrednost, nagrada za osebno vročitev pa 50
eurov vključno z davkom na dodano vrednost. 
(3) Za neuspešno vročitev pripada
vročevalcu 20% nagrade določene v drugem odstavku tega člena. Ne glede na
prejšnji stavek, lahko sodišče odmeri višji delež nagrade, ki ne sme presegati
50% nagrade, določene v drugem odstavku tega člena, če iz priloženega izpisa
podatkov iz evidence, ki jo je dolžan voditi v skladu z 8. členom tega
pravilnika oziroma drugih ustreznih dokazil izhajajo utemeljeni razlogi, ki
upravičujejo določitev višjega deleža nagrade. 
(4) Med utemeljene razloge, ki upravičujejo
določitev višjega deleža nagrade za neuspešno vročitev, štejejo zlasti dejanske
okoliščine, ki onemogočajo uspešno vročitev ter aktivno ravnanje vročevalca v
smeri uspešne vročitve. 
(5) Če vročitev ni opravljena v skladu z
odredbo sodišča (rok in način) ali s tem pravilnikom, pooblaščenemu vročevalcu
ne pripada nagrada, povrnitev potnih stroškov in povrnitev drugih izdatkov.
18. člen
(postopek za izplačilo nagrade in obračun
stroškov)
(1) O izplačilu nagrade in povrnitvi
stroškov ter drugih izdatkov iz prejšnjega člena tega pravilnika odloča
sodišče, ki je odredilo vročitev, na podlagi pisne zahteve pooblaščenega
vročevalca, v kateri mora natančno opredeliti stroške, katerih povrnitev
zahteva. Zahtevi za plačilo nagrade v obliki stroškovnika in povrnitvi stroškov
ter drugih izdatkov mora pooblaščeni vročevalec priložiti izpis podatkov iz
evidence, ki jo je dolžan voditi v skladu z 8. členom tega pravilnika ter
predložiti druga dokazila v originalu. 
(2) Sodišče odloči o zahtevi pooblaščenega
vročevalca najkasneje v 15 dneh od prejema zahteve. Priznana nagrada in
odmerjeni stroški se izplačajo iz proračuna, v skladu s plačilnimi roki,
določenimi v zakonu, ki ureja izvrševanje proračuna Republike Slovenije. 
(3)  Prevozni stroški se obračunavajo
v višini stroškov prevoza z javnim prevoznim sredstvom. Če pooblaščeni
vročevalec uporablja lastno motorno vozilo, se mu prizna kilometrina v višini 8
% cene neosvinčenega motornega bencina – 95 oktanov. Stroški prevoza se povrnejo
za potovanje po najkrajši poti.
19. člen
(izbris iz registra pooblaščenih
vročevalcev)
(1) Pooblaščeni vročevalec se izbriše iz
registra pooblaščenih vročevalcev: 
-       
na lastno zahtevo – z dnem, ko minister izda odločbo o izbrisu, 
-       
na podlagi dokončne odločbe, s katero minister odvzame dovoljenje za
opravljanje dejavnosti vročanja – z dnem dokončnosti odločbe,
-       
na podlagi ugotovitvene odločbe o prenehanju veljavnosti dovoljenja za
opravljanje dejavnosti vročanja – z dnem izdaje odločbe.
(2) Pooblaščeni vročevalec, ki je bil
izbrisan iz registra pooblaščenih vročevalcev na lastno zahtevo, mora
ministrstvu v 15 dneh po izbrisu predložiti vse izkaznice, ki so bile izdane
osebam, ki so pri pooblaščenem vročevalcu opravljale vročanje, ter evidenco, ki
jo je pooblaščeni vročevalec vodil v skladu z 8. členom tega pravilnika in
evidenco, ki jo je vodil na podlagi Pravilnika o pogojih, ki jih morajo
izpolnjevati osebe za opravljanje vročanja in o pravilih za njihovo delovanje
(Uradni list RS, št. 32/00).
(3) Izkaznice, ki so bile predane ministrstvu
v skladu s prejšnjim odstavkom ali na podlagi odločbe, s katero je minister
odvzel dovoljenje za opravljanje dejavnosti vročanja, se komisijsko uničijo. Za
ta namen imenuje minister komisijo, ki o uničenju sestavi zapisnik. 
(4) Ministrstvo mora ob vsakem izbrisu
pooblaščenega vročevalca iz registra pooblaščenih vročevalcev, najmanj pa
enkrat letno posredovati predsednikom vseh sodišč v Republiki Sloveniji seznam
pooblaščenih vročevalcev.
20. člen
(ukinitev registra pooblaščenih
vročevalcev)
(1) Register pooblaščenih vročevalcev, ki
ga ministrstvo upravlja na podlagi dosedanjih predpisov, se ukine, ko prejme
obvestilo iz 3. člena tega pravilnika. 
(2) Z dnem ukinitve registra iz prejšnjega
odstavka ministrstvo izda ugotovitveno odločbo, s katero se ugotovi, da je
pooblaščenemu vročevalcu prenehalo dovoljenje za opravljanje dejavnosti
vročanja. Identifikacijske kartice (izkaznice), ki so bile izdane pooblaščenim
vročevalcem, postanejo neveljavne. 
(3) Pooblaščeni vročevalec mora v 15 dneh
po dokončnosti odločbe iz prejšnjega odstavka predati ministrstvu podatke v
evidenci, ki jo je vodil v skladu z 8. členom tega pravilnika in podatke v
evidenci, ki jo je vodil na podlagi Pravilnika o pogojih, ki jih morajo
izpolnjevati osebe za opravljanje vročanja in o pravilih za njihovo delovanje
(Uradni list RS, št. 32/00) ter vrniti vse izkaznice, ki so bile izdane osebam,
ki so pri njem opravljale vročanje. Ministrstvo prejete izkaznice komisijsko
uniči. Za ta namen imenuje minister komisijo, ki o uničenju sestavi zapisnik. 
(4) Do ukinitve registra v skladu s prvim
odstavkom tega člena ministrstvo ne izvaja vpisov novih vročevalcev v register
pooblaščenih vročevalcev.

Priloga
št. 1: Identifikacijski dokument
Priloga
št. 2: Obrazec VRO/K – št. 1: Sporočilo o prispeli pošiljki z obvestilom po
drugem odstavku 119. člena ZKP
Priloga
št. 3: Obrazec VRO/K – št. 2: Vročilnica za navadno vročanje
Priloga
št. 4: Obrazec VRO/K – št. 3: Sporočilo o prispeli pošiljki z obvestilom po
drugem odstavku 119. člena ZKP
Priloga
št. 5: Obrazec VRO/K – št. 4: Sporočilo pri osebnem vročanju po 118. člena ZKP
Priloga
št. 6: Obrazec VRO/K – št. 5: Vročilnica za osebno vročanje
Priloga
št. 7: Obrazec VRO/P – št. 1: Obvestilo pri navadnem vročanju po drugem
odstavku 141. člena ZPP
Priloga
št. 8: Obrazec VRO/P – št. 2: Vročilnica za navadno vročanje po 141. členu ZPP
Priloga
št. 9: Obrazec VRO/P – št. 3: Obvestilo pri osebni vročitvi fizični osebi po
tretjem odst. 142. člena ZPP
Priloga
št. 10: Obrazec VRO/P – št. 4: Vročilnica za osebno vročitev fizični osebi po
142. členu ZPP

Pravilnik o delovanju oseb, ki opravljajo
vročanje v kazenskem in pravdnem postopku (Uradni list RS, št. 104/10) vsebuje naslednji končni določbi:
»6. KONČNI DOLOČBI
21. člen
(prenehanje
veljavnosti)
Z dnem, ko začne veljati ta pravilnik,
prenehata veljati Pravilnik o delovanju oseb, ki opravljajo vročanje v
kazenskem postopku (Uradni list RS, št. 32/02) in Pravilnik o delovanju oseb,
ki opravljajo vročanje v pravdnem postopku (Uradni list RS, št. 88/07).
22. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o delovanju oseb, ki opravljajo vročanje v kazenskem in pravdnem postopku
(Uradni list RS, št. 35/13) vsebuje naslednjo prehodno in
končno določbo:
»9. člen
Za obračun in plačilo stroškov, ki so
nastali pred uveljavitvijo tega pravilnika, se uporablja Pravilnik o delovanju
oseb, ki opravljajo vročanje v kazenskem in pravdnem postopku (Uradni list RS,
št. 104/10).
10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o delovanju oseb, ki opravljajo vročanje v kazenskem in pravdnem postopku
(Uradni list RS, št. 63/16) vsebuje naslednjo končno določbo:
»5. člen 
Ta pravilnik začne veljati petnajsti dan po
objavi v Uradnem listu Republike Slovenije.«.