1. člen
(vsebina in namen splošnega akta)
(1) Ta splošni akt določa nabor informacij, ki jih morajo
objavljati izvajalci storitev dostopa do interneta in izvajalci javno dostopnih
medosebnih komunikacijskih storitev ter način, na katerega morajo informacije
objaviti.
(2) Namen tega akta je zagotoviti preglednost vseh
relevantnih informacij, ki jih končni uporabniki potrebujejo v zvezi z izbiro
storitve dostopa do interneta oziroma javno dostopne medosebne komunikacijske
storitve.
(3) Ta splošni akt ne omejuje in ne vpliva na objavo drugih
informacij, ki v tem splošnem aktu niso zajete.
(4) Ta splošni akt v ničemer ne posega v morebitne obveznosti
objavljanja podatkov in informacij, ki izhajajo iz veljavnih predpisov.
2. člen
(zavezanci)
Ta splošni akt se uporablja za izvajalce storitev dostopa do
interneta in izvajalce javno dostopnih medosebnih komunikacijskih storitev (v
nadaljnjem besedilu: izvajalci).
3. člen
(informacije, ki jih morajo objaviti izvajalci)
(1) Izvajalci morajo ustrezno objaviti vse informacije, ki so
določene v drugem odstavku 197. člena Zakona o elektronskih komunikacijah
(Uradni list RS, št. 130/22 in 18/23 – ZDU-1O; v nadaljnjem besedilu: zakon).
(2) Objavljene informacije morajo izvajalci redno
posodabljati.
4. člen
(objavljanje informacij)
(1) Izvajalci zagotovijo, da so vse informacije iz prvega
odstavka prejšnjega člena objavljene najmanj na njihovih spletnih straneh.
(2) Če izvajalci ponujajo svoje storitve preko mreže
poslovalnic, zagotovijo, da so informacije iz prvega odstavka prejšnjega člena
na prodajnih mestih ustrezno dostopne, po potrebi tudi v dokumentih v fizični
obliki (npr. letaki, ponudbe, ceniki, splošni pogoji in podobno). To obveznost
lahko izvajalci izpolnijo tudi tako, da v poslovalnici dokument na zahtevo
končnega uporabnika natisnejo.
(3) Če izvajalci ponujajo uporabniške profile svojim končnim
uporabnikom, zagotovijo, da so slednjim preko uporabniškega profila dostopne
najmanj informacije iz 7. do 10. člena tega splošnega akta, zlasti o:
1.     
obsegu ponujenih storitev (npr. podatke o izbranem naročniškem paketu, s
podatkom, kaj vključuje);
2.     
cenah storitev;
3.     
trenutnem stanju porabe znotraj obračunskega obdobja (npr. število
minut, število SMS in MMS sporočil, količina porabljenih podatkov) s prikazom
že porabljenih in še preostalih količin, vključenih v izbrani naročniški paket;
4.     
informacijah glede zaračunavanja pribitkov (zlasti ali se zaračunavajo),
kar se nanaša samo na mobilne storitve;
5.     
pogodbeni vezavi (zlasti datum sklenitve, datum izteka vezave, ter
podatek o strošku predčasne prekinitve vezave);
6.     
ugodnostih, ki veljajo za končnega uporabnika (zlasti s podatkom o
vsebini ugodnosti, o tem, koliko časa ugodnost še velja in kakšna bo cena
oziroma vsebina naročenega paketa po poteku ugodnosti);
7.     
splošnih pogojih in cenikih, ki veljajo za izbrani paket, pri čemer
morajo biti vsebovani zgolj tisti akti, ki veljajo za izbrani paket oziroma
končnega uporabnika;
8.     
izvajalčevih kontaktnih podatkih, kjer lahko končni uporabnik prejme
informacije in pomoč v zvezi z vsebino naročniškega razmerja;
9.     
informacijah glede možnosti ugovora in kontaktnih podatkih za vložitev
ugovora;
10.  
informacijah o storitvah dostopa do interneta ter morebitnih omejitvah
skladno s splošnim aktom, ki ureja storitve dostopa do interneta in s tem
povezanih pravic končnih uporabnikov.
(4) Kadar je to primerno, se informacije iz prejšnjega
odstavka lahko zagotovijo tudi preko hiperpovezav na spletna mesta, kjer se te
informacije ali dokumenti izvorno nahajajo.
5. člen
(splošno o načinu objavljanja informacij)
(1) Če ni v naslednjih členih tega splošnega akta določen
podrobnejši način objave informacij, si izvajalci v največji možni meri
prizadevajo, da se vse informacije iz prvega odstavka 4. člena tega splošnega
akta objavljajo na pregleden in strnjen način.
(2) Informacije morajo biti predstavljene čim bolj razumljivo
in jasno. Izvajalci se pri tem v največji možni meri izogibajo nejasnim, dolgim
in nepreglednim zapisom, tehničnemu žargonu in kraticam.
(3) Izvajalci si pri oblikovanju svojih spletnih strani in
drugih dokumentov v največji možni meri prizadevajo, da imajo relevantne
informacije, zlasti tiste, ki jih predvideva ta splošni akt, prednost pred
komercialnimi ter vsemi drugimi sporočili in vsebinami.
(4) Informacije, ki se objavljajo na spletnih straneh, morajo
biti objavljene na vidnih mestih in morajo zasedati položaj, ki je na prvi
pogled viden (npr. v glavi spletne strani). Od naslovne strani se ne sme
nahajati več kot dva klika stran. Izvajalci morajo poskrbeti, da zapisi glede
barve in velikosti niso manj vidni kot ostalo besedilo, velikost črk pa mora
biti najmanj taka, kot je uporabljena za ostale vsebine. Če se informacije
nahajajo v zavihkih, mora iz poimenovanja ali simbola zavihka nedvoumno
izhajati, katere informacije se v njem nahajajo.
6. člen
(objava imena in sedeža ponudnika)
(1) Izvajalci na svojih spletnih straneh na vidnem mestu
objavijo najmanj svoj naziv, naslov sedeža, telefonske številke, vključno s
telefonskimi številkami za pomoč uporabnikom, elektronske naslove in ostale
kontaktne podatke, preko katerih lahko njihovi končni uporabniki oziroma drugi
zainteresirani subjekti vzpostavijo stik s predstavniki izvajalca.
(2) Če izvajalci ponujajo svoje storitve preko mreže
poslovalnic, lahko poleg podatkov iz prejšnjega odstavka objavijo tudi seznam
poslovalnic, skupaj z naslovi, kontaktnimi podatki in odpiralnimi časi
poslovalnic.
7. člen
(objava podatkov o ponujenih storitvah)
(1) Izvajalci morajo objaviti podatke o storitvah dostopa do
interneta in medosebnih komunikacijskih storitvah na način, da je razvidno, za
kakšno storitev gre in kaj ta storitev vključuje, vključno z morebitnimi
količinami in hitrostmi.
(2) Če izvajalci v zvezi s storitvijo zagotavljajo minimalni
nivo storitve, njegov opis navedejo pri opisu storitve. Pri objavi na spletnih
straneh se dostop do opisa minimalnega nivoja storitve lahko zagotovi tudi s
hiperpovezavo do mesta, kjer se ta opis nahaja.
(3) Poleg informacij iz prejšnjega odstavka morajo izvajalci
storitev dostopa do interneta v skladu s splošnim aktom, ki ureja storitev
dostopa do interneta, na svojih spletnih straneh podati razlage hitrosti
prenosa podatkov, morebitne omejitve, čas in razpon vršnih ur ter povezavo do
merilnega in analitičnega orodja AKOS Test Net.
(4) V primeru, ko se storitve ponujajo preko javnih mobilnih
komunikacijskih omrežij morajo izvajalci na spletni strani objaviti tudi
zemljevid pokritosti s svojo storitvijo. To obveznost lahko izvajalci izpolnijo
tudi preko hiperpovezave na Geoportal AKOS.
8. člen
(objava podatkov o cenah in tarifah)
(1) Izvajalci morajo objaviti svoje veljavne cenike.
(2) Izvajalci si v največji možni meri prizadevajo, da so
objavljeni ceniki čim krajši, enostavni ter čim bolj pregledni.
(3) Objavljene cene morajo skladno z veljavno zakonodajo
vsebovati DDV, kar mora biti jasno navedeno. Če izvajalci storitve ponujajo
uporabnikom, ki niso potrošniki (npr. poslovnim uporabnikom), lahko v svojih
ponudbah objavijo cene brez DDV, pri čemer pa mora biti pri ceni jasno
navedeno, da ta DDV ne vsebuje.
(4) Izvajalci morajo pri objavi cen jasno določiti, kateri
stroški se obračunavajo enkratno in kateri periodično ter ob tem jasno
opredeliti tudi periodo obračunavanja.
(5) Če izvajalci objavljajo podatke na spletnih straneh,
morajo zagotoviti, da je za vsako posamezno storitev oziroma naročniški paket
pripisan oziroma z ustrezno hiperpovezavo dostopen pripadajoč cenik oziroma
tarife, ki veljajo za ta paket oziroma storitev.
9. člen
(objava splošnih pogojev)
(1) Splošni pogoji so vsi pogodbeni pogoji, ne glede na
njihovo poimenovanje, ki so vsebovani v naročniški pogodbi ali pa se le-ta
nanje sklicuje, ter urejajo pravice in obveznosti pogodbenih strank naročniškega
razmerja. Za splošne pogoje po tem splošnem aktu se smiselno štejejo tudi vsi
dokumenti, ki urejajo pravice in obveznosti strank predplačniškega razmerja.
(2) Izvajalci na svojih spletnih straneh objavijo vse
veljavne splošne pogoje, njihove spremembe ter splošne pogoje, ki so že
prenehali veljati. Ob objavi datumsko navedejo, od kdaj splošni pogoji veljajo
oziroma kdaj so prenehali veljati.
(3) Splošne pogoje, ki so že prenehali veljati, izvajalci na
svoji spletni strani objavijo v ločenem zavihku, pri čemer morajo jasno
označiti, da gre za splošne pogoje, ki niso več veljavni.
(4) Objava sprememb splošnih pogojev se uredi v kronološkem
vrstnem redu.
(5) Če izvajalci ponujajo storitve preko mreže poslovalnic,
poskrbijo, da so v poslovalnicah v fizični obliki na voljo vsaj zadnji veljavni
splošni pogoji. To obveznost lahko izvajalci izpolnijo tudi tako, da na zahtevo
končnega uporabnika splošne pogoje natisnejo.
(6) Izvajalci iz prejšnjega odstavka lahko splošne pogoje
pred sklenitvijo pogodbe posredujejo v elektronski obliki na naslov končnega
uporabnika, tako da je ta z njimi ob podpisu pogodbe seznanjen. Na njegovo
izrecno zahtevo mu jih izročijo tudi v fizični obliki. V primeru ko ima končni
uporabnik že pred sklenitvijo pogodbe aktiven uporabniški profil, lahko
obveznost iz prejšnjih dveh stavkov izpolnijo tudi tako, da splošne pogoje
končnemu uporabniku zagotovijo preko uporabniškega profila, pri čemer morajo
končnega uporabnika na to pred sklenitvijo pogodbe izrecno opozoriti. Splošni
pogoji v elektronski in fizični obliki so si enakovredni.
(7) Določbe tega člena se smiselno uporabljajo tudi za objavo
cenikov.
10. člen
(objava informacij o reševanju sporov)
(1) Izvajalci morajo na spletnih straneh objaviti informacije
o možnostih v zvezi s pravnimi sredstvi. Predvsem morajo jasno in jedrnato
navesti, da imajo uporabniki pravico do ugovora (reklamacije) zoper odločitev
ali ravnanje izvajalca. Pri tem morajo navesti, v kakšnem roku in na kakšen
način lahko to uporabniki storijo ter navesti kontaktne podatke za vložitev
ugovora (naslov, elektronski naslov oziroma telefonsko številko za vložitev
ugovora).
(2) Izvajalci morajo bistvene podatke glede načina vlaganja
ugovorov (rok za vložitev ter kontaktne podatke za vložitev ugovora) navesti
tudi na računu za opravljene storitve, ki ga izdajo uporabniku.
(3) Če izvajalci omogočajo reševanje sporov pred izvajalcem
izvensodnega reševanja potrošniških sporov, morajo objaviti tudi podatke o tem.
11. člen
(omogočanje dostopnosti za uporabnike-invalide)
Informacije, ki so dostopne na spletnih straneh, morajo biti
zagotovljene na način in v obliki, ki končnemu uporabniku invalidu omogoča
dostop do teh informacij, vključno z možnostjo strojnega branja.
PREHODNA IN KONČNA DOLOČBA
12. člen
(začetek veljavnosti)
Ta splošni akt začne veljati dva meseca po objavi v Uradnem
listu Republike Slovenije, pri čemer izvajalci svoje splošne pogoje prilagodijo
določbam tega splošnega akta v roku iz 318. člena zakona.
Št. 0073-37/2022/5
Ljubljana, dne 6. marca 2023
EVA 2023-1545-0002
Mag. Tanja Muha
v.d. direktorja