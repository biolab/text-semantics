1. člen
Namen tega sporazuma je enkratna sanacija kadrovskega stanja
na Radioteleviziji Slovenija (v nadaljevanju: RTV SLO) v letu 2016.
S tem sporazumom se podpisniki strinjamo o načinu in
postopkih zaposlitev oziroma izstavitvah pisne pogodbe o zaposlitvi pogodbenim
sodelavkam in sodelavcem (v nadaljevanju uporabljen moški spol za oba spola),
ki na RTV SLO opravljajo delo na podlagi pogodb civilnega prava, pri njihovem
delu pa so izkazani elementi delovnega razmerja.
Podpisniki uvodoma soglašamo, da se ob izdaji pisne pogodbe o
zaposlitvi vsakemu pogodbenemu sodelavcu zagotovi enakopravna obravnava ter vse
pravice iz delovnega razmerja v skladu s predpisi delovnega prava, veljavnimi
kolektivnimi pogodbami ter predpisi s področja plač v javnem sektorju.
2. člen
Ocena stanja na dan 12. 11. 2015 izkazuje, da RTV SLO
stalno sodeluje s 434 sodelavci na podlagi pogodb civilnega prava iz drugega
odstavka prejšnjega člena. Od teh je 157 pogodbenih razmerij, kjer sodelavci
izpolnjujejo vse pogoje za izstavitev pisne pogodbe o zaposlitvi ter 277
pogodbenih razmerij, od tega 96 novinarjev, ki izobrazbenih pogojev za
zaposlitev delno ali v celoti ne izpolnjujejo (vir: PPN 2016). Ta sporazum
velja tudi za primere, ki bi bili ugotovljeni po 12. 11. 2015.
3. člen
Delodajalec bo sodelavcem iz drugega odstavka 1. člena, ki za
izstavitev pisne pogodbe o zaposlitvi izpolnjujejo s splošnim aktom delodajalca
zahtevane pogoje, izstavil v podpis pogodbo o zaposlitvi za nedoločen čas in
sicer za delovno mesto, primerljivo z dejanskim obsegom in vrsto dela, ki ga je
do tedaj opravljal po pogodbi civilnega prava.
Socialni partnerji soglašajo, da se bo za sodelavce, ki ne
izpolnjujejo izobrazbenega pogoja, najpozneje do 31. 3. 2016 preučilo
naslednje možnosti za:
-       
sklenitev pogodb o zaposlitvi s sodelavci, ki so z RTV SLO sodelovali
pred vstopom RTV SLO v plačni sistem javnega sektorja oziroma po uveljavitvi
splošnega akta delodajalca v maju leta 2009;
-       
trajno angažiranje oziroma sklenitve pogodb o zaposlitvi sodelavcev, ki
so z RTV SLO začeli sodelovati po vstopu RTV SLO v plačni sistem javnega
sektorja;
-       
angažiranja oziroma sklenitve pogodb o zaposlitvi študentov in
sodelavcev, ki z RTV SLO sodelujejo na drugih civilnopravnih podlagah.
4. člen
Delodajalec se zaveže, da bo v postopku izdaje pogodbe o
zaposlitvi drugi pogodbeni stranki predlagal sporazumno sklenitev pogodbe o
zaposlitvi, skupaj z aneksom o večopravilnosti v upravičenih primerih. Če se
stranki ne bosta strinjali z vsebino pogodbe o zaposlitvi, bo na zahtevo pogodbenega
sodelavca posredoval sindikalni zaupnik ali delavski zastopnik. Če tudi v tem
primeru dogovora ne bo mogoče doseči, se o zavrnitvi ponujene pogodbe o
zaposlitvi napravi uradni zaznamek, ki ga podpišejo predstavnik delodajalca, sindikalni
zaupnik ali delavski zastopnik ter stranka, ki je pogodbo zavrnila. Če stranka,
ki je pogodbo zavrnila, odkloni podpis zaznamka, se odklonitev ter razlog
odklonitve navedeta na zaznamku, ki ga podpišeta predstavnik delodajalca ter
sindikalni zaupnik ali delavski zaupnik.
5. člen
Podpisniki tega sporazuma se zavezujejo uskladiti nabor minimalnih
obveznih elementov novih pogodb civilnega prava, ki se bodo začele uporabljati
1. 4. 2016. Vzorci teh pogodb, ki morajo biti usklajeni do 31. 1.
2016, bodo priloga tega sporazuma, s čimer se šteje minimum obveznih elementov
za usklajenega. Ta nabor se vnese v kolektivne pogodbe ob njihovi prvi
spremembi, a najpozneje do konca leta 2016.
6. člen
Delodajalec bo seznanjal ostale podpisnike s podrobno dinamiko
zaposlovanja, pri izvajanju in ob sklenitvi tega sporazuma pa bo sopodpisnike
seznanjal tudi s poimenskimi seznami pogodbenih sodelavcev, ki jih namerava
zaposliti v letu 2016 oziroma z njimi skleniti civilno pravne pogodbe, z
delovnim mestom in uvrstitvijo v plačni razred ter morebitnim dodatkom za
večopravilnost. Seznami bodo na vpogled v tajništvu na sedežu zavoda v
Ljubljani, v kadrovski službi in v tajništvih vodij regionalnih centrov v Kopru
in Mariboru.
Stranke se s podpisom tega sporazuma zavezujejo, da za varovanje
osebnih podatkov zagotavljajo ustrezne postopke in ukrepe iz 24. in 25. člena
Zakona o varstvu osebnih podatkov (ZVOP-1).
7. člen
Podpisniki tega sporazuma se bodo sešli mesečno ter na
podlagi pripravljenega poročila, ki ga je dolžan zagotoviti delodajalec,
preverili izvajanje kadrovskega načrta. V kolikor ugotovijo, da so stroškovna,
finančna ali operativna tveganja znatno spremenjena, bodo določbe tega
sporazuma prilagodili spremenjenim razmeram.
8. člen
Določbe Dogovora o priznavanju pravic in zaposlovanju svobodnih
in samostojnih novinarjev na JZ RTV SLO, sklenjenem januarja 2010 (v
nadaljevanju DPZN), in Dogovora o priznavanju pravic svobodnih in samostojnih
sodelavcev in zaposlovanju rednih pogodbenih sodelavcev na JZ RTV SLO,
sklenjenem 10. decembra 2012 (v nadaljevanju DPZS), se uporabljajo
smiselno v tistih delih, ki jih ta Kolektivni sporazum ne negira. Smiselno se
uporablja določbe v 6., 7., 8., 11. in 14. členu DPZN in določbe v 1., 2., 3.,
7., 8., 9. in 11. členu DPZS.
9. člen
Morebitni spori v zvezi s tem sporazumom se rešujejo po
postopkih Kolektivne pogodbe javnega zavoda Radiotelevizije Slovenija ter
Kolektivne pogodbe za poklicne novinarje.
10. člen
Ta sporazum začne veljati z dnem podpisa in se objavi v
Uradnem listu Republike Slovenije.
Ljubljana, dne
23. decembra 2015
Za delodajalsko stran:
Radiotelevizija Slovenija, javni zavod
mag. Marko Filli l.r.
generalni direktor
Za Svet delavcev
Dejan Guzelj l.r.
predsednik
Za delojemalsko stran:
Sindikat delavcev radiodifuzije Slovenije
Tom Zalaznik l.r.
predsednik
Sindikat kulturnih in umetniških
ustvarjalcev Radiotelevizije Slovenija
Peter Kosmač
predsednik
NI PODPISAL
Sindikat novinarjev Slovenije
Mario Belovič l.r.
predsednik
Tomaž Karat l.r.
Koordinacija novinarskih sindikatov Radiotelevizije
Slovenija
Odbor pogodbenih sodelavcev
Radiotelevizije Slovenija
Petra Hauc l.r.
Notifikacija ločenega stališča Sindikata novinarjev Slovenije
in Koordinacije novinarskih sindikatov RTV Slovenija k 3. členu:
Delodajalec se obveže, da bo v letu 2016 v vsakem
ugotovljenih primerov obstoja elementov delovnega razmerja izdal v podpis
pogodbo o zaposlitvi za nedoločen čas, za delovno mesto in osnovno plačo,
primerljivo z dejanskim obsegom in vrsto dela zaposlenega delavca, ki ga
pogodbeni sodelavec opravlja po pogodbi civilnega prava.
Kolikor pogodbeni sodelavec ne izpolnjuje zahtevane stopnje
izobrazbe, se mu osnovna plača s pogodbo o zaposlitvi zmanjša za 2 plačna
razreda pod osnovno plačo, v katero je uvrščeno delovno mesto.
Pri sklepanju pogodb o zaposlitvi se upošteva delovna doba
glede na trajanje pogodbenega sodelovanja. Pogodbeno sodelovanje pa je hkrati
tudi osnova za napredovanja pri čemer pripada zaposlenemu en plačni razred za
vsaka 4 leta, vendar ne več kot 4 plačne razrede.
Ljubljana, dne 23. decembra
2015
Sindikat novinarjev Slovenije
Mario Belovič
predsednik
Tomaž Karat
Koordinacija novinarskih sindikatov Radiotelevizije
Slovenija