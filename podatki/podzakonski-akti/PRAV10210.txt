I. SPLOŠNA DOLOČBA
1. člen
(vsebina)
Ta pravilnik določa postopek izbire in razporeditve
pripravnikov, trajanje pripravništva, sestavine programa in opravljanje
pripravništva ter naloge mentorja za strokovne delavce v športu, ki se
usposabljajo za samostojno opravljanje vzgojno-izobraževalnega dela na področju
športne vzgoje, športne rekreacije, kakovostnega športa, vrhunskega športa in
športa invalidov (v nadaljnjem besedilu: strokovni delavec), in pogoje, vsebino
in postopek opravljanja strokovnega izpita s področja športa (v nadaljnjem
besedilu: strokovni izpit).
II. PRIPRAVNIŠTVO
2. člen
(pripravništvo)
Pripravništvo je načrtovano, organizirano in strokovno vodeno
praktično usposabljanje pripravnikov za samostojno opravljanje
vzgojno-izobraževalnega dela na področju športa, ki ustreza smeri in stopnji
njihove izobrazbe in zagotavlja, da se pripravnik oziroma pripravnica (v
nadaljnjem besedilu: pripravnik) po predpisanem programu seznani z vsemi
vsebinami dela, za katero se glede na svojo izobrazbo usposablja, ter se pripravi
za samostojno opravljanje dela in na strokovni izpit. 
Ne glede na določbe prejšnjega odstavka tega člena se šteje,
da je opravil pripravništvo tudi strokovni delavec z ustrezno izobrazbo za
strokovne delavce v športu in z opravljenim vzgojno-izobraževalnim delom na
področju športa najmanj 12 mesecev.
3. člen
(pripravnik)
Pripravnik je strokovni delavec, ki izpolnjuje z zakonom in
drugimi predpisi določene pogoje za opravljanje pripravništva in začne v
športnem društvu, nacionalni panožni športni zvezi, drugi zvezi športnih
društev, Olimpijskem komiteju Slovenije, zavodu, gospodarski družbi, pri
zasebniku in drugi organizaciji, registrirani za opravljanje dejavnosti v
športu, in ustanovi, ki je ustanovljena za opravljanje dejavnosti v športu (v
nadaljnjem besedilu: izvajalec pripravništva), prvič opravljati delo, ustrezno
strokovnemu področju, za katerega se usposablja.
4. člen
(razpis sofinanciranih pripravniških mest)
Ministrstvo, pristojno za šport (v nadaljnjem besedilu:
ministrstvo), letno objavi javni razpis za sofinanciranje pripravnikov. 
Razpis vsebuje zlasti: 
-       
obseg sredstev in število pripravniških mest, 
-       
pogoje o izobrazbi, ki jih morajo izpolnjevati kandidati za pripravnika,
-       
rok prijave na razpis, 
-       
kriterije izbire kandidatov za pripravnika in za izvajalca
pripravništva, 
-       
zahtevane sestavine vloge na razpis, 
-       
rok, do katerega morajo biti o izbiri obveščeni kandidati za izvajalca
pripravništva, 
-       
naslov, na katerega je treba poslati prijavo in potrebna dokazila, 
-       
osebo, ki daje informacije o izvedbi razpisa. 
Postopek razpisa vodi komisija, ki jo imenuje minister,
pristojen za šport (v nadaljnjem besedilu: minister). 
Štipendista, ki prevzame obveznost opravljanja pripravništva
s pogodbo o štipendiranju na podlagi pravilnika, ki ureja štipendiranje na
področju športa, lahko na pripravniško mesto ministrstvo razporedi brez
razpisa. 
Po opravljenem postopku izbire ministrstvo, pripravnik in
izvajalec pripravništva sklenejo pogodbo o sofinanciranju pripravništva (v
nadaljnjem besedilu: pogodba), s katero se natančno določijo način in pogoji
sofinanciranja ter opravljanje pripravništva.
5. člen
(trajanje pripravništva)
Pripravništvo traja 12 mesecev. 
Pripravništvo se lahko podaljša za čas daljše opravičene
odsotnosti z dela, in sicer če odsotnost z dela traja več kot 20 delovnih dni. 
Pripravništvo se sorazmerno podaljša, če pripravnik dela s
skrajšanim delovnim časom od polnega, vendar največ za 6 mesecev. 
O podaljšanju sofinanciranega pripravništva na predlog
pripravnika odloči ministrstvo s sklepom.
6. člen
(program pripravništva)
Pripravnik se usposablja po programu pripravništva, ki mora,
ob upoštevanju strokovnega področja, za katerega se pripravnik usposablja,
vključevati: 
1.     
seznanjanje z načrtovanjem organizacije in izvedbe športnih programov za
področje, za katerega se pripravnik usposablja, 
2.     
seznanjanje z različnimi metodami in oblikami procesa vadbe, 
3.     
poglabljanje specialne didaktike na področju, za katerega se pripravnik
usposablja, 
4.     
pripravljanje večletnega in letnega programa ter programa posameznega
treninga oziroma vadbe za posamezno vadbeno uro, 
5.     
spremljava učinkov procesov vadbe, 
6.     
pridobivanje izkušenj pri delu s posameznikom in skupino, s starši in
drugimi strokovnimi delavci, 
7.     
pridobivanje izkušenj pri vzpostavljanju dobrih človeških in delovnih
odnosov s športniki, s katerimi dela, 
8.     
poglabljanje znanj o spremljanju razvoja posameznika in vrednotenju
dosežkov, 
9.     
reševanje problemov v zvezi s pravicami športnikov in prilagajanjem
šolskih obveznosti, 
10.  
samostojno opravljanje procesa treninga oziroma vadbe pod vodstvom
mentorja, 
11.  
usposabljanje za smotrno izbiro ustreznih vsebin in metod dela pri
izvajanju različnih programov za športnike, 
12.  
sodelovanje v strokovnih organih izvajalca pripravništva ter sodelovanje
s strokovnimi organi nacionalne panožne športne zveze, 
13.  
poznavanje predpisov, ki urejajo področje športa, človekovih in
otrokovih pravic ter temeljnih svoboščin, konvencij o dopingu, konvencij o
nasilju v športu in fair playu, 
14.  
seznanjanje z merili za delitev sredstev v športu, 
15.  
seznanitev z organizacijo športa na lokalni in državni ravni, 
16.  
osnovno poznavanje teorije ter praktično znanje slovenskega knjižnega
jezika, 
17.  
poznavanje ustavne ureditve Republike Slovenije, ureditve institucij
Evropske unije in njenega pravnega sistema in predpisov ki urejajo človekove
ter otrokove pravice in temeljne svoboščine. 
Program pripravništva v sodelovanju s pripravnikom pripravi
mentor, potrdi pa ga pristojni organ izvajalca pripravništva.
7. člen
(naloge pripravnika)
Program pripravništva mora biti razčlenjen tako, da vsebuje: 
1.     
naloge, ki se razporedijo predvsem v prvi četrtini pripravništva, in
potekajo pod vodstvom mentorja: 
- 
načrtovanje, potek in izvajanje vzgojno-izobraževalnega dela na področju
športa; 
2.     
naloge, ki jih pod vodstvom mentorja opravi pripravnik samostojno, te so
predvsem: 
- 
priprava in izvedba najmanj trideset praktičnih nastopov v skupini ali
drugačni obliki dela, kjer pripravnik opravlja vzgojno-izobraževalno delo, 
- 
vključevanje pripravnika v neposredno vzgojno-izobraževalno delo, ki
zajema pripravo, organizacijo in izvedbo treninga, samostojno vodenje vadbe in
sodelovanje na tekmovanjih; 
3.     
druge pripravnikove naloge, ki omogočajo mentorju oziroma izvajalcu
pripravništva, da, upoštevajoč pripravnikovo individualnost in dinamiko pri
usposabljanju, ustrezno prilagodi program pripravništva; 
4.     
strokovne konzultacije z mentorjem in drugimi nosilci nalog, določenimi
s programom pripravništva, ter individualni študij, kjer mentor svetuje
pripravniku strokovno literaturo. 
Naloge iz druge točke prejšnjega odstavka opravlja pripravnik
deloma že v prvi četrtini, stopnjujejo pa se v nadaljevanju pripravništva. 
Za uro neposrednega vzgojno-izobraževalnega dela se šteje 60
minut.
8. člen
(zagotovitev pogojev)
Izvajalec pripravništva je dolžan zagotavljati pogoje za
nemoteno in kakovostno opravljanje programa pripravništva v skladu s tem
pravilnikom in pogodbo.
9. člen
(usposabljanje v drugih institucijah)
Pripravnik oziroma strokovni delavec iz drugega odstavka 2.
člena tega pravilnika se lahko za vsebine iz 13., 16. in 17. točke 6. člena
tega pravilnika usposablja zunaj sedeža izvajalca pripravništva. 
Usposabljanje pripravnikov se izvaja v obliki programov, ki
se jih pripravnik udeleži v dogovoru z mentorjem in izvajalcem pripravništva.
10. člen
(praktični nastop)
Pripravnik dobi temo za praktični nastop pri mentorju najmanj
3 dni pred nastopom. Pripravo praktičnega nastopa pripravnik pripravi na
obrazcu, ki je kot priloga 1 sestavni del tega pravilnika. 
Praktični nastop iz prve alineje druge točke prvega odstavka
7. člena tega pravilnika traja v obsegu načrtovanega praktičnega nastopa,
vendar ne manj kot 60 minut, in ga opravlja pripravnik s skupino, ki jo vodi.
Prisostvuje mu mentor, ki praktični nastop tudi oceni. 
Najmanj pet uspešno opravljenih nastopov spremlja in na
obrazcu, ki je kot priloga 2 sestavni del tega pravilnika, oceni tudi strokovni
delavec z ustrezno izobrazbo, ki ga pred prvim nastopom imenuje izvajalec
pripravništva v soglasju z ministrstvom. 
Praktične nastope se oceni s skupno oceno: »opravil« ali »ni
opravil«.
11. člen
(spremljanje izvajanja pripravništva)
Izvajalec pripravništva spremlja izvajanje pripravništva v
skladu s programom pripravništva, izvajanje mentorstva in opravljanje
praktičnih nastopov, ministrstvo pa lahko kadarkoli med potekom sofinanciranega
pripravništva od izvajalca pripravništva zahteva poročilo.
12. člen
(nadzor izvajanja pripravništva)
Nadzor nad izvajanjem določb tega pravilnika izvajata
inšpektorat, pristojen za šolstvo in šport, in inšpektorat, pristojen za delo,
vsak v skladu s svojimi pristojnostmi.
III. MENTORSTVO
13. člen
(imenovanje mentorja)
Mentorja pripravniku izmed strokovnih delavcev s sklepom
imenuje izvajalec pripravništva. 
Za mentorja je lahko imenovan, kdor: 
1.     
ima ustrezno izobrazbo za strokovne delavce v športu, v skladu z zakonom
in drugimi predpisi, 
2.     
ima najmanj naziv mentorja v skladu s pravilnikom, ki ureja napredovanje
strokovnih delavcev v športu, 
3.     
ima najmanj 4 leta delovnih izkušenj na področju športa. 
Izvajalec pripravništva lahko določi pripravniku drugega
mentorja, če pripravnik ali mentor tako želita oziroma če mentor ne opravlja
svojih nalog v skladu s tem pravilnikom.
14. člen
(naloge mentorja)
Mentor opravlja naslednje naloge: 
1.     
pripravi program pripravništva, 
2.     
svetuje pripravniku pri izvajanju nalog, ki jih mora izvesti v skladu s
programom, 
3.     
svetuje pripravniku strokovno literaturo in druge vire za individualni
študij, 
4.     
sodeluje z izvajalcem pripravništva in drugimi nosilci nalog, določenimi
s programom pripravništva, 
5.     
svetuje pripravniku pri načrtovanju, organizaciji in izvedbi praktičnih
nastopov oziroma drugih oblik neposrednega dela v športu, ki ga spremlja in
analizira ter pripravniku sproti posreduje povratne informacije, 
6.     
izdela poročilo o pripravnikovi usposobljenosti za samostojno
opravljanje dela in v sodelovanju s strokovnim delavcem, ki ga imenuje
izvajalec pripravništva v soglasju z ministrstvom, pripravi oceno praktičnih
nastopov, ki jih pripravnik uveljavlja za pristop k strokovnemu izpitu, 
7.     
opravlja druge naloge, povezane s programom pripravništva.
15. člen
(dokumentacija)
O poteku pripravnikovega usposabljanja izvajalec
pripravništva trajno hrani naslednjo dokumentacijo: 
1.     
sklep o imenovanju mentorja, 
2.     
program pripravništva, 
3.     
praktične nastope in njihovo oceno, 
4.     
mentorjevo poročilo.
16. člen
(mentorstvo strokovnemu delavcu)
Mentor strokovnemu delavcu iz drugega odstavka 2. člena tega
pravilnika je strokovni delavec v športu, ki spremlja njegovo delo, mu nudi
ustrezno strokovno pomoč pri pripravi na strokovni izpit in je prisoten pri
izvedbi praktičnih nastopov. Mentor se imenuje skladno s 13. členom tega
pravilnika. 
Mentorja se določi za obdobje, v katerem strokovni delavec
opravlja praktične nastope in se pripravlja na strokovni izpit, vendar ne za
dlje kot 12 mesecev. Praktični nastopi se izvajajo v skladu z 10. členom tega
pravilnika. 
Po preteku obdobja iz prejšnjega odstavka tega člena mentor
in strokovni delavec, ki ga imenuje izvajalec pripravništva v soglasju z
ministrstvom, podata oceno praktičnih nastopov, ki jih strokovni delavec
uveljavlja za pristop k strokovnemu izpitu, in sicer na obrazcu, ki je kot
priloga 2 sestavni del tega pravilnika. Mentor poda tudi pisno poročilo o
usposobljenosti strokovnega delavca za samostojno opravljanje dela.
IV. STROKOVNI IZPIT
17. člen
(strokovni izpit)
Strokovni izpit je sestavljen iz treh delov, ki jih kandidat
opravlja ustno po naslednjem vrstnem redu: 
1.     
ustavna ureditev Republike Slovenije, ureditev institucij Evropske unije
in njenega pravnega sistema ter predpisi, ki urejajo človekove ter otrokove
pravice in temeljne svoboščine, 
2.     
predpisi, ki urejajo področje športa in 
3.     
slovenski knjižni jezik. 
Podrobnejše vsebine posameznega dela strokovnega izpita iz
prejšnjega odstavka določi minister in se objavijo na spletnih straneh
ministrstva.
18. člen
(opravljanje strokovnega izpita)
Strokovni izpit opravljata pripravnik in strokovni delavec iz
drugega odstavka 2. člena tega pravilnika (v nadaljnjem besedilu: kandidat).
19. člen
(pogoji)
Pripravnik se lahko prijavi k opravljanju strokovnega izpita
najprej po 9 mesecih opravljanja pripravništva pri izvajalcu pripravništva,
strokovni delavec iz drugega odstavka 2. člena tega pravilnika pa po 12 mesecih
opravljanja vzgojno-izobraževalnega dela na področju športa. 
Kandidat lahko pristopi k opravljanju strokovnega izpita, če
ima uspešno opravljenih vsaj pet praktičnih nastopov v skladu s tem
pravilnikom.
20. člen
(izpitna komisija)
Strokovni izpit se opravlja pred izpitno komisijo. 
Izpitno komisijo sestavljajo trije izpraševalci: 
1.     
predsednik, ki je izpraševalec za predpise, ki urejajo področje športa, 
2.     
izpraševalec za področje za ustavno ureditev Republike Slovenije,
ureditev institucij Evropske unije in njenega pravnega sistema in predpisov, ki
urejajo človekove ter otrokove pravice in temeljne svoboščine in 
3.     
izpraševalec za področje slovenskega knjižnega jezika. 
Izpitno komisijo določi uradna oseba iz drugega odstavka 24.
člena tega pravilnika.
21. člen
(izpraševalci)
Izpraševalce za posamezne dele strokovnega izpita imenuje
minister. 
Izpraševalec v izpitni komisiji je lahko, kdor ima najmanj 5
let delovnih izkušenj in naslednjo strokovno izobrazbo: 
-       
izpraševalec za ustavno ureditev Republike Slovenije, ureditev
institucij Evropske unije in njenega pravnega sistema in predpise, ki urejajo
človekove ter otrokove pravice in temeljne svoboščine, pravno izobrazbo druge
stopnje, ali izobrazbo, ki ustreza izobrazbi druge stopnje, 
-       
izpraševalec za področje slovenskega knjižnega jezika izobrazbo druge
stopnje ali izobrazbo, ki ustreza izobrazbi druge stopnje, iz slovenščine, 
-       
izpraševalec za predpise, ki urejajo področje športa, najmanj izobrazbo
druge stopnje ali izobrazbo, ki ustreza izobrazbi druge stopnje, in ustrezne
izkušnje, s področja športa.
22. člen
(dolžnost vestnega opravljanja nalog)
Člani izpitne komisije morajo vestno opravljati dolžnosti v zvezi
z delom v izpitni komisiji, v katero so določeni z razporedom. Izpraševalec
mora takoj, ko izve za razlog, zaradi katerega ne bi mogel opraviti svoje
dolžnosti v izpitni komisiji, v katero je določen z razporedom, obvestiti
uradno osebo. Minister razreši izpraševalca, če ta večkrat krši obveznosti,
določene s tem pravilnikom. 
Izpraševalci morajo spremljati spremembe predpisov in vsebin
na področju, za katero so imenovani.
23. člen
(plačilo za delo)
Izpraševalcem izpitne komisije pripada plačilo za delo in
povračilo stroškov v zvezi z delom v komisiji, in sicer: 
-       
predsedniku komisije v vrednosti 25 točk, 
-       
izpraševalcu za ustavno ureditev Republike Slovenije, ureditev
institucij Evropske unije in njenega pravnega sistema in predpise, ki urejajo
človekove ter otrokove pravice in temeljne svoboščine in izpraševalcu za
področje slovenskega knjižnega jezika v vrednosti 23 točk. 
Vrednost točke določi minister s sklepom.
24. člen
(organizacija)
Pristojna notranja organizacijska enota ministrstva skrbi za
organizacijo strokovnih izpitov, tako da: 
1.     
pripravi razpored in obvešča o terminih za opravljanje strokovnega
izpita, 
2.     
opravlja administrativno-tehnično delo v zvezi z opravljanjem
strokovnega izpita, 
3.     
zagotavlja materialne pogoje za delo izpitne komisije, 
4.     
spremlja in usklajuje delo izpitne komisije, 
5.     
skrbi za nemoten potek strokovnega izpita, 
6.     
vodi zbirke dokumentov o kandidatih, 
7.     
vodi evidenco o opravljenih strokovnih izpitih, 
8.     
vodi seznam strokovne literature in predpisov, ki se nanašajo na vsebine
programa strokovnega izpita. 
Strokovno in organizacijsko delo v zvezi s strokovnimi izpiti
v skladu s tem pravilnikom opravlja uradna oseba, ki jo imenuje minister.
25. člen
(prijava k strokovnemu izpitu)
Kandidat, ki želi opravljati strokovni izpit, se prijavi na
posebnem obrazcu, ki je kot priloga 3 sestavni del tega pravilnika. 
Prijavo vloži neposredno na ministrstvu ali jo pošlje po
pošti. 
Prijava vsebuje dokazilo o izobrazbi, pisno poročilo mentorja
o kandidatovi usposobljenosti za samostojno opravljanje strokovnega dela na
področju športa, pripravo in oceno praktičnih nastopov, ki jih kandidat
uveljavlja za pristop k strokovnemu izpitu. 
Prijava kandidata iz drugega odstavka 2. člena vsebuje
dokazilo o izobrazbi, pripravo in oceno praktičnih nastopov, ki jih kandidat
uveljavlja za pristop k strokovnemu izpitu. 
Potrdila, izpiske in druge podatke iz uradnih evidenc, ki jih
vodijo upravni in drugi državni organi, organi lokalnih skupnosti ali nosilci
javnih pooblastil, ki jih je potrebno priložiti k prijavi kot dokazilo na
podlagi tega pravilnika, pridobi organ, ki odloča o prijavi kandidata, po
uradni dolžnosti.
26. člen
(uporaba določb zakona, ki ureja splošni upravni postopek)
Uradna oseba na podlagi prijave k strokovnemu izpitu ugotovi,
ali kandidat izpolnjuje pogoje za opravljanje strokovnega izpita v skladu s tem
pravilnikom. 
Za postopek ugotavljanja izpolnjevanja pogojev za opravljanje
strokovnega izpita se uporabljajo določbe zakona, ki ureja splošni upravni
postopek, če ta pravilnik ne določa drugače.
27. člen
(rok za razporeditev kandidata)
Kandidat, ki izpolnjuje pogoje za opravljanje strokovnega
izpita, mora biti k opravljanju strokovnega izpita razporejen najkasneje v 90
dneh od dneva vložitve popolne prijave.
28. člen
(obvestilo kandidatu)
Če kandidat izpolnjuje pogoje za opravljanje strokovnega
izpita, ga uradna oseba najkasneje 30 dni pred dnevom opravljanja strokovnega
izpita pisno obvesti o času in kraju opravljanja ter o sestavi izpitne
komisije. V primeru, da se sestava izpitne komisije naknadno spremeni, se
kandidata o spremembi obvesti najkasneje na dan opravljanja strokovnega izpita.
29. člen
(odstop od opravljanja strokovnega izpita)
Razporejeni kandidat lahko odstopi od opravljanja strokovnega
izpita, o čemer mora obvestiti uradno osebo najkasneje 3 dni pred dnevom,
določenim za opravljanje strokovnega izpita. 
Kandidat, ki odstopi od opravljanja strokovnega izpita v
skladu s prejšnjim odstavkom, je lahko ponovno razporejen v naslednjem roku. 
Če kandidat ne ravna v skladu s prvim odstavkom tega člena,
se šteje, da strokovnega izpita ni opravil, razen če dokaže upravičenost
razlogov, zaradi katerih ni pristopil k opravljanju. O upravičenosti razlogov
na podlagi pisne obrazložitve kandidata s priloženimi dokazili odloči uradna
oseba.
30. člen
(opravljanje strokovnega izpita)
Kandidat pristopi k opravljanju strokovnega izpita na podlagi
obvestila iz 28. člena tega pravilnika. Pred pristopom k opravljanju izpita
izpitna komisija lahko preveri istovetnost kandidata na podlagi osebnega
dokumenta s fotografijo. 
Vprašanja na strokovnem izpitu morajo biti oblikovana tako,
da zajemajo vsebino programa strokovnega izpita, ki ga določi minister v skladu
s 17. členom tega pravilnika. 
Posamezni del strokovnega izpita traja toliko, kolikor je
potrebno za preverjanje kandidatovega znanja, vendar največ 15 minut.
31. člen
(potek strokovnega izpita)
Za pravilen in nemoten potek strokovnega izpita skrbi
predsednik izpitne komisije. 
Kandidata, ki pri opravljanju strokovnega izpita ne ravna po
navodilih predsednika izpitne komisije, predsednik opomni. Če kandidat opomina
ne upošteva, izpitna komisija odloči, ali sme kandidat nadaljevati strokovni
izpit. Če izpitna komisija odloči, da kandidat ne sme nadaljevati strokovnega
izpita, se šteje, da strokovnega izpita ni opravil.
32. člen
(ocena strokovnega izpita)
Uspeh kandidata pri posameznem delu strokovnega izpita oceni
izpraševalec tega dela strokovnega izpita. Ocena posameznega dela strokovnega
izpita in celotnega strokovnega izpita je: »opravil« ali »ni opravil«. 
Kandidat opravi strokovni izpit, če opravi vse dele
strokovnega izpita. 
Izid strokovnega izpita razglasi predsednik izpitne komisije
takoj po končanem strokovnem izpitu. 
Predsednik izpitne komisije podpiše in izroči potrdilo o
opravljenem strokovnem izpitu kandidatu, ki uspešno opravi strokovni izpit.
33. člen
(odstop med opravljanjem strokovnega izpita)
Če kandidat med opravljanjem strokovnega izpita od tega
odstopi, se šteje, da strokovnega izpita ni opravil.
34. člen
(ponavljanje strokovnega izpita)
Kandidat, ki ne opravi nobenega dela strokovnega izpita,
lahko ponavlja celotni strokovni izpit, vendar najprej po preteku 4 mesecev od
dneva, ko ga je neuspešno opravljal. 
Kandidat, ki ne opravi enega ali dveh delov strokovnega
izpita, lahko enkrat ponovno opravlja del ali dela strokovnega izpita najprej
po preteku 2 mesecev od dneva, ko je strokovni izpit opravljal prvič. 
Možnost delnega opravljanja strokovnega izpita v skladu s
prejšnjim odstavkom ima kandidat le v drugem pristopu. Pri vsakem nadaljnjem
ponavljanju mora opravljati celotni strokovni izpit. Opravlja ga lahko najprej
po preteku štirih mesecev od zadnjega ponavljanja. 
Kandidat, ki želi ponovno opravljati strokovni izpit v skladu
s tem členom, se mora k opravljanju strokovnega izpita ponovno prijaviti. 
Če se kandidat, ki ima možnost delnega opravljanja
strokovnega izpita, ne prijavi k ponovnemu opravljanju dela oziroma delov
strokovnega izpita v roku 2 mesecev od dne, ko ga je neuspešno opravljal, ga ne
glede na določbo drugega odstavka tega člena opravlja v celoti.
35. člen
(ugovor zoper oceno)
Kandidat, ki se ne strinja z oceno, lahko v roku 3 dni od
dneva opravljanja strokovnega izpita na ministrstvo vloži ugovor zoper oceno. O
utemeljenosti ugovora na podlagi pritožbenih navedb, podatkov iz zapisnika in
pridobljenih pisnih mnenj izpraševalcev izpitne komisije, ki je ocenila
kandidata, odloči minister. Rok za odločitev o ugovoru je 15 dni od njegove
vložitve. 
Če se ugovoru kandidata ugodi, ga uradna oseba najkasneje v
roku enega tedna razporedi k ponovnemu opravljanju strokovnega izpita pred
drugo izpitno komisijo.
36. člen
(zapisnik)
O poteku strokovnega izpita se za vsakega kandidata vodi
zapisnik. 
V zapisnik se vpiše sestava izpitne komisije, vprašanja pri
vsakem delu strokovnega izpita, ocena, ki jo doseže kandidat pri posameznem
delu strokovnega izpita, in končna ocena. 
V zapisnik se vpišejo tudi morebitne opombe članov izpitne
komisije ali kandidata. 
Zapisnik na obrazcu, ki je kot priloga 4 sestavni del tega
pravilnika, vodi predsednik izpitne komisije.
37. člen
(evidenca)
O opravljenih strokovnih izpitih se vodi evidenca, ki
vsebuje: 
-       
ime in priimek kandidata ter datum in kraj rojstva, 
-       
številko in datum ter izdajatelja listine o doseženi stopnji izobrazbe, 
-       
datum in številko potrdila o strokovnem izpitu ter naziv in sestavo
izpitne komisije in 
-       
zapisnik o strokovnem izpitu. 
Evidenca o opravljenih strokovnih izpitih se hrani trajno.
38. člen
(delno priznanje strokovnega izpita)
Strokovnemu delavcu, ki je strokovni izpit opravljal po
drugih predpisih, se na njegov predlog prizna posamezen del strokovnega izpita,
ki vsebinsko ustreza programu strokovnega izpita po tem pravilniku, če z
zakonom ni določeno drugače. 
K predlogu za delno priznanje strokovnega izpita mora
kandidat priložiti overjen prepis potrdila o že opravljenem strokovnem izpitu
iz prejšnjega odstavka in dokazila o vsebini opravljenega strokovnega izpita. 
Če se ugotovi, da del že opravljenega strokovnega izpita
vsebinsko ustreza programu strokovnega izpita po tem pravilniku, minister
odloči z odločbo, kateri del strokovnega izpita za strokovne delavce v športu
se kandidatu prizna in kateri del oziroma katere dele mora opravljati.
39. člen
(stroški)
Stroški strokovnega izpita obsegajo stroške za delo in
stroške v zvezi z delom v izpitni komisiji v skladu s 23. členom tega
pravilnika. 
Sredstva za prvo opravljanje strokovnega izpita in največ dve
ponovitvi se zagotovijo iz proračuna Republike Slovenije. Za vsako nadaljnje
ponavljanje strokovnega izpita ali delov strokovnega izpita stroške izpitne
komisije krije kandidat.
V. PREHODNE IN KONČNE DOLOČBE
40. člen
Strokovni delavec, ki je opravil strokovni izpit po
predpisih, ki so veljali do uveljavitve tega pravilnika, ima opravljen
strokovni izpit v skladu s tem pravilnikom.
41. člen
Strokovni delavci, ki na dan uveljavitve tega pravilnika
opravljajo pripravništvo v skladu s Pravilnikom o pripravništvu in o strokovnih
izpitih strokovnih delavcev v športu (Uradni list RS, št. 35/00), pristopijo k
opravljanju strokovnega izpita v skladu s tem pravilnikom.
42. člen
Strokovni delavci, ki so se v skladu s Pravilnikom o
pripravništvu in o strokovnih izpitih strokovnih delavcev v športu (Uradni list
RS, št. 35/00), že prijavili k opravljanju strokovnega izpita, se pri
ugotavljanju pogojev za pristop k opravljanju strokovnega izpita obravnavajo in
izpit opravljajo v skladu s tem pravilnikom.
43. člen
Do imenovanja uradne osebe v skladu s tem pravilnikom
opravlja naloge uradne osebe tajnik izpitne komisije, imenovan na podlagi
Pravilnika o pripravništvu in o strokovnih izpitih strokovnih delavcev v športu
(Uradni list RS, št. 35/00).
44. člen
Ne glede na določbo 21. člena tega pravilnika, opravljajo
izpraševalci, imenovani s sklepom ministra na podlagi Pravilnika o
pripravništvu in o strokovnih izpitih strokovnih delavcev v športu (Uradni list
RS, št. 35/00), naloge do preklica. 
Do sprejema sklepa v skladu s 23. členom tega pravilnika
pripada izpraševalcem izpitne komisije za delo in v zvezi z delom v izpitni
komisiji plačilo v višini, ki je določena s sklepom, izdanim na podlagi
Pravilnika o pripravništvu in o strokovnih izpitih strokovnih delavcev v športu
(Uradni list RS, št. 35/00).
45. člen
Do določitve vsebin strokovnega izpita v skladu z 17. členom
tega pravilnika se strokovni izpit opravlja po programu za ustni del
strokovnega izpita, sprejetem na podlagi Pravilnika o pripravništvu in o
strokovnih izpitih strokovnih delavcev v športu (Uradni list RS, št. 35/00).
46. člen
Z dnem uveljavitve tega pravilnika preneha veljati Pravilnik
o pripravništvu in o strokovnih izpitih strokovnih delavcev v športu (Uradni
list RS, št. 35/00).
47. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-87/2008/2
Ljubljana, dne 5. maja 2010
EVA 2010-3311-0021
dr. Igor Lukšič l.r. 
Minister 
za šolstvo in šport

Priloga
1: Priprava praktičnega nastopa
Priloga
2: Ocena praktičnih nastopov
Priloga
3: Prijava k strokovnemu izpitu strokovnih delavcev v športu
Priloga
4: Zapisnik o strokovnem izpitu