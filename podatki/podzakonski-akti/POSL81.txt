I. UVODNE DOLOČBE
1. člen
(1) S tem poslovnikom se
urejata organizacija in način dela Fiskalnega sveta (v nadaljnjem besedilu:
FS).
(2) V besedilu poslovnika uporabljeni
izrazi predsednik, namestnik, član in drugi izrazi, zapisani v moški spolni
slovnični obliki, so uporabljeni kot nevtralni za moške in ženske.
2. člen
(1) Sedež FS je v prostorih
Generalnega sekretariata Vlade Republike Slovenije.
(2) Operativne in administrativno‑tehnične
naloge za FS opravlja Generalni sekretariat Vlade Republike Slovenije.
(3) Pri Generalnem sekretariatu Vlade
Republike Slovenije ima FS tudi svojo proračunsko postavko, namenjeno
zagotavljanju sredstev za delo FS.
II. PREDSEDNIK FS
3. člen
Na prvi seji člani FS izmed sebe izvolijo
predsednika z večino glasov vseh članov.
4. člen
Predsednik FS predstavlja FS; pripravlja,
sklicuje in vodi seje FS; podpisuje sklepe, ki jih sprejme FS; skrbi za izvajanje
nalog FS v skladu z veljavnimi predpisi; skrbi za varovanje časti in ugleda FS;
sklepa pogodbe; komunicira z javnostjo v imenu FS ter skrbi za izvajanje tega
poslovnika.
5. člen
Predsednika FS v času njegove zadržanosti
nadomešča član FS, ki ga za nadomeščanje pooblasti predsednik FS.
III. SEJE FS
6. člen
(1) Predsednik in člani FS
sodelujejo, razpravljajo in odločajo neposredno na sejah.
(2) Dnevni red seje predlaga
predsednik. Pri tem upošteva predloge članov FS.
(3) Gradiva za sejo pripravi
predsednik skupaj s strokovnimi službami. Pri pripravi gradiva lahko sodelujejo
tudi drugi člani FS in zunanji strokovnjaki.
(4) Sklic seje s predlogom dnevnega
reda in gradivom v prilogi se pošlje članom FS praviloma sedem dni pred dnem,
določenim za sejo FS.
7. člen
(1) V nujnih primerih oziroma,
ko je potrebno sprejeti odločitev v krajšem času, kot pa je mogoče sklicati
sejo FS, lahko predsednik FS skliče dopisno sejo. O sklicu dopisne seje se člane
FS obvesti z uporabo informacijsko‑telekomunikacijskih storitev v okviru
obstoječega informacijskega sistema Vlade Republike Slovenije.
(2) V sklicu dopisne seje se navede
kako in do kdaj lahko člani FS pošljejo potrditev sklepov med dopisno sejo. Rok
za pošiljanje potrditev sklepov se lahko določi za vsako točko posebej in ne
sme biti krajši od enega dneva in ne daljši od pet dni.
(3) Odločitev na dopisni seji je
sprejeta, če preti njenemu sprejemu v določenem roku ni glasovala več kot
polovica članov FS ali če je za sprejem odločitve glasovala več kot polovica
članov FS.
8. člen
(1) Predsednik FS začne, vodi
in zaključi sejo FS.
(2) Predsednik najprej ugotovi, ali je
FS sklepčen. FS je sklepčen, če je na seji prisotna večina članov FS.
(3) Sklepčnost je potrebna pri
glasovanju in se ugotavlja pred vsakim glasovanjem.
(4) V primeru nesklepčnosti predsednik
FS lahko prekine sejo in določi, kdaj se bo nadaljevala.
9. člen
(1) FS razpravlja in sklepa o
zadevah, ki so na dnevnem redu seje FS.
(2) Pri spremembi dnevnega reda člani
FS najprej glasujejo o predlogu, da se posamezna zadeva umakne z dnevnega reda,
nato pa o predlogu, da se dnevni red razširi.
(3) Predlog dnevnega reda že sklicane
seje se lahko razširi le izjemoma, če so razlogi za razširitev dnevnega reda
nastali po sklicu seje in če so člani FS prejeli gradivo, ki je podlaga za
uvrstitev zadeve na dnevni red.
(4) Dodatno gradivo k zadevi, ki je na
dnevnem redu seje, se obravnava, če se strinja večina prisotnih članov FS.
(5) Na dnevnem redu vsake seje FS je
posebna točka dnevnega reda (točka Razno) za pobude, vprašanja in zahteve
članov FS.
10. člen
(1) O vseh zadevah na seji FS
odloča praviloma s soglasjem. Če soglasja ni možno doseči, odločitev sprejme z
večino glasov. Predsednik FS glasuje zadnji. Član FS, ki se z odločitvijo ne
strinja, lahko poda ločeno mnenje.
(2) Če pri posameznem članu FS pri
odločanju o zadevah iz pristojnosti FS obstaja ali nastopi nasprotje interesov
zaradi osebne, poslovne, ekonomske ali kakšne drugačne povezanosti z zadevo, o
kateri odloča FS, takšen član o tem nasprotju interesov seznani predsednika FS
oziroma vse člane FS na seji in se vzdrži glasovanja o takšni zadevi. Pojasnilo
v zvezi s tem se zapiše v zapisnik o seji FS.
11. člen
(1) O vsaki seji FS se piše
zapisnik. Osnutek zapisnika, ki ga odobri predsednik FS, se pošlje v potrditev
članom FS.
(2) Za zapisnik skrbi predstavnik
Generalnega sekretariata Vlade Republike Slovenije. Na koncu zapisnika je
zabeleženo, kdo je bil zapisnikar.
(3) Zapisnik obsega glavne podatke o
delu na seji in o sklepih, ki so bili na seji sprejeti. Zapisnik evidentira
morebitna ločena mnenja. Vsebuje kratek povzetek razprave o posameznih zadevah,
ki so pomembne za delovanje FS.
(4) Na dnevnem redu vsake seje mora
biti prva točka zapisnik prejšnje seje. Vsak član FS ima pravico podati
pripombe na zapisnik. Na seji se lahko opravi pregled realizacije sklepov
prejšnjih sej.
(5) Sprejeti zapisnik podpiše
predsednik FS.
(6) Zapisniki se shranjujejo v arhivu,
ki se vodi na sedežu Generalnega sekretariata Vlade Republike Slovenije.
(7) Zapisnik se pošlje v seznanitev Uradu
predsednika republike, Kabinetu predsednika vlade, Ministrstvu za finance,
Službi Vlade Republike Slovenije za razvoj in evropske zadeve, Odboru Državnega
zbora za finance in monetarno politiko in Banki Slovenije.
IV. PROGRAM DELA IN LETNO POROČILO
12. člen
(1) FS pripravi program dela za
tekoče leto.
(2) Letni programi dela se pripravijo
v okviru petletnega mandata FS.
(3) Letni program dela zajema razdobje
od enega do naslednjega Letnega poročila o javnofinančni politiki, to je
razdobje od začetka maja tekočega leta do konca aprila naslednjega leta.
13. člen
FS sprejema svoja poročila in stališča
samostojno in dokončno. FS svojih mnenj in stališč ne daje vladi v sprejem, v
odobritev ali v predhodno seznanitev.
V. LETNO POROČILO O JAVNOFINAČNI POLITIKI
14. člen
(1) FS pripravi letno poročilo
o javnofinančni politiki Republike Slovenije v predhodnem letu.
(2) Letno poročilo se javno objavi
najkasneje do 30. aprila tekočega leta.
15. člen
(1) Posamezni člani FS
pripravijo za Fiskalni svet predlog osnutka stališč in mnenj ter ocen o
posameznih temah.
(2) Strokovno gradivo za pripravo
stališč in mnenj ter ocen FS lahko pripravljajo zunanji strokovni sodelavci. Na
zahtevo FS ministrstva in vladne službe pripravijo strokovna poročila o
posameznih zadevah in ukrepih s področja javnofinančne politike.
(3) Posamezna strokovna gradiva lahko
pripravijo ali organizirajo tudi posamezni člani FS.
(4) Za delo pri pripravi osnutkov
mnenj in strokovnih gradiv so člani FS lahko finančno nagrajeni, o čemer predhodno
odloči FS.
16. člen
(1) Člani FS glede na izbrano
strokovno področje čim bolj enakopravno prispevajo k letnemu poročilu in k
ostalim gradivom, ki jih objavi FS.
(2) Člani FS pripravijo gradiva za
letno poročilo FS, za katera so bili zadolženi, vsaj v okvirni obliki
najkasneje do 15. marca oziroma 45 dni pred rokom za objavo letnega
poročila.
(3) V primeru, da pride do ovir, ki bi
ogrozile upoštevanje tega roka, mora član, ki je zadolžen za posamezen del
osnutka poročila, obvestiti predsednika FS najkasneje do konca februarja
oziroma 60 dni pred rokom za objavo končnega poročila.
(4) Člani FS sprejmejo končno letno
poročilo o javnofinančni politiki z večino glasov. Vsak član FS ima pravico do
ločenega mnenja o letnem poročilu kot celoti ali do posameznih vprašanj. Ločeno
mnenje se ne objavi skupaj z letnim poročilom, lahko pa se na predlog člana
objavi na spletni strani FS.
VI. OBVEŠČANJE JAVNOSTI
17. člen
(1) Delo FS je javno.
(2) Javnost dela FS se zagotavlja s
sporočili za javnost, z novinarskimi konferencami, internetnimi predstavitvami
ter sporočili, poslanimi po drugih informacijsko‑telekomunikacijskih sredstvih.
Javnost dela FS se zagotavlja tudi z organizacijo javnih razprav in posvetovanj
o temah, ki so v pristojnosti FS.
(3) Vsakoletno poročilo Fiskalnega
sveta o javnofinančni politiki in druga stališča Fiskalnega sveta se objavijo v
obliki, ki je dostopna širši javnosti.
(4) Izjave za javnost daje predsednik
FS oziroma namestnik predsednika FS v primeru njegove odsotnosti.
(5) Seje FS so praviloma zaprte za
javnost.
(6) Fiskalni svet lahko skliče javno
sejo FS, na katero lahko povabi tudi zunanje strokovnjake.

Poslovnik Fiskalnega sveta (Uradni list
RS, št. 13/10)
vsebuje naslednjo končno določbo:
»VII. KONČNA DOLOČBA
18. člen
Ta poslovnik začne veljati naslednji dan po
objavi v Uradnem listu Republike Slovenije.«.

Sprememba Poslovnika Fiskalnega sveta (Uradni
list RS, št. 100/10)
vsebuje naslednjo končno določbo:
»2. člen
Ta poslovnik začne veljati naslednji dan po
objavi v Uradnem listu Republike Slovenije.«.