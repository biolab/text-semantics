I. SPLOŠNE DOLOČBE
1. člen
Krajevna veljavnost kolektivne pogodbe
Kolektivna pogodba velja za območje Republike Slovenije
2. člen
Stvarna veljavnost kolektivne pogodbe
Kolektivna pogodba velja za vse delodajalce, ki opravljajo
dejavnost poslovanja z nepremičninami na pridobiten način in delavce, ki pri
upravnikih večstanovanjskih hiš oskrbujejo le-te s paro, plinom in toplo vodo.
3. člen
Osebna veljavnost
(1) Kolektivna pogodba velja za vse delavce, zaposlene pri
delodajalcih iz 2. člena te pogodbe, ki imajo sedež na območju Republike
Slovenije, in za delavce pri delodajalcih, ki trajneje opravljajo delo na
območju Republike Slovenije.
(2) Kolektivna pogodba velja tudi za učence, vajence, dijake
in študente na praktičnem usposabljanju.
(3) Za poslovodne delavce in delavce s posebnimi pooblastili
in odgovornostmi ta kolektivna pogodba ne velja.
4. člen
Časovna veljavnost
(1) Ta pogodba začne veljati z dnem sklenitve in velja do 31.
12. 1999. Pogodba se objavi v Uradnem listu Republike Slovenije.
(2) Tarifna priloga je sestavni del te pogodbe in se nanaša
na uresničevanje določb od 42. do 56. člena te pogodbe. Tarifna priloga se
sklene najkasneje do 31. 12. za naslednje leto.
5. člen
Pomen izrazov v tej kolektivni pogodbi
(1) Izraz »delodajalec« pomeni vsako tujo ali domačo fizično
in pravno osebo, ki zaposluje delavce.
(2) Izraz »delavec« pomeni delavca oziroma delavko, ki je
sklenil(a) delovno razmerje za določen ali nedoločen čas.
(3) Izraz »poslovodni organ« pomeni osebo oziroma osebe, ki
vodijo poslovanje pri delodajalcu in so kot takšne vpisane v ustrezni register.
(4) Izraz »poslovodni delavec« pomeni delavca, ki opravlja
naloge poslovodnega organa.
(5) Izraz »delavec s posebnimi pooblastili in odgovornostmi«
pomeni delavca, ki ga delodajalec določi z aktom oziroma pogodbo o ustanovitvi
družbe, zadružnimi opravili ali statutom (v nadaljnjem besedilu: vodilni
delavec).
(6) Izraz »splošni akt« pomeni akt delodajalca, ki na splošen
način ureja posamezna vprašanja iz te pogodbe.
(7) Izraz »gospodarska dejavnost« je skupni pojem za naslednja
področja iz standardne klasifikacije dejavnosti:
a)    
tržnih dejavnosti storitev:
K            –
poslovanje z nepremičninami, najem in poslovne storitve,
K 70/1    – poslovanje z lastnimi
nepremičninami,
K 70/2    – dajanje lastnih nepremičnin v
najem,
K 70/31  – dejavnost agencij za posredovanje
pri prodaji nepremičnin,
K 70/32  – poslovanje z nepremičninami za
plačilo po pogodbi,
K 74/2    – projektiranje, inženiring in
tehnično svetovanje,
K 74       – druge poslovne storitve;
b)     tržnih
proizvajalcev blaga:
E            – oskrba z elektriko
in plinom,
E/40.3    –
oskrba s paro, plinom in toplo vodo, ki jo dobavljajo upravniki
večstanovanjskih hiš.
Gospodarsko dejavnost opravljajo tudi gospodarske družbe in
samostojni podjetniki, ki opravljajo dejavnosti iz drugih področij standardne
klasifikacije, če opravljajo dejavnost na pridobiten način in kjer je
poslovanje z nepremičninami eno od registriranih dejavnosti.
(8) »Sistemizacija delovnih mest« je splošni akt (ali
sestavni del drugega splošnega akta) delodajalca, ki določa delovna mesta in
posebne pogoje za zasedbo delovnih mest.
(9) Izraz »sindikalni zaupnik« pomeni sindikalnega
poverjenika po zakonu o delovnih razmerjih.
(10) Pomen drugih izrazov, ki se nanašajo na plače in druge
osebne prejemke, je naveden v poglavju o plačah.
6. člen
Enotni minimalni standardi
Določila in zneski iz te pogodbe in tarifne priloge so
obvezni enotni minimalni standardi v kolektivnih pogodbah pri delodajalcih.
II. PRAVICE IN OBVEZNOSTI DELODAJALCA IN DELAVCEV
7. člen
Razvrstitev del
(1) Delovna mesta se razvrščajo v devet tarifnih razredov
glede na zahtevano strokovno izobrazbo, določeno v aktu o sistemizaciji
delovnih mest, in sicer:
I. tarifni razred: (enostavna dela)
Delovna mesta, za katera se ne zahteva priučevanje in za
katera zadostuje nedokončana osnovna šola.
II. tarifni razred: (manj zahtevna dela)
Delovna mesta, za katera se zahtevajo poleg osnovnošolske
izobrazbe, še krajši eno– ali večmesečni tečaj.
III. tarifni razred: (srednje zahtevna dela)
Delovna mesta, za katera se zahteva do 2 leti javno
priznanega poklicnega ali strokovnega izobraževanja.
IV. tarifni razred: (zahtevna dela)
Delovna mesta, za katera se zahteva najmanj 2 leti in pol
javno priznanega poklicnega ali strokovnega izobraževanja.
V. tarifni razred: (bolj zahtevna dela)
Delovna mesta, za katera se zahtevajo 3 leta javno priznanega
poklicnega ali strokovnega izobraževanja in mojstrski, delovodski ali
poslovodski izpit
ali
delovna mesta, za katera se zahteva 4 ali 5 let javno
priznanega strokovnega izobraževanja.
VI. tarifni razred: (zelo zahtevna dela)
Delovna mesta, za katera se zahteva višja (univerzitetna)
strokovna izobrazba
ali
delovna mesta, za katera se zahteva višja (neuniverzitetna)
strokovna izobrazba.
VII. tarifni razred: (visoko zahtevna dela)
Delovna mesta, za katera se zahteva visoka (univerzitetna)
strokovna izobrazba.
VIII. tarifni razred: (najbolj zahtevna dela)
Delovna mesta, za katera se zahteva magisterij,
specializacija ali državni izpit po končanem visokem univerzitetnem
izobraževanju.
IX. tarifni razred: (izjemno pomembna, najbolj zahtevna dela)
Delovna mesta, za katera se zahteva doktorat znanosti.
(2) Razvrstitev delovnih mest v tarifne razrede opravi
delodajalec ali poslovodni organ v skladu z aktom o sistemizaciji delovnih
mest. V primeru dvoma pri razvrščanju delovnih mest v tarifne razrede se
uporabi veljavni šifrant poklicev.
(3) Tipična delovna mesta posameznega tarifnega razreda se
lahko v podjetniških kolektivnih pogodbah razvrstijo v posamezne plačilne
razrede. Podlaga za razvrščanje v posamezne plačilne razrede so zahteve po
dodatnih znanjih, daljših delovnih izkušnjah, večji odgovornosti, z delom
povezani napori in težje delovne razmere.
(4) Delodajalec je dolžan pred sprejemom akta o sistemizaciji
delovnih mest pridobiti mnenje sindikata.
(5) Pregled poklicev in delovnih mest z opisom zahtevnosti
dela po tarifnih razredih je opredeljen v prilogi I. in je sestavni del te
pogodbe.
(6) Pogodbeni partnerji so sporazumni, da bodo pripravili
predlog metodologije za razvrščanje delovnih mest po plačilnih razredih, ki jo
bodo kasneje dodali k KPD kot priporočilo in pripomoček delodajalcu.
8. člen
Prenos pooblastil
Poslovodni delavec lahko prenese pooblastilo za odločanje o
posamičnih pravicah in obveznostih ter odgovornostih delavcev na vodilnega
delavca pri delodajalcih z več kot 50 zaposlenimi delavci v skladu s splošnim
aktom.
9. člen
Pogodba o zaposlitvi
(1) S pogodbo o zaposlitvi delavec in organizacija oziroma
delodajalec uredita naslednja vprašanja:
-       
sklenitev, nastop in trajanje delovnega razmerja,
-       
delovno mesto, za katerega se sklepa delovno razmerje, naziv delovnega
mesta ter tarifni razred, v katerega je delovno mesto razvrščeno,
-       
poskusno delo (če se zahteva),
-       
pripravništvo (če se delovno razmerje sklepa s pripravnikom),
-       
kraj opravljanja dela,
-       
delovni čas,
-       
letni dopust,
-       
ukrepe za posebno varstvo delavcev,
-       
izobraževanje,
-       
osnovna plača in dodatki,
-       
način ugotavljanja delovne uspešnosti (norma, akord, premije,
ocenjevanje, …),
-       
način spremembe pogodbe,
-       
druge pravice in obveznosti delodajalca in delavca.
(2) Pogodba o zaposlitvi lahko za delavce, ki pri svojem delu
pridobivajo tehnično-tehnološka znanja, poslovna znanja in vzpostavljajo
poslovne zveze, vsebuje konkurenčno klavzulo ter medsebojne obveznosti
delodajalca in delojemalca (odškodnine, odmena,…).
(3) Delodajalec delavcu pred podpisom pogodbe o zaposlitvi
omogoči seznanitev z vsebino kolektivnih pogodb in splošnih aktov, ki določajo
njegove pravice in obveznosti.
(4) Delodajalec mora kolektivne pogodbe in splošne akte
hraniti na mestu, dostopnem vsem delavcem.
(5) Delavec lahko kadarkoli zahteva vpogled v vsebino
kolektivnih pogodb, delodajalec pa mu tega ne sme odreči.
(6).Če so pravice in obveznosti delodajalca in delavca, ki se
urejajo s pogodbo o zaposlitvi, natančneje določene s kolektivno pogodbo ali s
splošnim aktom delodajalca, zadostuje, če se pogodba o zaposlitvi v zvezi s
temi pravicami in obveznostmi sklicuje na te pogodbe oziroma akte.
10. člen
Poskusno delo
(1) Poskusno delo ne sme trajati dlje, kot je določeno v
objavi.
(2) Če delavec po svoji volji odpove delovno razmerje v času
poskusnega dela, se šteje za dan prenehanja delovnega razmerja dan, ko delavec
poda pismeno odpoved.
(3) Trajanje poskusnega dela za posamezna dela znaša:
-       
za dela I. do III. skupine največ en mesec,
-       
za dela IV. skupine največ dva meseca,
-       
za dela V. skupine največ tri mesece,
-       
za dela VI., VII., VIII in IX. skupine največ šest mesecev.
(4) Način spremljanja in ocenjevanja poskusnega dela določi
delodajalec.
11. člen
Pripravništvo
(1) Pripravništvo se določi za različno dolga obdobja glede
na stopnjo strokovne izobrazbe, če poseben zakon ne določa drugače;
-       
za dela IV. in V. stopnje strokovne izobrazbe največ 6 mesecev,
-       
za dela VI. stopnje strokovne izobrazbe največ 9 mesecev,
-       
za dela nad VI. stopnjo strokovne izobrazbe največ 12 mesecev.
(2) Pripravništvo se podaljša, če traja opravičena odsotnost
delavca, ki opravlja pripravništvo za dela IV. in V. stopnje strokovne
izobrazbe, najmanj 14 dni, za dela VI. stopnje najmanj 21 dni in za dela nad
VI. stopnjo najmanj 28 dni. Pripravništvo se podaljša za toliko časa, kolikor
traja opravičena odsotnost delavca.
(3). Delavcu-pripravniku, ki opravlja pripravništvo tako, da
dela s krajšim delovnim časom od polnega, se v odvisnosti od dolžine delovnega
časa čas pripravništva podaljša največ za tri mesece (IV. in V. stopnja), štiri
mesece (VI. stopnja), oziroma največ šest mesecev (nad VI. stopnjo).
(4) Pripravništvo poteka po programu, ki ga pripravi mentor.
Mentor mora imeti najmanj enako stopnjo strokovne izobrazbe
kot pripravnik in tri leta delovnih izkušenj.
(5) V pogodbi o zaposlitvi pripravnika se določi način
spremljanja in ocenjevanja pripravništva.
(6) Pripravniška doba se lahko na predlog mentorja skrajša,
vendar ne na manj kot polovico prvotno določenega trajanja pripravništva.
(7) Pripravniški izpit vsebuje preizkus znanja stroke in
delovnega področja, za katerega se je pripravnik usposabljal. Komisija za
pripravniški izpit šteje najmanj tri člane, ki imajo najmanj enako stopnjo
strokovne izobrazbe kot pripravnik in tri leta delovnih izkušenj. Mentor
sodeluje pri delu komisije, vendar ni njen član.
(8) Pripravništva ni potrebno opravljati delavcu, ki je v
nadaljnjem izobraževanju v času trajanja delovnega razmerja dosegel višjo
stopnjo strokovne izobrazbe v okviru svojega poklica ali stroke.
(9) Delavcu, ki se je ob delu izobraževal v drugi stroki ali
za drug poklic in je že opravil pripravniški izpit, se pripravniška doba
sorazmerno skrajša.
(10) Pripravnik opravlja pripravniški izpit najkasneje do
izteka pripravniške dobe. Če pripravniškega izpita ne opravi, ga ima pravico
opravljati v roku, ki ne sme biti krajši od 15 dni in ne daljši od 45 dni. Če
pripravniškega izpita tudi drugič ne opravi, mu delovno razmerje preneha z
dnem, ko ga ni opravil.
(11) Pripravništvo ni obvezno za delavce, ki so uspešno
zaključili programe poklicnega izobraževanja, prilagojene za potrebe obrti ter
drobnega gospodarstva in delavce, ki so pridobili poklicno izobrazbo v dualnem
sistemu poklicnega izobraževanja.
12. člen
Postopek ugotavljanja znanja in zmožnosti za opravljanje del
in postopek ugotavljanja pričakovanih rezultatov dela
(1) Poslovodni delavec lahko začne postopek ugotavljanja
znanja in zmožnosti ter postopek ugotavljanja pričakovanih rezultatov dela le
na podlagi predhodno zbrane dokumentacije, ki mora izkazovati delavčevo
uspešnost pri delu za obdobje najmanj 30 dni delavčeve prisotnosti na delu.
(2) Poslovodni delavec opravi z delavcem razgovor, v katerem
se delavec izreče o njegovih ugotovitvah. O tem razgovoru se vodi zapisnik.
(3) Delavcu je potrebno poslati vabilo na razgovor z navedbo,
da gre za postopek ugotavljanja znanja in zmožnosti za opravljanje dela na
delovnem mestu, na katerega je razporejen, oziroma za postopek ugotavljanja
pričakovanih delovnih rezultatov.
(4) O začetku postopka mora biti obveščen tudi sindikat,
katerega član je delavec.
(5) Delavec ima pravico do vpogleda v dokumentacijo, na
podlagi katere se je začel postopek.
(6) V času poskusnega dela in pripravništva postopkov po tem
členu ni mogoče voditi.
(7) Zoper sklep, s katerim se ugotovi, da delavec nima
potrebnega znanja in zmožnosti za opravljanje del delovnega mesta in s katerim
je razporejen na drugo delovno mesto, oziroma s katerim se odloči o prenehanju
delovnega razmerja, lahko delavec poda ugovor na organ, ki odloča o pravicah
delavcev na drugi stopnji.
13. člen
Razporejanje delavcev v izjemnih primerih
(1) Delavec je dolžan začasno opravljati delo, ki ne ustreza
vrsti in stopnji njegove strokovne izobrazbe, znanja in zmožnosti v primeru
višje sile (naravnih ali drugih nesreč, pri katerih je ogroženo življenje in
zdravje ljudi ali premoženje), reševanja človeških življenj in zdravja, nenadnega
kvara surovin in materiala, ki povzroča popolni ali delni zastoj delovnega
procesa pri delodajalcu ter v primeru nenadne krajše odsotnosti drugega delavca
in v primeru okvare delovnih naprav in obratov.
(2) Delavec prejme v vseh primerih razporeditev, ko je zaradi
izjemnih okoliščin razporejen na dela in naloge, ki ne ustrezajo vrsti in
stopnji njegove strokovne izobrazbe, znanju in zmožnostim, enako plačo kot jo
prejema na svojem delovnem mestu oziroma plačo, ki je zanj ugodnejša.
14. člen
Razporejanje delavcev iz kraja v kraj
(1) Delavca ni mogoče razporediti iz kraja v kraj brez
njegove privolitve v naslednjih primerih:
-       
če razporeditev lahko vpliva na bistveno poslabšanje delavčevega
zdravja,
-       
če traja pot na delo in z dela v normalnih okoliščinah z javnimi
prevoznimi sredstvi več kot tri ure, matere delavke z otrokom do treh let
starosti pa, če pot traja več kot dve uri.
(2) V primerih, naštetih v drugi alinei tretjega odstavka, je
delodajalec dolžan delavcu povrniti celotne stroške prevoza na delo in z dela z
javnimi prevoznimi sredstvi.
(3) Če razporeditev delavca iz kraja v kraj brez njegove
privolitve zaradi oddaljenosti kraja dela zahteva spremembo delavčevega
prebivališča, mu je potrebno zagotoviti enakovredne bivalne pogoje in možnost
šolanja otrok (osnovno šolstvo).
15. člen
Prevzem na delo k drugemu delodajalcu
(1) Delavec je lahko prevzet na delo k drugemu delodajalcu
(15. člen zakona o temeljnih pravicah iz delovnega razmerja) pod naslednjimi
pogoji:
-       
da se pri delodajalcu ukine določena dejavnost ali organizacijska enota
v celoti in iz tega razloga preneha potreba po delu vseh delavcev določene
organizacijske enote oziroma določenega poklicnega profila,
-       
da drugi delodajalec vse prevzete delavce zaposli na delovnih mestih, ki
ustrezajo strokovni izobrazbi, znanju in zmožnostim prevzetih delavcev, razen
če posamezen delavec pisno soglaša, da je izvzet iz sporazuma o prevzemu;
-       
da se delovna doba delavca, ki je prevzet na delo k drugemu delodajalcu
kot podlaga za uveljavljanje pravic iz delovnega razmerja upošteva, kot da
delavec ni spremenil zaposlitve.
(2) Sporazum o prevzemu delavcev na delo skleneta pristojna
organa pri obeh delodajalcih na podlagi predhodnega mnenja sindikata, katerega
član je delavec. Do tega mnenja se delodajalec pisno opredeli.
(3) Delodajalec je dolžan delavcem na podlagi sporazuma
oziroma pogodbe o prevzemu izdati sklepe o prehodu k novemu delodajalcu. Novi
delodajalec z delavci sklene pogodbe o zaposlitvi, ki morajo biti skladne z
dokončnim sklepom o prehodu.
16. člen
Delo na domu
(1) Pravice, obveznosti in pogoji opravljanja dela na domu
med delavcem in delodajalcem se uredijo s pogodbo o zaposlitvi.
(2) Delodajalec in delavec določita s pogodbo nadomestilo za
uporabo delavčevih sredstev najmanj v višini amortizacije.
(3) Delodajalec je dolžan zagotavljati varne in zdrave
delovne razmere in varno delovno okolje ter občasno nadzorovati varnost in
zdravje pri delu.
(4) V času trajanja delovnega razmerja delavca brez njegove
privolitve ni mogoče razporediti na delo na domu.
(5) Delavec, ki dela po dogovoru z delodajalcem na domu, ima
enake pravice kot ostali delavci.
17. člen
Določanje presežnih delavcev
(1) Delodajalec odloči, katerim delavcem začasno ni mogoče
zagotoviti dela, in kateri ukrep iz zakona o delovnih razmerjih bo uporabljen.
Preden delodajalec sprejme o tem odločitev, je dolžan zahtevati mnenje
sindikatov in ga pred odločitvijo skupaj obravnavati s predstavniki sindikatov.
(2) Delodajalec ugotavlja obstoj trajnega prenehanja potreb
po delu delavca, razloge za prenehanje potreb po delu delavcev, število in
kategorije nepotrebnih delavcev ter rok, v katerem bo prenehala potreba po
delavcih. O tem je dolžan obvestiti svet delavcev in sindikate.
(3) Delodajalec sprejme program razreševanja presežnih
delavcev v skladu z zakonom, to kolektivno pogodbo in splošnim aktom.
(4) Postopek in merila za razreševanje presežnih delavcev
organizacije opredeli delodajalec v splošnih aktih. Merila v prilogi II so kot
priporočilo.
(5) Pri določanju presežnih delavcev se v isto kategorijo uvrstijo
vsi delavci, ki delajo na takih delovnih mestih, da jih je mogoče medsebojno
prerazporejati v skladu z zakonom.
(6) Poleg primerov, ki jih določa zakon, ne more prenehati
delovno razmerje brez soglasja delavcu, ki je starejši od 55 let oziroma delavki,
ki je starejša od 50 let in ima najmanj 15 let delovne dobe pri delodajalcu
oziroma 25 let skupne delovne dobe, pa tudi delavcu, katerega zakonec je z
dokončnim sklepom v drugi organizaciji oziroma pri drugem delodajalcu določen
kot presežek.
(7) Delodajalec mora delavca obveščati o vseh aktivnostih
povezanih z nastankom in reševanjem presežkov delavcev, delavci pa morajo biti
osebno seznanjeni z možnimi načini reševanja svojega delovnega položaja.
(8) Program reševanja presežnih delavcev mora biti finančno
ovrednoten.
(9) Odpravnine presežnim delavcem morajo biti izplačane
najkasneje do izteka odpovednega roka.
(10) Navedena merila se uporabljajo tudi za ugotavljanje
prednosti pri opredeljevanju začasnih presežkov delavcev.
18. člen
Pomirjanje v postopku ugotavljanja presežnih delavcev
(1) Če delodajalec sprejme program razreševanja presežnih
delavcev in pri tem ne upošteva stališč, mnenj in predlogov sindikata, lahko
sindikat v osmih dneh od dneva, ko mu je bil vročen program razreševanja
presežnih delavcev, sproži postopek pred komisijo za pomirjanje.
(2) Če sindikat v roku, določenem v prejšnjem odstavku, ne
sproži postopka pomirjanja je program dokončen.
(3) Če je pomirjanje uspešno, je program dokončen in nobena
stran v postopku ne more sprožiti spora pred arbitražno komisijo.
(4) Pomirjanje vodi oseba, ki jo z liste kandidatov za
vodenje pomirjanja določi komisija za pomirjanje soglasno.
(5) Listo kandidatov skupno določijo podpisniki te kolektivne
pogodbe izmed strokovnjakov, ki uživajo zaupanje vseh podpisnikov, in ki se
pisno zavežejo, da bodo postopke pomirjanja vodili nepristransko in strokovno.
(6) Komisijo za pomirjanje sestavljata en predstavnik
delodajalcev in en predstavnik sindikatov, podpisnikov te kolektivne pogobe.
(7) Listo kandidatov in komisijo za pomirjanje imenujejo
podpisniki te kolektivne pogodbe v roku enega meseca po njeni sklenitvi.
19. člen
Delovni čas
(1) Delovni čas delavcev ne sme biti daljši od 40 ur v
delovnem tednu, vključno s plačanim dnevnim polurnim odmorom. Ta delovni čas se
šteje za polni delovni čas.
(2) Izjemoma sme delovni čas delavca trajati dlje kot 40 ur v
delovnem tednu, le v skladu z zakonom.
(3) V dejavnostih s sezonskim značajem dela (npr. kotlarne)
se delovi čas prerazporedi tako, da traja delovni čas v sezoni več kot 40 ur
tedensko, v izven sezoni pa manj kot 40 ur, vendar mora biti polletni fond ur
izravnan skladno z drugim odstavkom tega člena.
(4) O delu, daljšem od polnega delovnega časa, odloči
delodajalec v skladu z zakonom.
19.a člen
Delovni čas, krajši od polnega delovnega časa
(1) Če delavec dela s krajšim delovnim časom od polnega, ker
to terjajo koristi otroka, se razporeditev delovnega časa določi z dogovorom
med delavcem in delodajalcem.
(2) Če eden izmed staršev z otrokom do sedemnajstega meseca
starosti dela polovico delovnega časa, se razporeditev delovnega časa določi z
dogovorom med delavcem in delodajalcem.
(3) Delovni čas krajši od polnega se lahko določi v skladu z
merili iz podjetniške kolektivne pogodbe.
20. člen
Merila za nočno delo
(1) Nočno delo se lahko uvede, če so poleg pogojev, ki so
določeni s predpisi, izpolnjeni še naslednji pogoji:
-       
daljši letni dopust,
-       
zagotovljen počitek,
-       
periodični zdravstveni pregledi.
(2) Nočnega dela žensk, kljub izpolnjenim kriterijem iz
prvega odstavka, ni mogoče uvesti v primerih, ki jih določa zakon ter v
naslednjih primerih:
-       
ko gre za težja fizična oziroma zdravju škodljiva dela,
-       
ko je mogoče nočno delo opraviti z moško delovno silo,
-       
če proizvodne zmogljivosti v dnevnem delovnem času niso polno izkoriščene,
oziroma če delo ni ustrezno organizirano.
(3) Sindikat ima kadarkoli pravico spremljati izpolnjevanje
in izvajanje pogojev o uvedbi nočnega dela.
(4) V primeru kršitev iz prvega in drugega odstavka tega
člena lahko sindikat zahteva od delodajalca takojšnjo ustavitev nočnega dela,
če pa njegova zahteva ni upoštevana, lahko zahteva ukrepanje inšpekcije dela.
21. člen
Pravica do odsotnosti z dela z nadomestilom in brez
nadomestila plače
(1) Delavec ima pravico do odsotnosti z dela z nadomestilom
plače do največ sedem delovnih dni v letu zaradi:
-       
lastne poroke                                                                                     2
dni
-       
rojstva otroka                                                                                  1
dan
-       
poroke otroka                                                                                  1
dan
-       
smrti zakonca, otrok, posvojenca, staršev,                                    2
dni
-       
smrti bratov, sester, starih starše                                                    1
dan
-       
selitve delavca oziroma družine v interesu delodajalca                 2
dni
-       
selitve delavca oziroma družine                                                     2
dni
-       
elementarnih nesreč                                                                       3
dni
(2) Odsotnost v zgornjih primerih je treba koristiti ob
nastopu dogodka. Dnevi odsotnosti zaradi selitve se ne seštevajo.
(3) Odsotnost delavca iz prvega odstavka je v breme
delodajalca.
(4) Delavcu se mora omogočiti odsotnost z dela zaradi
opravljanja državljanskih dolžnosti, odziva na vabilo sodišča ali drugega
državnega organa in opravljanja funkcije v predstavniških organih republike in
lokalnih skupnosti.
(5) Če v primerih odsotnosti iz prejšnjega odstavka ni
predpisana možnost povrnitve nadomestila, je taka odsotnost v breme delavca.
(6) Delavec ima pravico do odsotnosti brez nadomestila plače
zlasti v naslednjih primerih:
-       
neodložljivih osebnih opravkov,
-       
zasebnega potovanja,
-       
nege družinskega člana, ki ni medicinsko potrebna,
-       
popravila hiše oziroma stanovanja,
-       
zdravljenja na lastne stroške.
(7) Delodajalec lahko delavčevo zahtevo po neplačani
odsotnosti z dela zavrne, če zahteve delovnega procesa tega ne dopuščajo.
22. člen
Razporejanje delavca-invalida in delavca z zmanjšano delovno
zmožnostjo
(1) Delodajalec mora razporediti delavca-invalida oziroma
delavca z zmanjšano delovno zmožnostjo na ustrezno delovno mesto v petnajstih
dneh po dokončnosti odločbe Zavoda za pokojninsko in invalidsko zavarovanje, s
katero je ugotovljena invalidnost oziroma zmanjšana delovna zmožnost delavca.
(2) Dokler delodajalec ne zagotovi delavcu iz prvega odstavka
drugega ustreznega dela, mu mora izplačevati nadomestilo za čas čakanja na
drugo ustrezno delo v višini 80% osnovne plače, povečane za dodatek na delovno
dobo.
23. člen
Letni dopust
(1) Proste sobote se ne vštevajo v letni dopust.
(2) Delavec ima pravico do letnega dopusta, ki traja najmanj
20 delovnih dni, ne glede na to ali dela polni delovni čas ali krajši delovni
čas od polnega.
(3) Delavec mora obvestiti delodajalca o izrabi dopusta iz
60. člena zakona o delovnih razmerjih 3 dni pred izrabo.
(4) Delavec ima pravico izrabiti dopust, ko mu poteče čas
nepretrganega dela, ki ne sme biti daljši od 6 mesecev.
(5) Kolikor delavec v koledarskem letu ne izpolni pogoja iz
prejšnjega odstavka, ima pravico do letnega dopusta, sorazmerno času, prebitem
na delu.
(6) Dolžina letnega dopusta vsakega delavca je odvisna od
delovne dobe, zahtevnosti del delovnega mesta, uspešnosti dela, delovnih
pogojev in posebnih socialnih in zdravstvenih razmer, v katerih delavec dela in
živi.
(7) Delavcu mora delodajalec omogočiti neprekinjeno
koriščenje rednega letnega dopusta najmanj 12 dni v letu.
(8) Delodajalec in delavec se lahko v izjemnih primerih
dogovorita, da se delavcu, ki zaradi nujnih delovnih obveznosti ni mogel
izkoristiti del rednega dopusta le-ta izplača v denarnem nadomestilu.
(9) Na podlagi osnov iz prejšnjega odstavka se minimalno
število dni letnega dopusta lahko poveča takole:
1. Delovna doba
Za skupno delovno dobo, ki jo bo delavec dosegel do konca
leta, za katerega se mu določa letni dopust:
do 5 let                                                       0
dni
od 5 do 10 let                                             1
dan
od 10 do 15 let                                           2
dni
od 15 do 20 let                                           3
dni
od 20 do 25 let                                           4
dni
od 25 do 30 let                                           5
dni
nad 30 let                                                   6
dni
2. Zahtevnost del delovnega mesta
Zaradi zahtevnosti delovnega mesta se lahko število dni
letnega dopusta podaljša za:
IV. in V. tarifni razred                                1
dan
VI. in VII. tarifni razred                              2
dni
VIII. in IX. tarifni razred                             3
dni
3. Delovna uspešnost
Za delovno uspešnost, o kateri odloča delodajalec do 2 dni.
4. Delovni pogoji
Za delovne pogoje kot so pretežno težko fizično delo in delo
v prisiljenem položaju, večje psihomotorične in senzorične obremenitve,
neustrezni mikroklimatski pogoji, ropot, sevanje, delo v mokroti, vlagi in
umazaniji, temperaturne razlike, kemikalije, plini, prah, nevarnost nezgod,
nočno delo in neugodna razporeditev delovnega časa, do 2 dni.
5. Posebne socialne in zdravstvene razmere
Zaradi posebnih socialnih in zdravstvenih razmer pripada:
-       
delavcem, edinim hraniteljem, za prvega otroka 2 dni in za vsakega
naslednjega otroka do 15 let starosti, 1 dan,
-       
materam, ki niso edine hraniteljice, za vsakega otroka do 15. leta
starosti, 1 dan,
-       
delavcem, ki so dopolnili 55 let starosti, delavcem, katerim je priznana
najmanj 60% telesna okvara, delovnim invalidom s pravico do skrajšanega
delovnega časa in delavcem, ki varujejo in negujejo težje telesno ali zmerno
težje ali težko duševno prizadeto osebo, do 3 dni.
24. člen
Oblike motivacije delavcev
O pravicah delavca, ki s svojim delom izjemno prispeva k
povečanju produktivnosti ali kako drugače prispeva k povečanju dobička, odloči
delodajalec.
25. člen
Disciplinski postopek
(1) Disciplinsko komisijo imenuje poslovodni organ, nadzorni
svet oziroma skupščina v skladu s splošnim aktom delodajalca.
(2) Pri delodajalcih z manj kot 50 zaposlenimi o disciplinski
odgovornosti za hujše kršitve delovne obveznosti, za katere se izreče ali lahko
izreče ukrep prenehanja delovnega razmerja, odloča poslovodni organ.
(3) Postopek, v katerem delodajalec odloča o disciplinski
odgovornosti delavca, je enak postopku pred disciplinsko komisijo pri
delodajalcu.
26. člen
Organ, ki odloča o pravicah delavcev na drugi stopnji
(1) O pravicah delavcev odloča na drugi stopnji organ,
določen s splošnim aktom oziroma pogodbo o ustanovitvi, zadružnimi pravili ali
statutom delodajalca.
(2) Pri delodajalcih z manj kot 50 delavci odloča na drugi
stopnji organ določen s statutom ali drugim splošnim aktom.
27. člen
Odškodnina
(1) O odškodninski odgovornosti delavca odloča organ, ki na
prvi stopnji odloča o disciplinski odgovornosti za hujšo kršitev delovne
obveznosti.
(2) Kadar delavec pri delu ali v zvezi z delom namenoma ali
iz hude malomarnosti povzroči škodo, višine škode pa ni mogoče natančno
ugotoviti ali bi ugotavljanje povzročilo nesorazmerne stroške, se odškodnina
lahko odmeri v pavšalnem znesku. Pavšalna odškodnina znaša dve osnovni plači
delavca v mesecu, ko se odmerja.
(3) Odškodnina iz drugega odstavka tega člena se lahko
obračuna v več obrokih, zmanjša oziroma se delavca lahko oprosti plačila
odškodnine, če je oprostitev primerna glede na njegovo prizadevanje za odpravo
škode, njegov odnos do dela in glede na njegovo gmotno stanje.
28. člen
Pogodbena kazen za nezakonito prenehanje delovnega razmerja
V primeru nezakonitega prenehanja delovnega razmerja s strani
delodajalca, ki je ugotovljeno s pravnomočno odločbo, je delodajalec dolžan
delavcu poleg plače, ki bi jo prejel, če bi delal, izplačati najmanj tri
povprečne plače delavca v zadnjih treh mesecih dela.
29. člen
Dolžina odpovednega roka
(1) Odpovedni rok znaša v primeru, da delavec pisno izjavi,
da želi, da mu preneha delovno razmerje:
-       
za delavce I., II. in III. skupine                     1 mesec,
-       
za delavce IV. in V. skupine                        2 meseca,
-       
za delavce VI. skupine                                3 mesece,
-       
za delavce VII., VIII. in IX. skupine             4 mesece.
V primeru sporazuma med delavcem in delodajalcem se lahko
odpovedni rok skrajša.
(2) V skladu z zakonom ima delavec pravico do odsotnosti
zaradi iskanja nove zaposlitve, ki jo lahko izrabi v dogovoru z delodajalcem.
30. člen
Varnost in zdravje pri delu
(1) Zaradi zagotovitve minimalnih standardov za varno delo
sta delodajalec in delavec poleg pravic in obveznosti, ki so opredeljene v
veljavni zakonodaji, dolžna spoštovati določila te kolektivne pogodbe o varstvu
in zdravju pri delu.
(2) Delodajalec ima predvsem naslednje obveznosti s področja
varstva pri delu: prilagoditi mora delo posameznemu delavcu, posebno z
ustreznim oblikovanjem delovnega mesta, z izbiro sredstev za delo, z izbiro
delovnih in tehnoloških postopkov ter z odpravljanjem monotonosti dela,
vsiljenega ritma in zmanjšanjem škodljivih vplivov na zdravje delavca,
-       
prilagajati mora delo tehničnemu napredku in spoznanjem stroke doma in v
svetu,
-       
zamenjati mora nevarne z nenevarnimi ali manj nevarnimi oziroma manj
škodljivimi delovnimi (tehnološkimi) postopki, sredstvi za delo, materiali in
energetskimi viri,
-       
razvijati mora usklajeno politiko varstva pri delu, vključno s
tehnologijo, organizacijo dela, socialnimi odnosi in vplivi delovnega okolja,
-       
posvetovati se mora z reprezentativnim sindikatom o vprašanjih varnega
dela pri razvoju in uvajanju novih tehnologij.
-       
zagotavljati sredstva za zaščito v skladu s splošnim aktom.
(3) Vsi ukrepi, ki so v zvezi z varnostjo in varovanjem
zdravja delavcev pri delu, so strošek delodajalca.
(4) Vsak delavec je dolžan skrbeti za lastno varnost in
zdravje v skladu s svojo usposobljenostjo, pisnimi ter ustnimi navodili
delodajalca.
31. člen
Izobraževanje
(1) Delavci imajo pravico, da se izobražujejo v interesu
delodajalca, delodajalec pa ima pravico, da delavce napoti na izobraževanje.
(2) Delavec se je dolžan izobraževati, če ga delodajalec
napoti na izobraževanje in sklene z njim ustrezno pogodbo.
(3) Če je izobraževanje organizirano med delovnim časom, se
čas izobraževanja šteje v redni delovni čas, delavec pa ima enake pravice kot
bi delal.
(4) Če je izobraževanje organizirano izven delovnega časa, o
pravicah delavcev odloči delodajalec.
(5) Za izobraževanje v interesu delodajalca se šteje
izobraževanje sindikalnih zaupnikov o kolektivnem dogovarjanju in delovnopravni
zakonodaji.
32. člen
Izpiti
(1) Če je delavec napoten na izobraževanje, oziroma če se
delavec izobražuje v interesu delodajalca, mu pripada, če je izobraževanje
organizirano izven delovnega časa:
-       
dva delovna dneva za vsak izpit na ravni izobraževanja do vključno V.
stopnje zahtevnosti,
-       
trije delovni dnevi za vsak izpit na višji in visoki stopnji
izobraževanja (visoki strokovni šoli ali fakulteti),
-       
sedem delovnih dni za maturo oziroma zaključni izpit na ravni
izobraževanja do vključno V. stopnje zahtevnosti,
-       
deset delovnih dni za diplomo na višji ali visoki strokovni šoli oziroma
fakulteti,
-       
pet delovnih dni za vsak izpit na podiplomskem študiju,
-       
petnajst delovnih dni za zaključni magistrski izpit ali magistrsko
nalogo, za nalogo in izpit za pridobitev naziva magister oziroma specialist,
-       
dvajset delovnih dni za doktorat.
(2) Poleg odsotnosti iz prejšnjega odstavka delavcu pripada
odsotnost tudi na dan, ko opravlja izpit.
(3) Do odsotnosti iz prejšnjih dveh odstavkov je delavec
upravičen samo ko prvič opravlja izpit.
(4) Obseg delovnega časa, namenjenega za izobraževanje, se
določi glede na dolžino in vrsto izobraževanja s pogodbo med delavcem in
delodajalcem.
33. člen
Povračilo stroškov, povezanih z izobraževanjem
(1) Delavcu, ki se izobražuje v interesu delodajalca, in
delavcu, ki je na izobraževanje napoten, delodajalec krije zlasti naslednje
stroške, povezane z izobraževanjem:
-       
prevoz
-       
kotizacija, šolnina,
-       
stroški prehrane,
-       
stroški bivanja.
(2) Delavcu povračilo teh stroškov ne pripada, če delodajalec
sam krije stroške, povezane z izobraževanjem.
34. člen
Razporeditev in obveznosti
(1) Delodajalec mora delavce, ki se izobražujejo v interesu
delodajalca ali jih je napotil na izobraževanje, razporediti v skladu s
pridobljeno izobrazbo v času, določenem s pogodbo.
(2) Če delodajalec ne izpolni obveznosti iz pogodbe o
izobraževanju, je delavec prost svojih obveznosti iz te pogodbe. Če delavec ne
izpolni svojih obveznosti iz pogodbe, je dolžan delodajalcu povrniti vse
stroške, povezane z izobraževanjem.
35. člen
Vajenci
(1) Vajencem, ki so sklenili učno pogodbo z delodajalcem,
gredo najmanj pravice, določene z zakonom.
(2) Delodajalec je dolžan pooblaščenemu predstavniku
sindikata na podlagi vnaprejšnjega obvestila omogočiti pregled sklenjenih učnih
pogodb z vajenci ter izvajanje določb zakona o vajeniškem razmerju.
36. člen
Mentorji praktičnega pouka
Delodajalec, ki izvaja praktični pouk v dualnem sistemu
poklicnega izobraževanja, zagotavlja delavcu – mentorju praktičnega pouka:
-       
dodatno strokovno in andragoško-pedagoško usposabljanje za opravljanje
nalog mentorja,
-       
delno oprostitev delovnih obveznosti na delovnem mestu, tako da skupaj z
mentorstvom njegova polna delovna obveznost ne bo presegala polnega delovnega
časa.
37. člen
Učenci in študenti na praksi
Delodajalec zagotavlja učencem in študentom na praksi
(obvezni, počitniški):
-       
plačilo za opravljeno delo v skladu z določili te kolektivne pogodbe
(55. člen),
-       
seznanitev z nevarnostmi, povezanimi z delom, in ustrezna zaščitna
sredstva,
-       
zavarovanje za primer poklicne bolezni in poškodbe na delu,
-       
ustrezno mentorstvo in uvajanje v delo,
-       
prehrano med delom.
38. člen
Obveščanje delavcev
(1) Delodajalec je dolžan na zahtevo reprezentativnega
sindikata kolektivno obveščati delavce:
-       
o letnih in večletnih planih delodajalca,
-       
v primeru poslabšanja poslovnih rezultatov, morebitnih motenj v
poslovanju ali likvidnostnih težav,
-       
o doseženih letnih poslovnih rezultatih,
-       
o predlogih splošnih aktov in sklepov, s katerimi se v skladu s
kolektivno pogodbo na splošno urejajo določena vprašanja s področja delovnih
razmerij in plač.
(2) Delodajalec ni dolžan obveščati sindikat in delavce, če
gre za poslovno tajnost.
39. člen
Pogoji za delovanje sindikata
(1) S kolektivno pogodbo se ne posega v svobodno
ustanavljanje in delovanje sindikatov pri delodajalcih ter v pravice sindikata,
da v skladu s svojo vlogo in nalogami daje pobude, predloge, stališča in
zahteve pristojnim organom.
(2) Delodajalec je dolžan v skladu z zakonom zagotoviti
sindikatom sodelovanje v vseh postopkih odločanja o pravicah, obveznostih in
odgovornostih delavcev iz delovnega razmerja.
(3) Reprezentativnim sindikatom pri delodajalcu se vročajo
vabila z gradivom za seje organov delodajalca, razen sej uprave oziroma
poslovodstva, kadar obravnavajo vprašanja iz prvega odstavka 38. člena.
(4) Delodajalec zagotavlja sindikatu, organiziranem pri
delodajalcu:
-       
prost dostop zunanjih sindikalnih predstavnikov k delodajalcu na podlagi
vnaprejšnjega obvestila;
-       
svobodo sindikalnega obveščanja in širjenja sindikalnega tiska.
40. člen
Materialni pogoji za sindikalno delo
(1) S kolektivno pogodbo pri delodajalcu, oziroma s pogodbo o
zagotavljanju pogojev za sindikalno delo med sindikati in delodajalcem se
določijo materialni pogoji za delo sindikata.
(2) Če s pogodbo iz prejšnjega odstavka ni drugače določeno,
je za delo sindikatov zagotovljeno:
-       
ena plačana ura letno na vsakega člana sindikata pri delodajalcu, vendar
ne manj kot 30 ur letno, če je do 20 zaposlenih in ne manj kot 60 ur, če je več
kot 20 zaposlenih, ter pol ure za vsakega od preostalih zaposlenih delavcev, za
opravljanje sindikalnih funkcij. V tako določeno število ur se ne všteva
sodelovanje sindikalnih zaupnikov v organih sindikalnih central in v organih
sindikatov dejavnosti – na višjih nivojih. O okvirnem režimu izrabe določenega števila
ur za delo sindikalnih zaupnikov se dogovorijo sindikati in poslovodni organ.
Pri tem upoštevajo potrebe in interese članov sindikatov in zahteve delovnega
procesa;
-       
prostorsko tehnične pogoje in administrativne storitve za delo
sindikatov, njihovih organov in sindikalnih zaupnikov;
-       
tehnična izvedba obračuna in plačevanje članarine sindikatom za člane
sindikata;
-       
trije plačani delovni dnevi letno za usposabljanje sindikalnih
zaupnikov, vendar skupno število teh ur ne more presegati tretjine ur iz prve alinee.
(3) Število sindikalnih zaupnikov pri delodajalcu določi
sindikat v skladu s svojim statutom oziroma pravili ter pogodbo iz prvega
odstavka tega člena.
(4) S pogodbo iz prvega odstavka tega člena se lahko predvidi
sklicevanje članskih sestankov največ dvakrat letno med delovnim časom.
(5) Ne glede na zagotovljene materialne pogoje za delo
sindikata po tem členu se delodajalec in reprezentativni sindikat pri
delodajalcu lahko dogovorita, da za čas opravljanja profesionalne funkcije
pripada sindikalnemu zaupniku plača najmanj v višini, kot jo je prejemal pred
začetkom opravljanja te funkcije.
(6) Plača sindikalnega zaupnika se uklajuje v skladu z rastjo
plač pri delodajalcu.
(7) Sindikalnemu zaupniku, ki svoje funkcije ne opravlja
profesionalno, lahko delodajalec prizna zaradi dodatnih obremenitev mesečni
dodatek. Višina dodatka se opredeli v pogodbi o delu sindikata v organizaciji
(podjetju).
(8) Delodajalec se zavezuje, da v primeru, ko sindikati pri
delodajalcu podpišejo izjavo o prostovoljnem skupinskem zavarovanju, sklene
pogodbo z zavarovalno ustanovo o skupinskem zavarovanju.
Delodajalec bo s tem v zvezi opravljal vse admininstrativno
računovodske storitve in redno nakazoval premije v skladu s podpisano pogodbo
za zaposlene. Podrobnosti uredita delodajalec in sindikati s pogodbo iz prvega
odstavka tega člena.
41. člen
Imuniteta sindikalnega zaupnika
(1) Sindikalni zaupnik zaradi sindikalne dejavnosti uživa
imuniteto.
(2) Sindikalnega zaupnika zaradi njegove sindikalne
aktivnosti, če ravna v skladu z veljavnimi zakoni, kolektivnimi pogodbami in
splošnimi akti, ni mogoče brez soglasja sindikata prerazporediti na drugo
delovno mesto ali k drugemu delodajalcu oziroma uvrstiti med presežke.
(3) Sindikalnemu zaupniku pod pogoji iz drugega odstavka ni
mogoče znižati plače brez soglasja sindikata ali začeti zoper njega
disciplinski ali odškodninski postopek ali ga kako drugače postavljati v manj
ugoden oziroma podrejen položaj.
(4) Rok, v katerem je sindikat dolžan dati soglasje, je 8
dni. Če se v tem roku ne opredeli, velja, da je dal soglasje.
(5) Če sindikat ni dal soglasja, lahko delodajalec sproži
postopek pomirjanja. Dokazno breme je na delodajalcu.
(6) Pomirjanje lahko sproži sindikat tudi v primeru, če meni,
da je sindikalni zaupnik šikaniran zaradi sindikalne dejavnosti.
(7) Glede pomirjanja se smiselno uporabljajo določbe 18.
člena te kolektivne pogodbe o pomirjanju v postopku ugotavljanja presežnih
delavcev pri delodajalcu.
(8) Imuniteta sindikalnega zaupnika iz tega člena traja še 9
mesecev po prenehanju funkcije sindikalnega zaupnika.
(9) Za sindikalne zaupnike po tem členu se štejejo tudi
funkcionarji sindikatov – sindikalnih central (predsedniki območnih in
republiških odborov sindikatov, predsedniki območnih sindikatov), ki so
zaposleni pri delodajalcu, svojo funkcijo pa opravljajo neprofesionalno.
42. člen
Splošne določbe o plačah in drugih osebnih prejemkih
(1) Vsi zneski v tej kolektivni pogodbi, ki se nanašajo na
plače in nadomestila, so v bruto zneskih. Osebni prejemki in povračila stroškov
v zvezi z delom so v zneskih, od katerih se plača davek od osebnih prejemkov,
če je predpisan.
(2) Pri uveljavljanju pravice na podlagi delovne dobe pri
zadnjem delodajalcu se za delovno dobo pri zadnjem delodajalcu šteje tudi
delovna doba pri delodajalcih, ki so pravni predniki zadnjega delodajalca in
pri delodajalcih, ki so kapitalsko povezani z večinskim deležem.
Pri uveljavljanju materialnih pravic na podlagi delovne dobe
se v delovno dobo vštevajo izpolnjena leta delovne dobe, ki jih je delavec
prebil na delu, bodisi v delovnem razmerju doma ali v tujini, bodisi pri
opravljanju samostojne dejavnosti, ki so ustrezno potrjena z vpisom v delovno
knjižico, razen dokupljene, beneficirane in posebne zavarovalne dobe.
(3) Plače se izplačujejo najmanj enkrat mesečno in sicer
najkasneje do 15. dne v mesecu za pretekli mesec.
(4) Plače se izplačujejo v denarju ali se nakazujejo na
tekoči račun ali hranilno knjižico.
(5) Delavcem, ki delajo z delovnim časom, krajšim od polnega,
pripadajo povračila stroškov in regres za letni dopust v celoti, drugi osebni
prejemki v zvezi z delom pa v sorazmerju s časom, prebitim na delu.
(6) Če delavec dela pri več delodajalcih, uveljavlja navedene
pravice pri posameznem delodajalcu v skladu z dogovorom med delodajalcema.
(7) Delodajalec je dolžan pri spremembi metode za vrednotenje
delovnih mest pisno seznaniti sindikate pri delodajalcu. Sindikat izrazi svoje
mnenje v pisni obliki.
43. člen
Plače
(1) Plačo delavca sestavlja: osnovna plača, dodatki (46. in
47. člen), del plače na podlagi doseganja delovne uspešnosti (45. člen) ter del
plače iz naslova uspešnosti poslovanja (49. člen).
(2) V pogodbi o zaposlitvi delavec in delodajalec določita
znesek osnovne plače delavca v tolarjih in dodatno v obliki, ki omogoča
preračun v vsakokratno tolarsko vrednost.
(3) Osnovna plača delavca za poln delovni čas, vnaprej
določene delovne rezultate in normalne delovne pogoje, s katerimi je bil
delavec seznanjen pred sklenitvijo delovnega razmerja oziroma pred
razporeditvijo, ne more biti nižja od izhodiščne plače, določene v prvi skupini
tarifne priloge te pogodbe.
(4) Za vnaprej določene (predvidene 100%) delovne rezultate
se štejejo delovni rezultati, merjeni po vnaprej določenih kriterijih,
individualno ali skupinsko. Norma ali drugo podobno merilo za merjenje delovnih
rezultatov je ustrezna, če jo dosega vsaj 90% delavcev, ki delajo po teh
kriterijih.
(5) Če delavec ne doseže vnaprej določenih delovnih
rezultatov iz razlogov, ki niso na strani delavca, je upravičen do 100% osnovne
plače.
(6) Za normalne delovne pogoje se štejejo pogoji, v katerih
se delo pretežno opravlja. Ti pogoji so sestavina zahtevnosti delovnega mesta
in so vključeni v osnovno plačo.
(7) Izhodiščna plača za določen tarifni razred, kot je
opredeljena v 1. skupini tarifne priloge te kolektivne pogodbe, je najnižja
osnovna plača, ki jo ima delavec pravico prejeti za delo v polnem delovnem času
in vnaprej določene delovne rezultate ter normalne delovne pogoje.
(8) V podjetniški kolektivni pogodbi dejavnosti se lahko
določi poleg izhodiščnih plač po tarifnih razredih tudi izhodiščne plače za
tipična dela. Izhodiščna plača za tipična dela vsebuje vse sestavine
zahtevnosti tipičnih del in temelji na dogovorjenih metodah za njihovo
vrednotenje.
(9) Delavec, ki je začasno razporejen na delovno mesto k
drugemu delodajalcu za čas do 6 mesecev, ne more prejemati nižje osnovne plače,
kot jo je prejemal pred prerazporeditvijo.
44. člen
Tarifna priloga
Tarifna priloga kolektivne pogodbe določa zneske izhodiščnih
plač za vse tri skupine, eskalacijsko lestvico, zneske povračil materialnih
stroškov in znesek regresa za letni dopust.
45. člen
Plače na podlagi delovne uspešnosti
(1) Osnove za določanje delovne uspešnosti so:
-       
količina dela, ki mora biti opredeljena z vnaprej določenimi merili in
obsegom potrebnega časa,
-       
kakovost dela je opredeljena s standardi in normativi kakovosti,
predpisi s področja varstva pri delu,
-       
gospodarnost pri delu,
-       
inovativnost pri delu.
(2) Delovna uspešnost delavca je rezultat njegovega odnosa do
dela, ki se odraža v opravljenem delu in ekspeditivnosti, sposobnosti za
učenje, v sodelovanju in z odnosi s sodelavci, osebni zavzetosti in
odgovornosti za uresničevanje ciljev delodajalca in v vedenju glede pripadnosti
k delodajalcu.
(3) Gospodarnost dela je opredeljena s predpisanimi ali
dogovorjenimi postopki dela, pri čemer se upoštevajo prihranki pri delu,
znižanje stroškov na enoto proizvoda ali storitve.
(4) Inventivnost je opredeljena s sposobnostjo delavca za
iskanje novih metod dela in organizacije dela ter poslovanja in novih metod
dela na področju tehničnih in tehnoloških rešitev.
(5) Delovna uspešnost se meri oziroma ocenjuje za posameznika
ali skupinsko, po vnaprej določenih merilih, ki so delavcem znana pred začetkom
opravljanja dela. Osnove in merila za ugotavljanje delavčevega prispevka se
opredelijo v kolektivni pogodbi oziroma v splošnem aktu organizacije
delodajalca.
(6) Pri določanju meril se mora upoštevati načelo, da delavec
z ustrezno delovno usposobljenostjo in normalnim delovnim naprezanjem dosega
osnovno plačo, določeno s pogodbo o zaposlitvi.
(7) Delovno uspešnost delavca ugotavlja in ocenjuje
delodajalec, ki lahko to pooblastilo prenese na drugega delavca.
(8) Plača za delovno uspešnost pripada delavcu, ki presega
pričakovane rezultate pri delu.
(9) Delodajalec lahko za stimulacijo in uspešnost nameni
sredstva v višini do 20% mesečne mase plač in jih izplača v skladu z vnaprej
določenimi merili po tej pogodbi oziroma podjetniškimi pogodbami. Sredstva za
stimulacijo se med meseci lahko prenašajo.
46. člen
Dodatki za posebne obremenitve
(1) Delavcem pripadajo dodatki za posebne obremenitve pri
delu, neugodne vplive okolja, nevarnost pri delu in delo v delovnem času, ki je
za delavce manj ugoden.
(2) Dodatki se obračunavajo le za čas, ko je delavec delal v
pogojih, zaradi katerih mu dodatek pripada.
(3) Osnova za izračun dodatkov je osnovna plača delavca za
polni delovni čas, oziroma ustrezna urna postavka.
(4) Dodatki iz prvega odstavka tega člena se ne izkazujejo
kot poseben dodatek v primerih, ko so pogoji dela, v katerih se delo opravlja,
že upoštevani v vrednotenju in zajeti v plači tipičnega dela.
(5) Za delo v delovnem času, ki je za delavce manj ugoden,
pripadajo delavcem dodatki najmanj v naslednjem odstotku od osnove:
-       
za čas dela v popoldanski in nočni izmeni, kadar se
delovni proces izvaja
najmanj v dveh izmenah oziroma
turnusu                                                                                       10%
-       
za delo v deljenem delovnem času, za vsakokratno
-       
prekinitev dela več kot 1 uro                                                      15%
-       
za dežurstvo                                                                               20%
-       
za nočno delo                                                                             30%
-       
za delo preko polnega delovnega časa                                     30%
-       
za delo v nedeljo                                                                        50%
-       
za delo na dela proste dneve po zakonu                                   50%
(6) Dodatek za delo v nedeljo in dodatek za delo na dela
proste dneve po zakonu se med seboj izključujeta.
(7) Za čas pripravljenosti na domu pripada delavcu
nadomestilo v višini najmanj 10% od osnove.
(8) V podjetniški kolektivni pogodbi delodajalca se določijo
dodatki in višina dodatkov zaradi vplivov okolja v naslednjih primerih:
a)    
pri umazanem delu in drugih težkih delih, pri katerih je delavec stalno
izpostavljen negativnim vplivom okolja (na primer: dim, saje, vroč pepel, prah,
vlaga, visoke temperature, posebno močan ropot ali posebno bleščeča umetna
svetloba, delo v temnih prostorih ali z obremenilno barvno svetlobo), ima
delavec pravico do dodatka za težko delo do 6%;
b)    
pri delih, pri katerih delavec v skladu s predpisi stalno uporablja
zaščitna sredstva, kot so: zaščitne čelade, plinske maske, maske proti prahu,
naprave za dovajanje svežega zraka ali druga zaščitna sredstva do 6%;
c)    
pri delih, pri katerih je delavec izpostavljen posebnim nevarnostim
(požar, voda, eksplozija), je treba v kolektivni pogodbi delodajalca določiti
višino teh posebnih dodatkov – odvisno od stopnje nevarnosti v primerjavi s
predhodnimi odstavki tega člena – do 8%.
47. člen
Dodatek za delovno dobo
(1) Delavcu pripada dodatek za delovno dobo najmanj v višini
0,5% od osnovne plače za vsako izpolnjeno leto delovne dobe.
(2) Pri uveljavljanju pravice iz prejšnjega odstavka se v
delovno dobo vštevajo izpolnjena leta delovne dobe, ki jih je delavec prebil na
delu, ali v delovnem razmerju doma oziroma v tujini, ali pri opravljanju
samostojne dejavnosti, ki so ustrezno potrjena z vpisom v delovno knjižico.
Dokupljena, beneficirana in posebne zavarovalne dobe ne štejejo kot dobe pri
uveljavljanju dodatka za delovno dobo.
48. člen
Nadomestila plače
(1) Delavcu pripada nadomestilo plače za čas odsotnosti z
dela v naslednjih primerih:
-       
bolezni,
-       
poklicne bolezni in nesreče pri delu,
-       
letnega dopusta,
-       
na dela prost dan po zakonu,
-       
odsotnosti z dela, če je delavec napoten na izobraževanje oziroma če se
izobražuje v interesu delodajalca,
-       
v drugih primerih, določenih z zakonom, kolektivno pogodbo ali aktom
podjetja.
(2) V vseh navedenih primerih, razen v primeru prve alinee,
pripada delavcu nadomestilo v višini 100% osnove. V primeru iz prve alinee
pripada delavcu nadomestilo v višini 80% osnove za dneve odsotnosti z dela.
(3) Delodajalec lahko zadrži izplačilo nadomestila delavcu:
-       
če opravlja v času bolniške pridobitno delo,
-       
če v 2 dneh po začetku odsotnosti neupravičeno ne obvesti delodajalca,
da je zbolel,
-       
če se brez opravičenega vzroka ne odzove vabilu na zdravniški pregled
ali zdravniško komisijo,
-       
če pooblaščeni zdravnik, komisija ali nadzorni organ ugotovi, da se ne
ravna po navodilu zdravnika.
Nadomestilo ne more presegati višine plače, ki bi jo delavec
prejel, če bi delal.
Delodajalec ima pravico določiti način spremljanja in
kontrole bolniške odsotnosti delavcev.
(4) Osnova za izračun nadomestila je plača delavca v
preteklem mesecu za poln delovni čas. V osnovo za izračun nadomestila se ne
všteva del plače iz nadur in na podlagi uspešnosti poslovanja.
(5) Delavec, ki se je kot presežni delavec dolžan
prekvalificirati ali dokvalificirati, ima za ta čas pravico do nadomestila
plače v višini osnovne plače, povečane za dodatek za delovno dobo.
(6) Delavcu za čas čakanja na delo doma pripada nadomestilo
plače v višini 70% osnovne plače, povečane za dodatek za delovno dobo.
(7) Delavcem, katerim ni mogoče trajno zagotoviti dela pri
delodajalcu, v času 6-mesečnega odpovednega roka pripada nadomestilo plače v
višini 70% osnovne plače tekočega meseca, povečane za dodatek za delovno dobo.
(8) Za čas stavke so delavci upravičeni do nadomestila v
višini 70% osnovne plače za največ 5 delovnih dni, v primeru kršenja imunitete
sindikalnih zaupnikov pa 2 delovna dneva, pod naslednjimi pogoji, ki se
upoštevajo skupaj:
-       
da stavkajo zaradi kršitev kolektivne pogodbe glede plač, regresa ali
imunitete sindikalnih zaupnikov in
-       
je stavka organizirana v skladu z zakonom in po stavkovnih pravilih.
Nadomestilo plače se izplača v breme delodajalca.
49. člen
Del plače na podlagi uspešnosti poslovanja
(1) Kriterije za določitev dela plače na podlagi uspešnosti
poslovanja določita delodajalec in reprezentativni sindikat pri delodajalcu ob
sprejemu poslovnega načrta. Ob sprejemu odločitve o višini sredstev za
izplačilo plače na tej podlagi se delodajalec in reprezentativni sindikat pri
delodajalcu dogovorita tudi o tem, ali se ta del plače izplača v denarju,
delnicah, in o odložitvi njenega izplačila.
(2) Delavcu, ki ni delal vse leto, pripada del plače iz
prejšnjega odstavka sorazmerno obračunanim plačam za efektivni delovni čas.
50. člen
Obračun plače
(1) Vsakemu delavcu mora biti pri izplačilu plače vročen
pisni obračun, ki vsebuje zlasti naslednje podatke:
-       
osnovno plačo delavca,
-       
dodatke po posameznih vrstah, ki izhajajo iz kolektivne pogodbe oziroma
pogodbe o zaposlitvi,
-       
plačo iz naslova uspešnosti (stimulativni del),
-       
nadomestila plače po posameznih vrstah,
-       
bruto plačo,
-       
zneske prispevkov za socialno varnost,
-       
neto plačo,
-       
davek od osebnih prejemkov,
-       
neto izplačilo plače.
(2) Ob obračunu plače delodajalec lahko na istem obračunskem
listu obračuna tudi druge osebne prejemke, povračila stroškov v zvezi z delom
in odtegljaje od plače (neto izplačilo).
(3) Delodajalec v navzočnosti delavca opravi pregled pisnega
obračuna plač in nadomestil ter obrazloži vse okoliščine v zvezi z izračunom,
če to zahteva delavec ali sindikalni zaupnik na njegov predlog.
51. člen
Drugi osebni prejemki
1. Regres za letni dopust
(1) Regres za letni dopust pripada delavcu enkrat letno in se
izplača do konca julija tekočega leta oziroma v nelikvidnih organizacijah
najkasneje do konca novembra tekočega leta. Regres se lahko izplača v dveh
delih. Višina regresa se določi v tarifni prilogi te pogodbe.
(2) Pravica do izplačila regresa za letni dopust je vezana na
pravico do izrabe letnega dopusta.
(3) Delavcem, ki delajo z delovnim časom, krajšim od polovice
polnega delovnega časa, pripada regres za letni dopust sorazmerno času,
prebitem na delu.
(4) Neodvisno od izrabe letnega dopusta regres (odškodnina)
za letni dopust pripada delavcem, ki ga niso mogli izrabiti iz razlogov na
strani delodajalca.
2. Jubilejne nagrade
(1) Delavcu pripada jubilejna nagrada v višini:
-       
za 10 let delovne dobe
v višini najmanj ene izhodiščne plače I.
tarifnega razreda
-       
za 20 let delovne dobe
v višini najmanj ene in pol izhodiščne plače
I. tarifnega razreda
-       
za 30 let delovne dobe
v višini najmanj dveh izhodiščnih plač I.
tarifnega razreda.
(2) Jubilejna nagrada se izplača v roku enega meseca po dopolnitvi
pogojev iz te točke.
(3) Zadnji delodajalec je tisti, ki je izplačevalec jubilejne
nagrade.
3. Odpravnina ob upokojitvi
(1) Delavcu pripada ob upokojitvi odpravnina v višini treh
povprečnih mesečnih plač v Republiki Sloveniji za pretekle tri mesece oziroma v
višini treh povprečnih mesečnih plač delavca za pretekle tri mesece, če je to
za delavca ugodneje.
(2) Delavec ni upravičen do odpravnine, če je delodajalec
zanj financiral dokup delovne dobe. Delavec je upravičen do izplačila razlike,
če je znesek za dokup delovne dobe nižji od zneska odpravnine.
4. Solidarnostne pomoči
(1) V primeru smrti delavca ali njegovega ožjega družinskega
člana, ki ga je delavec vzdrževal, njegovim družinskim članom oziroma delavcu
pripada solidarnostna pomoč. V primeru smrti delavca pripada njegovim
družinskim članom najmanj 60% povprečne plače v RS, za pretekle tri mesece, v
primeru smrti družinskega člana pa najmanj 30% enakega poprečja.
V ostalih primerih predlaga solidarno pomoč sindikat
podjetja.
(2) Ožji družinski člani so zakonec, otroci (zakonski in
izvenzakonski) ter posvojenci, ki jih je po zakonu dolžan preživljati.
52. člen
Povračila stroškov v zvezi z delom
1. Prehrana med delom
(1) Delavcem se zagotovi povračilo stroškov za prehrano med
delom za dneve prisotnosti na delu. Do povračila stroškov prehrane med delom so
upravičeni tudi delavci, ki delajo najmanj s polovičnim delovnim časom, učenci,
vajenci in študentje na praksi. Delavci v turnusih, ki trajajo 12 in več ur,
pripada povračilo stroškov za prehrano med delom za dva obroka.
(2) Znesek povračila stroškov prehrane med delom se določi na
dan in se usklajuje skladno s porastom življenjskih stroškov.
2. Prevoz na delo in z dela
(1) Delavcu pripada povračilo stroškov za prevoz na delo in z
dela. Višina se določi s kolektivno pogodbo ali splošnim aktom podjetja oziroma
delodajalca, vendar ne more biti manjša od 60% stroškov javnega prevoza. V
primeru, da ni javnega prevoza se lahko delavcu izplača 1/3 cene kilometrine.
3. Službena potovanja
(1) Za povračilo stroškov, ki so jih imeli delavci pri
opravljanju določenih del in nalog na službenem potovanju, se šteje dnevnica
(povračilo stroškov za prehrano), povračilo stroškov za prenočišče in povračilo
stroškov za prevoz.
(2) Do povračila stroškov na službenem potovanju so
upravičeni delavci, ki so napoteni na službeno potovanje, in sicer pod enakimi
pogoji in v višini, ki je določena v tarifni prilogi.
(3) Delavcu se na službenem potovanju v tujino povrnejo
dejanski stroški v skladu s predpisi, ki veljajo za državne organe.
4. Terenski dodatek
(1) Delavci so upravičeni do terenskega dodatka, če delajo
izven kraja, kjer je sedež delodajalca, in izven kraja, kjer je stalno ali
začasno prebivališče delavca, ter če sta na terenu organizirana prehrana in
prenočišče.
(2) Terenski dodatek, povračilo stroškov na službeni poti in
dodatek za ločeno življenje se med sabo izključujejo.
53. člen
Inovacije
(1) Delavcu pripada za inovacijo najmanj 3% letne čiste
gospodarske koristi. Nadomestilo za inovacijo se določi s pogodbo med inovatorjem
in delodajalcem.
(2) Opredelitve in merila za določitev nadomestil so kot
pripomoček sestavni del te pogodbe, v prilogi III.
54. člen
Prejemki pripravnikov
Delavcu – pripravniku pripadajo osnovna plača v višini 70%
izhodiščne plače, določene za ustrezni tarifni razred ter povračilo stroškov v
zvezi z delom in drugi osebni prejemki.
55. člen
Prejemki učencev, vajencev in študentov na praksi
(1) Učencem in študentom na praksi se za polni delovni čas
obvezne prakse izplača plačilo najmanj v višini 15% povprečne plače v Republiki
Sloveniji za pretekli mesec.
(2) Učenci, vajenci in študenti na praksi imajo pravico do
vseh dodatkov za opravljeno delo.
(3) Učenci, vajenci in študentje imajo pravico do plačila
tudi, če prejemajo štipendijo.
(4) Vajencem pripadajo izplačila skladno z zakonom in učno
pogodbo.
56. člen
Prejemki mentorjev
Delavcu-mentorju pripravnika, mentorju praktičnega pouka in
mentorju usposabljanja brezposelnih oseb pri delodajalcu pripada dodatek za
mentorstvo. Višino in pogoje izplačila določi delodajalec.
II. PRAVICE IN OBVEZNOSTI STRANK TER NAČIN REŠEVANJA SPOROV
57. člen
Pozitivna izvedbena dolžnost
Stranki kolektivne pogodbe si morata z vsemi sredstvi, ki so
jima na voljo, prizadevati za pravilno izvrševanje te kolektivne pogodbe in
spoštovanje njenih določb.
58. člen
Negativna izvedbena dolžnost
Stranki sta dolžni opustiti vsako dejanje, ki bi nasprotovalo
izvrševanju te kolektivne pogodbe.
59. člen
Sprememba oziroma dopolnitev kolektivne pogodbe
(1) Vsaka pogodbena stranka lahko kadarkoli predlaga
spremembo oziroma dopolnitev kolektivne pogodbe.
(2) Pogodbena stranka, ki želi spremembo oziroma dopolnitev
kolektivne pogodbe, predloži drugi stranki predlog sprememb in dopolnitev, z
obrazložitvijo razlogov in ciljev, s priporočenim pismom.
(3) Druga stranka se je dolžna do predloga opredeliti v 30
dneh.
(4) Če druga stranka ne sprejme predloga za spremembo ali
dopolnitev kolektivne pogodbe oziroma se do predloga ne opredeli v 30 dneh,
lahko stranka – predlagateljica začne postopek pomirjanja.
60. člen
Sklenitev nove kolektivne pogodbe
(1) Postopek za sklenitev nove kolektivne pogodbe se začne na
obrazloženo pobudo katerekoli od strank vsaj tri mesece pred prenehanjem
veljavnosti kolektivne pogodbe, če je le-ta odpovedana.
(2) Na podlagi pisne pobude za sklenitev nove kolektivne
pogodbe se je druga stranka v 30 dneh dolžna opredeliti do te pobude.
(3) V primeru, da druga stranka ne sprejme pobude za
sklenitev nove kolektivne pogodbe oziroma se do nje v 30 dneh ne opredeli, se s
tem postopek za sklenitev nove kolektivne pogodbe ustavi.
(4) Pogajanja se lahko začnejo, ko ena od strank predloži
predlog nove kolektivne pogodbe.
61. člen
Reševanje kolektivnih sporov
(1) Spore med strankama kolektivne pogodbe, ki jih ni bilo
mogoče rešiti z medsebojnimi pogajanji, rešujeta komisija za pomirjanje in
arbitraža.
62. člen
Postopek pomirjanja
(1) Postopek pomirjanja se začne s predlogom katerekoli
stranke najkasneje v roku 30 dni od nastanka spora, odkar je stranka zanj
izvedela.
(2) Predlagatelj pomirjanja v predlogu navede vsebino
spornega razmerja in imenuje dva člana v komisijo za pomirjanje.
(3) Druga stranka odgovori na predlog in imenuje dva člana v
komisijo za pomirjanje v nadaljnjih 30 dneh.
(4) Člani komisije sporazumno imenujejo predsednika komisije
kot petega člana iz vrst uglednih znanstvenih, strokovnih oziroma javnih
delavcev.
(5) V primeru, da druga stranka ne odgovori na predlog, ne
imenuje članov v komisijo za pomirjanje, če člani komisije ne imenujejo
predsednika komisije za pomirjanje ali v primeru, da stranki kolektivne pogodbe
ne sprejmeta predloga za rešitev spora komisije za pomirjanje, se postopek
ustavi.
63. člen
Pisni sporazum
(1) Sporazum, ki je dosežen v postopku pomirjanja, mora biti
v pisni obliki.
(2) Sporazum strank v postopku pomirjevanja ali odločitev
arbitražne komisije dopolnjuje kolektivno pogodbo oziroma nadomešča določbe
kolektivne pogodbe, ki so z njo v nasprotju.
64. člen
Arbitražni postopek
(1) V primeru ustavitve postopka pomirjanja lahko katerakoli
stranka sproži postopek pred arbitražo, v roku 30 dni od dneva ustavitve
postopka pomirjanja.
(2) Arbitraža odloča v sestavi tričlanskega senata. Po enega
člana ter njegovega namestnika določita pogodbeni stranki. Pogodbeni stranki
sporazumno določita predsednika in njegovega namestnika iz vrst priznanih
strokovnjakov s področja delovnega prava.
(3) Glede rokov se v postopku pred arbitražo smiselno
uporabljajo določbe o rokih, ki veljajo za postopek pomirjanja.
65. člen
Objava
Sporazum strank v postopku pomirjanja in odločitev arbitraže
se sporoči organu, pristojnemu za registracijo kolektivnih pogodb, in objavi.
66. člen
Komisija za razlago kolektivne pogodbe
(1) Stranki kolektivne pogodbe imenujeta petčlansko komisijo
za razlago, spremljanje in izvajanje kolektivne pogodbe, v katero imenuje vsaka
pogajalska stranka po dva člana, enega člana, ki je tudi njen predsednik, pa
imenujeta sporazumno.
(2) Komisija za razlago kolektivne pogodbe sprejema razlage
in priporočila. Razlage stranki kolektivne pogodbe objavita na enak način, kot
je bila objavljena kolektivna pogodba.
(3) Razlage komisije pomenijo obvezen način uporabe določb
kolektivne pogodbe za delodajalca in delojemalca ter obvezno podlago za
odločanje v sporih o pravicah delavcev in obveznostih delodajalcev, ki izvirajo
iz te pogodbe.
(4) Priporočilo je strokovni predlog strankama kolektivne
pogodbe za ureditev določenega vprašanja.
(5) Komisija za razlago kolektivne pogodbe deluje na podlagi
poslovnika, ki ga sprejmejo njeni člani soglasno.
66.a člen
Strokovna dela in naloge
(1) Strokovna dela in naloge za potrebe pogajalskih skupin
opravljajo GZS – Združenje za poslovanje z nepremičninami in Strokovna služba
sindikata.
(2) Vsi delodajalci, za katere velja ta kolektivna pogodba,
se obvezujejo, da bodo pravočasno zagotavljali vse potrebne podatke za
spremljanje za uresničevanje te pogodbe.
(3) Stroške za pripravo, objavo, distribucijo in morebitne
spremembe ter dopolnitve te pogodbe pokrivajo delodajalci in delojemalci v
razmerju 50:50.
(4) Sredstva za spremljanje izvajanja te pogodbe – analitične
obdelave, združujejo pogodbeni partnerji v višini, ki jo določi komisija iz
prve točke 66. člena.
67. člen
Odpoved kolektivne pogodbe
(1) Kolektivna pogodba se lahko odpove tri mesece pred
potekom njene veljavnosti s priporočenim pismom. Odpoved te pogodbe se objavi v
Uradnem listu Republike Slovenije.
(2) Če kolektivna pogodba v tem roku ni odpovedana, se
podaljša vsako leto še za eno leto.
(3) Po prenehanju kolektivne pogodbe se do sklenitve nove,
vendar najdlje 6 mesecev, uporabljajo določbe normativnega dela te pogodbe.
(4) Po odpovedi pogodbe lahko vsaka stranka predlaga
sklenitev nove kolektivne pogodbe.

Tarifna
priloga h kolektivni pogodbi za dejavnost poslovanja z nepremičninami
Priloga
I: Pregled poklicev in delovnih mest z opisom zahtevnosti del po tarifnih
razredih
Priloga
II: Merila za določanje presežkov delavcev
Priloga
III: Opredelitev in merila za določitev nadomestil inovatorjem
Tarifna
priloga h kolektivni pogodbi za dejavnost poslovanja z nepremičninami

Kolektivna pogodba za dejavnost poslovanja z
nepremičninami (Uradni list RS, št. 9/98) vsebuje naslednje prehodne in
končne določbe:
»III. PREHODNE IN KONČNE DOLOČBE
68. člen
Dodatek za delovno dobo
(1) Dodatek za delovno dobo iz 47. člena te kolektivne
pogodbe se ukine 31. 12. 1999. leta.
(2) Podpisniki KPD se obvezujemo, da bomo upoštevali model in
usmeritve za postopen prehod z dodatka za celotno delovno dobo na dodatek za
delovno dobo pri delodajalcu, ki ga bodo pripravili podpisniki splošne
kolektivne pogodbe za gospodarstvo.
(3) Če v prehodnem obdobju ne bo uveljavljena ureditev
dodatka za delovno dobo pri delodajalcu enotno za vse zaposlene v Sloveniji,
določba tega člena ne stopi v veljavo.
68.a člen
Priloge in priporočila
Vse priloge in priporočila navedene v besedilu so sestavni
del pogodbe dejavnosti.
69. člen
Začetek uporabe
S sklenitvijo te kolektivne pogodbe preneha veljavnost
dosedanje kolektivne pogodbe stanovanjske dejavnosti (Uradni list RS, št
49/94).
Ta kolektivna pogodba se uporablja od 1. 1. 1998.«.

Zakon o minimalni plači, o načinu usklajevanja
plač in o regresu za letni dopust v obdobju 1999-2001- ZMPUPR (Uradni list RS,
št. 39/99)
v zvezi z uporabo določb kolektivne pogodbe določa:
»26. člen
[…]
V času veljavnosti tega zakona se ne uporabljajo tiste
določbe kolektivnih pogodb in drugih predpisov, ki so v nasprotju s tem
zakonom.«;
ter vsebuje naslednjo končno določbo:
»27. člen
Ta zakon začne veljati naslednji dan po objavi v Uradnem
listu Republike Slovenije.«.

Tarifna priloga
h kolektivni pogodbi za dejavnost poslovanja z nepremičninami (Uradni list RS,
št. 35/00) vsebuje naslednjo končno določbo:
»6. Veljavnost
Tarifna priloga začne veljati naslednji dan po objavi v
Uradnem listu RS, uporablja pa se od 1. 1. 2000 dalje.«.