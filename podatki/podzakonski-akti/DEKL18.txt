1.     
EVROPSKA UNIJA V LETU 2004
V letu 2004 v Evropski uniji (v nadaljnjem besedilu: EU)
prihaja do pomembnih sprememb. V volilnem letu 2004, v katerem bo izvoljen nov
Evropski parlament in imenovana nova Evropska komisija, je EU medse sprejela
deset novih članic. V veljavo bodo stopila nekatera določila Amsterdamske
pogodbe in Pogodbe iz Nice. V okviru medvladne konference se bodo nadaljevala
pogajanja o Ustavni pogodbi. 
EU pojmuje uspešno širitev in vključitev desetih držav
pristopnic v delovanje EU kot svoje prednostno področje v letu 2004. Na podlagi
preteklih širitev se EU namreč zaveda, da bo po formalnem vstopu tako za države
pristopnice kot tudi za dosedanje članice nastopilo obdobje prilagajanja načinu
delovanja razširjene EU. 
EU želi do konca leta 2004 zaključiti pogajalski proces z
dvema državama kandidatkama, Bolgarijo in Romunijo. Poleg tega bo EU to leto
sprejela dve pomembni odločitvi glede nadaljnjih širitev. Na podlagi ocene, ali
Turčija izpolnjuje politične kriterije za članstvo, naj bi Evropski svet konec
leta 2004 odločal o začetku pogajanj med EU in Turčijo. Na podlagi pozitivnega
mnenja Evropske komisije (v nadaljnjem besedilu: EU) glede prošnje Hrvaške za
članstvo v EU, objavljenega aprila 2004, bo Evropski svet na enem izmed
preostalih treh zasedanj v letu 2004 razpravljal o možnosti podelitve statusa
države kandidatke Hrvaški in o možnosti začetka pogajanj za njeno članstvu v EU.
S širitvijo stopajo v veljavo tista določila Pogodbe iz Nice,
ki se nanašajo na delovanje institucij razširjene Unije (prerazporeditev glasov
v Svetu EU, nova razporeditev sedežev v Evropskem parlamentu, odpoved drugemu
komisarju s strani velikih držav). Vzporedno s tem se nadaljujejo pogajanja o
Pogodbi o ustavi za Evropo, ki bo vzpostavila učinkovitejšo institucionalno
strukturo (med drugim uvaja funkcijo predsednika Evropskega sveta, funkcijo
zunanjega ministra EU, reformo predsedstva) ter bo poenostavila proces
odločanja (uvedba dvojen večine in razširitev odločanja z večino na nova
področja). Ustavna pogodba bo tudi zmanjšala število pravnih instrumentov,
opredelila Listino temeljnih pravic EU kot pravno zavezujočo in EU podelila
eksplicitno pravno osebnost. Evropski svet je na spomladanskem zasedanju, 24.
in 25. marca 2004, prižgal zeleno luč za nadaljevanje Medvladne konference. V
svojih zaključkih je pooblastil irsko predsedstvo, da nadaljuje z dvostranskimi
pogovori in da, takoj ko bo primerno, začne s formalnimi pogajanji. Evropski
svet je tudi odločil, naj bo Ustavna pogodba sprejeta najkasneje na zasedanju
Evropskega sveta 17. in 18. junija 2004. 
Volitve v novi Parlament in imenovanje nove Komisije bosta
upočasnila proces sprejemanja zakonodaje. Časovni pregled institucionalnih
sprememb je naslednji: 
-       
maj: začetek delovanja Komisije in Parlamenta v razširjeni
sestavi 
-       
junij: volitve v Evropski parlament 
-       
julij: sklic novega Evropskega parlamenta 
-       
november: začetek mandata nove 25-članske Komisije. 
Z objavo Sporočila Komisije o naslednji finančni perspektivi
se je februarja 2004 začel proces, ki bo tako za sedanje kot za nove članice
eden najpomembnejših v prihodnjih dveh letih. Gre za pogajanja za sprejem
finančne perspektive za obdobje po letu 2006. Na podlagi razprav držav članic o
Sporočilu bo Komisija julija 2004 predstavila prvi sklop zakonodajnih
predlogov, predvidenih za naslednje finančno obdobje. Postopek sprejema
naslednje finančne perspektive bo nato potekal v dveh stopnjah: v prvi bo dosežen
politični dogovor o razdelitvi finančnih sredstev, v naslednji pa bodo sprejeti
še vsi zakonodajni predlogi, ki bodo dogovor udejanjili in predstavljali pravno
podlago za njeno izvajanje. 
Večletni strateški program EU predvideva, da naj bi države članice
dosegle politično soglasje o temeljnih načelih in smernicah naslednje finančne
perspektive do konca leta 2004 z namenom, da se doseže politični dogovor na
zasedanju Evropskega sveta junija 2005. To bi omogočilo, da se finančna
perspektiva in ustrezna zakonodaja, ki bo omogočila njeno izvajanje sprejme do
konca leta 2005. Tesen časovni okvir priprave in sprejema naslednje finančne
perspektive je potreben za pravočasne priprave za nove programe skupnosti in
nemoten sprejem proračuna EU za leto 2007. 
V okviru politik Skupnosti bo tudi v letu 2004 posebna
pozornost posvečena oceni uresničevanja ciljev Lizbonske strategije.
Spomladanski Evropski svet je pozornost usmeril na dva dela strategije, na
katerih EU zaostaja za svojim ciljem, da bo do leta 2010 postala najbolj
dinamično, konkurenčno in na znanju temelječe gospodarstvo na svetu. To sta
trajnostni razvoj ter ustvarjanje novih in kvalitetnejših delovnih mest. Za
potrebe vmesnega pregleda izvajanja Lizbonske strategije v letu 2005 bo v letu
2004 opravljen tudi pregled Strategije trajnostnega razvoja. 
V skladu z Amsterdamsko pogodbo je Komisija 1. maja 2004
dobila izključno pravico do zakonodajne pobude na področju pravosodja in
notranjih zadev. Poleg tega bo na nekaterih področjih politike viz, azila in
priseljevanja soglasje v Svetu zamenjano z odločanjem s kvalificirano večino.
1. maja 2004 se je izteklo tudi 5-letno obdobje, v okviru katerega se je EU z
Amsterdamsko pogodbo zavezala, da bo na področju pravosodja in notranjih zadev
sprejela potrebne ukrepe za ustanovitev EU kot "območja varnosti, svobode
in pravice". Oblikovanje tega območja predstavlja dokončno uveljavitev
načela prostega gibanja oseb znotraj EU, kar po drugi strani zahteva
oblikovanje enotne politike vseh članic do državljanov držav nečlanic (nadzor
zunanje meje, politika viz, azila in priseljevanja). Unija zaostaja za
zastavljenim ciljem predvsem na področju sprejemanja zakonodaje glede politike
azila in priseljevanja. Po nedavnih teroristični napadih pa bo posebna
pozornost na področju pravosodja in notranjih zadev usmerjena na sprejemanje
ukrepov, ki so povezani z izvajanjem akcijskega načrta boja proti terorizmu, ki
je postal ena izmed ključnih prednostnih nalog EU. 
Boj proti terorizmu je tudi ena
izmed prioritet EU na področju zunanjih odnosov, kjer se bo EU posvetila
predvsem izvajanju Evropske varnostne strategije. Z njo se EU odziva tudi na
ostale ključne izzive varnosti: preprečevanje širjenja orožja za množično
uničevanje, reševanje regionalnih sporov in boj proti organiziranemu kriminalu.
Geografsko bosta prednostni področji delovanja EU Zahodni Balkan in države
politike do novega sosedstva.
2.     
PRIORITETE SLOVENIJE NA PODROČJU EVROPSKIH ZADEV V LETU 2004
Slovenske prioritete v letu 2004
so skladne s prioritetami EU za letošnje leto, vendar pa so nekatere za
Slovenijo še zlasti pomembne in so navedene v nadaljevanju.
2.1.     UČINKOVITA
VKLJUČITEV V EU IN NADALJNJE ŠIRITVE
Slovenija se bo v letu 2004
zavzemala za uspešno vključitev države v EU, hkrati pa tudi za uspešno
integracijo celotne deseterice novih članic v EU. Slovenija bo spodbujala
nadaljevanje procesa širitve.
2.1.1.      
Učinkovita vključitev v EU
2.1.1.1.   Prilagajanje
slovenskega pravnega reda
V zadnjih šestih letih je bilo opravljeno izjemno delo na
področju prilagajanja slovenske zakonodaje pravnemu redu EU, saj je bilo
sprejetih več kot 300 zakonov in več kot 1400 podzakonskih aktov. Slovenija je
v skladu s 6. členom Akta o pristopu pravočasno odpovedala tudi vse mednarodne
pogodbe s tretjimi državami, ki niso v skladu s pravnim redom EU, Evropska
komisija pa mora pravočasno zagotoviti podpis prilagoditvenih protokolov k
mednarodnim pogodbam s tretjimi državami, tako da sodelovanje s tretjimi
državami (še zlasti zunanjetrgovinska menjava) v ničemer ne bo moteno.
Slovenija bo po 1. maju pristopila tudi h konvencijam, ki vežejo države članice
in EU. Pristopila bo k Haaški konvenciji iz leta 1996 o pristojnosti, uporabi
predpisa, priznavanju, izvršitvi in sodelovanju na področju starševske
odgovornosti in ukrepov za zaščito otrok. Ratificirala bo Konvencijo o civilni
odgovornosti za škodo povzročeno z aktivnostmi, ki so nevarne za okolje, in
pristopila k Protokolu iz 2003, ki spreminja omenjeno konvencijo. Pristopila bo
tudi k Rimski Konvenciji o uporabi prava pri pogodbenih obligacijskih razmerjih
z dne 19. 6. 1980. Slovenija bo morala ob vstopu v EU pristopiti k nekaterim
konvencijam oziroma v notranji zakonodaji (kazenski) uveljaviti njihove določbe
(npr. Konvencija o zaščiti finančnih interesov EU s pripadajočima protokoloma
in Konvencija o preprečevanju korupcije uslužbencev EU in uslužbencev držav
članic EU). 
Splošna ocena je, da je Slovenija med vsemi pristopnicami
najbolje pripravljena in da je dosegla visoko stopnjo usklajenosti. Kljub temu
pa mora po vstopu opraviti še nekatere dokončne prilagoditve na področju
zakonodaje in delovanja institucij. 
S tem namenom je Evropska
komisija osnovala t.i. Prehodni vir 2004–2006, s katerim bo novim državam
članicam pomagala pri krepitvi administrativne usposobljenosti za izvajanje
pravnega reda EU. Slovenija mora v letu 2004 predložiti načrt koriščenja teh
sredstev za leti 2005 in 2006.
2.1.1.2.   Vključitev v odločanje
o zakonodajnih in drugih aktih EU
Kot članica bo Slovenija soodločala o sprejemanju novega
pravnega reda EU. Za uspešno zastopanje svojih interesov je Slovenija
vzpostavila sistem vladne koordinacije evropskih zadev. Sprejet je bil tudi Zakon
o sodelovanju med vlado in Državnim zborom na področju EU zadev. 
Kot država opazovalka je Slovenija sicer že sodelovala v
procesu sprejemanja zakonodaje v večini delovnih teles Sveta. S 1. majem 2004
je vključena v vsa delovna telesa, dosedanje sodelovanje pa je nadgradila s
pravico do glasovanja. Poleg tega bodo akti, ki bodo po vstopu na začetku
zakonodajnega postopka, objavljeni v slovenskem jeziku. 
Na podlagi ocene trenutnega stanja se bo Slovenija med akti,
ki so že v obravnavi ali pa se njihova obravnava pričakuje v letu 2004, po
vstopu osredotočila predvsem na naslednje: 
-       
Na področju kmetijstva nadaljevanju reforme skupne kmetijske politike
(na področju skupnih tržnih ureditev za sladkor ter za sadje in zelenjavo) in
razpravi o nadaljnjem razvoju politike razvoja podeželja v naslednji finančni
perspektivi. 
-       
Na področju ribištva predlogu uredbe o ukrepih upravljanja za trajnostno
izkoriščanje ribolovnih virov v Sredozemlju, ki med drugim ureja zaščito vrst
in habitatov, omejitve glede uporabe ribiških mrež, zaščitena območja,
minimalno velikost morskih organizmov, nekomercialni ribolov, načrt upravljanja
za izvajanje ribolova, nadzor ter izrazito selivske vrste. 
-       
Na področju kohezijske politike aktivni vključitvi v začetek pogajanj o
novih uredbah s področja kohezijske politike EU, zlasti o Uredbi o splošnih
določbah o strukturnih skladih, s katero se bo uredilo delovanje in
financiranje strukturnih skladov v naslednjem finančnem obdobju EU. 
-       
Na področju zaposlovanja in socialne politike izvajanju ukrepov, ki se
nanašajo na izpolnjevanje evropskih smernic zaposlovanja in t.i. »koordinacije
sistemov socialne varnosti«, ki omogoča prenos oziroma ohranjanje socialnih
pravic delavcem EU, ki delajo v drugi državi članici in zajema naslednje
sisteme: pokojninsko in invalidsko zavarovanje, nesreče pri delu in poklicne
bolezni, zdravstveno zavarovanje, varstvo za primer brezposelnosti, zavarovanje
v času materinstva, družinske prejemke, pogrebnine in posmrtnine. 
-       
Na področju varovanja zdravja sprejemu uredb in drugih aktov s področja
izboljševanja standardov varnosti hrane, higiene in uradnega nadzora nad živili
ter največje dovoljene vsebnosti ostankov pesticidov v živilih, pogajanjem za
uveljavitev prehodnih rešitev na področju nove evropske zakonodaje o zdravilih,
pripravi nove EU strategije in akcijskega programa na področju drog ter uvedbi
Evropske kartice zdravstvenega zavarovanja. 
-       
Na področju telekomunikacij in storitev informacijske družbe sprejemu
odločbe o povezljivosti vse-evropskih storitev e-uprave za javno upravo,
državljane in gospodarstva, ter sprejemu odločbe o vzpostavitvi večletnega
komunitarnega programa za pospeševanje dostopa, uporabe in rabe digitalnih
vsebin v Evropi. 
-       
Na področju transporta sprejemu odločbe o smernicah o razvoju
transevropskega prometnega omrežja (TEN-T), ki ima za cilj zmanjšanje zastojev
na transportnih poteh, ki so temeljnega pomena za delovanje notranjega trga ter
s tem izboljšanje konkurenčnosti evropskega gospodarstva v luči širitve EU, in
sprejemu direktive o obračunavanju vožnje težkih tovornih vozil za uporabo v
posebne namene (direktiva o Evrovinjeti). 
-       
Na področju energije sprejemu odločbe o smernicah o razvoju transevropskega
energetskega omrežja (TEN-E), ki ima za cilj zagotoviti nemoteno in zadostno
oskrbo z električno energijo, ki so temeljnega pomena za delovanje notranjega
energetskega trga, ter s tem izboljšanje konkurenčnosti evropskega
gospodarstva, in sprejemu direktive o učinkoviti rabi energije končnih
odjemalcev. 
-       
Na področju jedrske varnosti sprejemu direktive o varnosti jedrskih
objektov in direktive o ravnanju z jedrskimi odpadki in izrabljenim jedrskim
gorivom, ki imata za cilj uvesti dodaten nadzor jedrske varnosti s strani EU in
pri tem ne posegati v pristojnost držav članic in obratovalcev jedrskih
objektov glede primarne odgovornosti za jedrsko varnost ter s tem obdržati
visoko stopnjo jedrske varnosti tudi v razširjeni EU. 
-       
Na področju kemikalij obravnavi ter sprejemu nove evropske kemijske
zakonodaje, ki prinaša povsem nov pristop v politiki do kemikalij ter predlaga
vzpostavitev celovitega sistema registracije, vrednotenja in dovoljevanja
kemikalij (t.i. uredba REACH). Predlog upošteva tako okoljske, zdravstvene in
socialne vidike kot tudi vidike konkurenčnosti podjetij. 
-       
Na področju storitev sprejemu direktive o storitvah, katere glavni cilj
je zagotovitev prostega opravljanja storitev, zagotovitev pravice do
ustanavljanja ter zagotovitev pravne varnosti izvajalcem in uporabnikom
storitev. 
-       
Na področju carinske unije predlogu spremembe Carinskega zakonika
Skupnosti, s katero se želi vzpostaviti sistem izmenjave vnaprejšnjih
informacij za blago, ki se iznaša in vnaša v območje carinske unije, da bi se tako
v okviru boja proti terorizmu zagotovil skupni sistem obvladovanja tveganja.
Poleg tega bodo spremembe zakonika s pomočjo uvajanja elektronskega poslovanja
izboljšale sodelovanje med pristojnimi organi in uporabniki ter med organi
samimi. 
-       
Na področju pravosodja se bo Slovenija zavzemala za hitrejše in
neposredno sodelovanje pravosodnih organov držav članic EU pri boju proti
organiziranemu kriminalu in terorizmu. Intenzivno bo spremljala zakonodajne
ukrepe EU proti terorizmu, zlasti predlagano odločbo Sveta o izmenjavi
informacij in o sodelovanju pri kaznivih dejanjih v zvezi s terorizmom, oziroma
napovedano okvirno odločbo o kriminalnih organizacijah. 
-       
Na področju notranjih zadev vzpostavljanju skupne politike azila in
priseljevanja ter ukrepom za varnost meja, preprečevanje ilegalnega vstopanja v
EU, trgovine z ljudmi in organizirane kriminalitete ter terorizma. Aktivna bo
zlasti pri sprejemanju direktiv v zvezi s postopkom in minimalnimi standardi za
priznanje statusa begunca ali drugih oblik zaščite, aktov v zvezi z
ustanavljanjem Evropskega sklada za begunce za obdobje 2005–2010, direktiv v
zvezi z legalnimi razlogi za vstop in bivanje na ozemlju EU, predlog uredbe o
ustanovitvi agencije za meje ter vzpostavljanje pravnega okvirja za razvoj
vizumskega informacijskega sistema in biometrije.
2.1.1.3.   Prevzem evra
V skladu z odločitvijo, da je glede na sedanje makroekonomske
razmere primerno, da Slovenija vstopi v mehanizem menjalnih tečajev (Exchange
Rate Mechanism – ERM II) do konca leta 2004, kar bo omogočilo prevzem evra
v začetku leta 2007, sta Vlada in Banka Slovenije sprejeli Program vstopa v ERM
II in prevzem evra. 
V skladu s program, ki zahteva restriktivno delovanje
ekonomskih politik, bosta Vlada in Banka Slovenije sprejemali in izvajali
ukrepe za nadaljnjo deindeksacijo v soglasju s socialnimi partnerji, ukrepe za
postopno zniževanje strukturnega javnofinančnega primanjkljaja ter ukrepe za
znižanje inflacije na področju politike reguliranih cen, politike obrestnih mer
in davčne politike. Z aktivnim uresničevanjem strukturnih reform bo Vlada
vplivala tudi na vzpostavljanje konkurence v sektorjih, kjer ta še ne obstaja v
zadostnem obsegu. 
Prošnja za tečajno proceduro bo
vložena kmalu po vstopu v EU. Temu bo sledila določitev centralne paritete
tečaja in meja odstopanj v pogajanjih Slovenije s članicami Evrosistema, z
Evropsko centralno banko in Evropsko komisijo.
2.1.1.4.   Vzpostavitev zunanje
meje
Učinkovit nadzor 670 kilometrske zunanje meje EU je
prioritetnega pomena tako za Slovenijo kot tudi za EU. Leto 2004 je namenjeno
vzpostavitvi carinskega in inšpekcijskega nadzora po standardih EU na vseh
tipih mejnih prehodov (cestnih, železniških, pristaniških in letaliških), ki so
določeni za izvajanje kompleksne kontrole na zunanji meji za celotno EU.
Policijski nadzor in varovanje zunanje meje bosta približana schengenskim
standardom, kolikor je to mogoče pred formalnim pristopom k schengenskemu
sporazumu in pred dejansko tehnično uvedbo novega schengenskega informacijskega
sistema (SIS II). 
Slovenija bo potrebno pozornost namenila zagotovitvi
učinkovitega upravljanja z zunanjo mejo, in sicer s pospešenimi pripravami na
vzpostavitev standardov v skladu s schengenskim izvedbenim načrtom za izvajanje
schengenskega pravnega reda do konca leta 2006. V tem okviru se bodo
nadaljevali tako tehnični projekti za vzpostavitev potrebne infrastrukture na
meji in v zvezi z varovanjem meje, zlasti kompatibilnega nacionalnega
informacijskega sistema za vključitev v SIS II, opremljanje Policije ter
organizacijsko kadrovski in izobraževalni projekti. Slovenija bo pri tem
sledila napredku v EU in si aktivno prizadevala za uveljavitev načela delitve
bremen pri varovanju in nadzoru zunanje meje in pri izvajanju skupne politike
azila in priseljevanja. V letu 2004 bo izvedena t.i. schengenska evalvacija za
bodočo vključitev Slovenije v schengenski režim. Slovenija bo v letu 2004
nadaljevala tudi s prizadevanji, da bi bil sedež Evropske agencije za
upravljanje in operativno sodelovanje na zunanjih mejah v Sloveniji. 
S 1. majem 2004 je na mejah z
Italijo, Avstrijo in Madžarsko uveden poenostavljen režim prehajanja državne
meje. V okviru aktivnosti EU za ureditev obmejnega režima ob novi zunanji meji,
si bo Slovenija prizadevala, da se na meji s Hrvaško v čim večji meri ohrani
ureditev po Sporazumu o obmejnem prometu in sodelovanju z Republiko Hrvaško.
2.1.1.5.   Učinkovito črpanje
sredstev kohezijske politike in sredstev jamstvenega dela Evropskega
kmetijskega usmerjevalnega in jamstvenega sklada ter schengenskega vira
Med prioritetne naloge Slovenije v letu 2004 sodi čimprejšnji
začetek učinkovitega črpanja dodeljenih sredstev iz strukturnih skladov,
kohezijskega sklada, jamstvenega dela Evropskega kmetijskega usmerjevalnega in
jamstvenega sklada ter schengenskega vira, kar vključuje izvedbo razpisov ter
čimprejšnji začetek izvajanja projektov kohezijske politike. V ta okvir sodi
tudi priprava zadostnega števila kvalitetnih projektov s strani nevladnih
partnerjev. 
Med prioritetne naloge v letu 2004 sodi tudi dodatna krepitev
administrativne usposobljenosti organov, vključenih v koordinacijo, izvajanje
in nadzor projektov omenjenih skladov. Gre tako za kadrovsko okrepitev organov
kot tudi za dodatno izobraževanje obstoječega kadra. 
Od sposobnosti učinkovitega
črpanja omenjenih sredstev bo namreč v veliki meri odvisno, ali bo Slovenija v
obdobju do konca 2006 tudi dejansko neto prejemnica sredstev iz evropskega
proračuna.
2.1.2.       Nadaljevanje
širitev
Slovenija sodi, da se s
širitvijo desetih pristopnic proces širitve ne bo zaustavil. Poleg politične
podpore bo na podlagi lastnih izkušenj, ki jih je pridobila v procesu pogajanj,
nadaljevala z bilateralno tehnično pomočjo ter pomočjo v okviru evropskih
programov državam, katerih cilj je vstop v evropske integracije. Kot članica bo
Slovenija sooblikovala odločitve o nadaljnjih korakih širitvenega procesa, ki
jih mora v letu 2004 sprejeti EU. Le-te vključujejo zaključek pogajanj z
Bolgarijo in Romunijo, presojo o začetku pogajanj s Turčijo ter razvoj
stabilizacijsko pridružitvenega procesa na območju Zahodnega Balkana.
2.2.    
NASLEDNJA FINANČNA PERSPEKTIVA
Naslednja finančna perspektiva je ena izmed ključnih
prioritet Slovenije v letih 2004 in 2005, saj bo izid pogajanj določil temeljni
okvir za evropske politike v naslednjih letih, od njega pa bo odvisen tudi neto
finančni položaj Slovenije v EU. Pri pogajanjih o naslednji finančni
perspektivi bo Slovenija, med drugim zaradi potrebe po izpolnjevanju strogih
pravil pakta stabilnosti in rasti, upoštevala tudi negativne fiskalne učinke,
ki bi bili posledica izpolnjevanja pogojev za črpanje povečanega obsega
evropskih sredstev v RS. 
Slovenija bo v pogajanjih svoja stališča utemeljevala na
Vsebinskih usmeritvah do nove finančne perspektive iz oktobra 2003. Slovenija
se zavzema za restriktivnost proračuna EU, vendar hkrati ugotavlja, da so v
času naslednje finančne perspektive pred EU nove naloge, kot so uresničevanje
Lizbonske strategije, širitev, dogovori o Ustavni pogodbi, sprememba vloge EU v
mednarodnem sistemu. Slovenija se posledično zavzema za to, da EU prilagodi
strukturo svojih proračunskih izdatkov ter omenjene vsebinske cilje podpre s
primernimi finančnimi sredstvi. 
Evropska komisija je februarja
2004 predstavila Sporočilo glede naslednje finančne perspektive, ki je skladno
s slovensko oceno izzivov, pred katerimi stoji EU. Slovenija zato podpira
stališče Sporočila glede prestrukturiranja sredstev za skupno kmetijsko
politiko v smeri soočanja z novimi izzivi, povezanimi s pridelavo zdrave hrane
in zaščito zdravja ljudi, in hkrati podpira povečanje sredstev, ki bi bila
namenjena razvoju podeželja. Strinja se tudi s predlogom Komisije na področju
kohezijske politike. Ob tem se zavzema za to, da bi geografska območja, ki bodo
izgubila status upravičenosti zaradi same razširitve EU, to je zaradi t.i.
statističnega učinka, morala v naslednji finančni perspektivi imeti dostop do
večjega obsega finančnih sredstev EU za strukturne namene kot tista območja, ki
so status upravičenosti izgubila zaradi dosežene stopnje svoje gospodarske
razvitosti. Slovenija nadalje podpira povečanje sredstev namenjenih krepitvi
vloge EU kot globalnega partnerja ter prostora svobode, varnosti in
pravičnosti. V pogajanjih si bo Slovenija prizadevala, da se primerna sredstva
predvidijo za varovanje skupne zunanje meje EU. Prizadevala si bo tudi, da
vsebinski cilj širitev EU ostane primerno ovrednoten tudi v naslednji finančni
perspektivi.
2.3.     IZVAJANJE
LIZBONSKE STRATEGIJE
Ob načelni podpori ciljem Lizbonske strategije se bo
Slovenija v letu 2004 osredotočila na nadaljevanje izvajanja potrebnih reform
za doseganje lizbonskih ciljev, ki so skladni s Strategijo gospodarskega
razvoja Slovenije 2001-2006 (SGRS bo nadgrajena s Strategijo razvoja Slovenije,
ki je v pripravi). Pri tem bo morala Slovenija upoštevati poročilo, ki ga bo do
novembra 2004 pripravila neodvisna skupina pod vodstvom Wima Koka. V njem bo
skupina identificirala bistvene ukrepe za pospešitev reform, potrebnih za
doseganje lizbonskih ciljev do leta 2010. 
V skladu s poročilom Komisije za spomladanski Evropski svet
se morajo ukrepi za doseganje dolgoročno stabilne gospodarske rasti v letu 2004
usmeriti predvsem v povečanje naložb, konkurenčnosti in zaposlovanju, kar
zajema: 
-       
pospešena vlaganja v izboljšanje produktivnosti in krepitev ključnih
faktorjev rasti; 
-       
pospeševanje strukturnih reform in ustvarjanje okolja, ki bo spodbujalo
podjetništvo in inovativnost; 
-       
poenostavitev zakonodajnega in administrativnega okvirja; 
-       
pospeševanje naložb v izobraževanje, raziskave in razvoj ter transportno
in komunikacijsko infrastrukturo. Prednost morajo imeti naložbe, ki povečujejo
stopnjo tehnološke zahtevnosti in sposobnost uvajanja novih tehnologij; 
-       
trajnostni razvoj, ki enakovredno vključuje varstvo okolja. Treba je
doseči ločitev vzročne povezave med gospodarsko rastjo in socialnim napredkom
ter večanjem okoljskih škod. To ločitev bi dosegli z boljšim vključevanjem
okoljskega vidika v vse sektorske politike, z bolj trajnostno porabo in z bolj
trajnostnimi proizvodnimi vzorci; 
-       
na področju dela mora Slovenija doseči fleksibilnost in učinkovitosti
trgov dela ter zagotoviti nova in kvalitetnejša delovna mesta. Tudi aktivno
staranje in vlaganje v človeški kapital sta ena izmed pomembnejših izzivov. 
EU je na podlagi Lizbonske
strategije sprejela 73 direktiv na področju notranjega trga, ki se morajo
prenesti v nacionalne pravne rede, nekatere tudi do leta 2006. Slovenija je do
sedaj prenesla približno polovico omenjenih direktiv.
2.4.     EVROPSKA
ZUNANJA, VARNOSTNA IN OBRAMBNA POLITIKA
Slovenija bo na širšem zunanjepolitičnem področju v okviru
nastopanja v EU poleg vprašanj povezanih z zaključkom Medvladne konference,
nadaljnje širitve EU in razvojne pomoči namenjala osrednjo prioritetno
pozornost temam s področja evropske zunanje, varnostne in obrambne politike. 
Slovenija meni, da mora EU kot pomemben globalni dejavnik
razviti čim bolj usklajeno zunanjo, varnostno in obrambno politiko. Pomemben
korak v to smer predstavlja Evropska varnostna strategija (EVS) – gre za
strateški dokument delovanja razširjene EU na področju zunanje in varnostne politike,
ki je odgovor EU na spremenjene varnostne okoliščine v mednarodni skupnosti.
Slovenija podpira implementacijo EVS na naslednjih področjih: boj proti
terorizmu, neširjenje orožja za množično uničevanje, učinkoviti
multilateralizem, celovita politika do Bosne in Hercegovine ter strateško
partnerstvo s Sredozemljem in Bližnjim Vzhodom. 
Slovenija bo imela kot članica EU možnost sooblikovati
politiko EU in s tem tudi politiko mednarodne skupnosti do Zahodnega Balkana,
vključno s podporo širitvi zveze NATO na vse države Zahodnega Balkana. 
Slovenija podpira vključitev Republike Hrvaške v EU in
sodelovanje z njo na osnovi v Evropi sprejetih standardov in vrednot. Vendar pa
mora Republika Hrvaška, tako kakor tudi druge države kandidatke za vstop v EU,
zadostiti zahtevam in pogojem za članstvo v EU. O statusu Hrvaške bo odločal
Evropski svet junija letos (o statusu kandidatke in o pričetku pogajanj). 
Slovenija podpira vključitev Republike Makedonije v EU, zato
si bo prizadevala za odločanje o statusu Republike Makedonije na seji
evropskega sveta čimprej. 
Slovenija ima zelo intenzivne politične in gospodarske odnose
z državami Zahodnega Balkana. Njena diplomatska in politična angažiranost v
regiji bo odprla nove možnosti na gospodarskem področju in prispevala k
stabilizaciji regije in s tem k varnosti slovenskih naložb v regiji. 
Slovenija podpira pobudo "Širša Evropa – Nova
soseščina" in meni, da je v odnosu do novih sosed potrebno okrepiti tako
politični dialog kot različne oblike ekonomskega in kulturnega sodelovanja, ob
upoštevanja značilnosti vsake posamezne države. Slovenija podpira vključitev
držav južnega Kavkaza v Evropsko novososedsko politiko. Obenem bo kot naslednja
predsedujoča OVSE namenila potrebno pozornost državam, ki so del koncepta
"širša Evropa" (npr. Moldovi in Belorusiji). 
Slovenija ima ob srednjeevropski tudi sredozemsko komponento,
ki je pomemben sestavni del naše zunanje politike. V prihodnosti bo Slovenija
aktivno sodelovala pri dejavnostih Evro-mediteranskega partnerstva in se zavzemala
za poglobitev dialoga med EU in sredozemskimi partnerji. 
Pomembna prioriteta Evropske varnostne strategije je
poglobitev odnosov EU s strateškimi partnerji. Uspešnost boja proti terorizmu
in ostalim mednarodnim grožnjam ter reševanje mednarodnih kriznih situacij sta
pogojena z učinkovitim in tesnim sodelovanjem EU s strateškimi partnerji
(transatlantsko sodelovanje in Ruska Federacija). Slovenija bo kot članica EU
in NATO aktivno prispevala h graditvi in krepitvi transatlantskih odnosov, ki
predstavljajo temelj za zagotavljanje svetovne varnosti in stabilnosti. Aktivno
sodelovanje strateških partnerjev je predpogoj za uspešno reševanje krize na
Bližnjem Vzhodu. Širitev EU je za EU in Rusko federacijo izziv in priložnost,
da novo stvarnost izkoristita v obojestransko korist. Za Slovenijo je
prioritetnega pomena pravočasna in brezpogojna razširitev Sporazuma o
partnerstvu in sodelovanju na nove članice. Odnosi med EU in Rusko federacijo
imajo za Slovenijo poseben pomen tudi z vidika našega bližnjega predsedovanja
OVSE. 
Evropska varnostna strategija posebno pozornost namenja
učinkovitemu multilateralizmu. EU si prizadeva za razvoj močne mednarodne
skupnosti, za dobro delujoče mednarodne institucije in mednarodni red, ki
temelji na sprejetih pravilih. Pomembna prioriteta EU je krepitev Organizacije
Združenih narodov, hkrati pa tudi krepitev regionalnih organizacij kot so OVSE,
Svet Evrope idr. 
Slovenija je zavezana učinkovitemu multilateralizmu, ki lahko
državam kot je Slovenija zagotavlja večjo možnost vplivanja in delovanja v
mednarodni skupnosti ter s tem prepoznavnost, pa tudi varnost. V interesu
Slovenije je usklajen nastop EU do obravnave ključnih aktualnih vprašanj v
multilateralnih forumih (OZN, WTO, OVSE idr.), saj je to za Slovenijo dodaten
vzvod, da bolje uveljavi svoje interese. Še naprej bomo podpirali oblikovanje
skupnih stališč držav EU do reform multilateralnih organizacij, še zlasti OZN. 
EU je s širitvijo postala največja politična sila v OVSE. Z
namenom okrepiti učinkovitost in kredibilnost delovanja OVSE in EU znotraj nje
z Belgijo, ki bo organizaciji predsedovala v letu 2006, usklajujemo prioritete
delovanja OVSE v 2005 in 2006. Slovenija bo v povezavi s predsedujočo EU
postopno prevzela vlogo poročevalca OVSE v okviru EU. Dejstvo, da se težišče
aktivnosti v okviru OVSE pomika v regiji Vzhodne Evrope in Centralne Azije,
Sloveniji odpira možnosti, da aktivno in tvorno pripomore h krepitvi miru in
varnosti ter politične stabilnosti v teh regijah. 
Človekove pravice, človekova varnost, razminiranje in sorodna
vprašanja postajajo vedno bolj vidne, trdne in trajne prioritete slovenske
načelne zunanje politike. 
Evropska varnostna strategija predstavlja tudi okvir za
delovanje EU v boju z novimi varnostnimi izzivi kot so terorizem in orožje za
množično uničevanje. 
Slovenija bo kot članica EU
podpirala krepitev učinkovitega sodelovanje držav članic in institucij EU za
soočenje z novimi grožnjami. Slovenija si bo prizadevala za učinkovito
implementacijo dokumentov, ki jih je v tej zvezi sprejel Evropski svet –
Strategije EU proti širjenju orožja za množično uničevanje ter Deklaracije za
boj proti terorizmu.
3.     
 
Pri obravnavi posameznih zadev EU in odločanju o stališčih se
kot izhodišče upoštevajo tudi usmeritve in stališča, ki izhajajo iz gradiva
»Prednostne naloge Slovenije za delo v Svetu EU v letu 2004«, št.
007-01/89-1/209, EPA 1268-III, ki je priloga in sestavni del te deklaracije.
Št. 007-01/89-1/209
Ljubljana, dne 12. maja 2004.
EPA 1268-III
Predsednik 
Državnega zbora 
Republike Slovenije 
Borut Pahor l. r.

Priloga
1: Prednostne naloge Slovenije za delo v svetu Evropske unije v letu
2004
 