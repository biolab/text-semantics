1. člen
(vsebina)
(1) Ta splošni akt podrobneje določa
vsebino in obliko obvestila o začetku, spremembi ali prenehanju zagotavljanja
javnih komunikacijskih omrežij oziroma izvajanja javnih komunikacijskih
storitev ter vsebino prilog, ki jih je treba priložiti obvestilu.
(2) Ta splošni akt določa tudi obliko
in vsebino potrdila o vpisu v uradno evidenco.
2. člen
(pojmi)
(1) Pojmi, uporabljeni v tem splošnem
aktu, imajo naslednji pomen:
1.     
Agencija je neodvisen regulativni organ, katere pristojnosti,
organizacijo in delovanje določa Zakon o elektronskih komunikacijah (Uradni
list RS, št. 109/12; v nadaljnjem besedilu: zakon).
2.     
Geografsko območje zagotavljanja javnih komunikacijskih omrežij oziroma
izvajanja javnih komunikacijskih storitev je geografsko območje statističnih
regij Republike Slovenije določeno s standardno klasifikacijo teritorialnih
enot skladno z zakonom, ki ureja področje državne statistike.
3.     
Predvideni datum začetka, spremembe ali prenehanja zagotavljanja javnih
komunikacijskih omrežij oziroma izvajanja javnih komunikacijskih storitev je
datum s katerim bo operater začel ali prenehal z zagotavljanjem javnih komunikacijskih
omrežij oziroma izvajanjem javnih komunikacijskih storitev ali datum s katerim
bo operater uveljavil spremembo zagotavljanja javnih komunikacijskih omrežij
oziroma izvajanja javnih komunikacijskih storitev.
(2) Ostali pojmi uporabljeni v tem
splošnem aktu imajo enak pomen kot je določen v zakonu.
3. člen
(obrazci)
(1) Pred začetkom ali spremembo
zagotavljanja javnih komunikacijskih omrežij oziroma izvajanja javnih komunikacijskih
storitev mora operater obvestiti agencijo na obrazcu »Obrazec za obvestilo o
zagotavljanja javnih komunikacijskih omrežij oziroma izvajanju javnih
komunikacijskih storitev«.
(2) Obrazec iz prejšnjega odstavka
tega člena je del in priloga tega splošnega akta ter je objavljen tudi na
spletni strani agencije oziroma se ga lahko pridobi v prostorih agencije.
(3) Najmanj 90 dni pred predvidenim
prenehanjem zagotavljanja javnih komunikacijskih omrežij oziroma izvajanja
javnih komunikacijskih storitev je operater dolžan obvestiti Agencijo v pisni
obliki na obrazcu iz prvega odstavka tega člena. Operater mora v tem primeru
opisati tudi način zagotavljanja trajne in varne hrambe podatkov o registraciji
zakonitega prestrezanja in hranjenja podatkov o prometu elektronskih
komunikacij za celotno obdobje, za katerega je potrebno zagotoviti hrambo
skladno z 162. do 169. členom zakona (XIII. poglavje zakona), zlasti pa
navesti, kje bo tako hranjeno gradivo dostopno. V zvezi z načinom in pogoji
hrambe se uporabljajo določbe zakona, ki urejajo varstvo osebnih podatkov in
zakona, ki ureja varstvo dokumentarnega in arhivskega gradiva ter arhivih.
(4) Obrazec vsebuje tudi izjavo, s
katero operater jamči, da so podatki, ki jih je navedel v obvestilu resnični in
popolni.
4. člen
(podatki)
S pomočjo obrazca iz prvega odstavka
prejšnjega člena agencija pridobi naslednje podatke:
1.     
ime, naslov in davčno številko za fizične osebe;
2.     
firmo, sedež, davčno številko, matično številko, registrsko številko in
navedbo zakonitega zastopnika za pravne osebe;
3.     
kratek opis javnih komunikacijskih omrežij oziroma javnih
komunikacijskih storitev, ki vsebuje tudi opis značilnih fizičnih (tehničnih)
in okoljskih lastnosti omrežij in naprav ter način njihove izvedbe;
4.     
predviden datum začetka, spremembe ali prenehanja zagotavljanja javnih
komunikacijskih omrežij oziroma izvajanja javnih komunikacijskih storitev;
5.     
podatke o kontaktni osebi za splošne podatke o omrežjih in storitvah in
kontaktni osebi za izpolnjevanje vprašalnikov, s kontaktno telefonsko številko
in elektronskim naslovom;
6.     
podatke o elektronski pošti zakonitega zastopnika.
5. člen
(priloge)
Izpolnjenemu obrazcu iz prvega odstavka 3.
člena tega splošnega akta je treba priložiti pooblastilo v primeru, da je vlogo
vložila pooblaščena oseba.
Ustrezno izpolnjen obrazec vključno s
prilogami je treba poslati agenciji priporočeno po pošti.
Agencija zagotavlja zaupnost podatkov, ki
jih kot take navede operater v obvestilu.
6. člen
(vpis v uradno evidenco)
Agencija v sedmih dneh po prejemu popolnega
obvestila vpiše operaterja v uradno evidenco, mu dodeli vpisno številko in mu
hkrati pošlje potrdilo o vpisu v uradno evidenco.
7. člen
(potrdilo o vpisu v uradno evidenco)
(1) Potrdilo o vpisu v uradno evidenco
ni upravni akt in vsebuje izpis stanja operaterja kot je razviden iz uradne
evidence in ga agencija izda po prejetju obvestila.
(2) Potrdilo o vpisu v uradno evidenco
vsebuje:
1.     
ime, naslov in davčno številko za fizične osebe;
2.     
firmo, sedež, davčno številko, matično številko in navedbo zakonitega
zastopnika za pravne osebe;
3.     
podatke o javnih komunikacijskih omrežjih, ki jih operater zagotavlja z
datumi začetka oziroma prenehanja zagotavljanja omrežij in/ali;
4.     
podatke o javnih komunikacijskih storitvah, ki jih izvaja z datumi
začetka oziroma prenehanja izvajanja storitev;
5.     
vpisno številko iz uradne evidence.
8. člen
(začetek zagotavljanja javnih
komunikacijskih omrežij oziroma izvajanja javnih komunikacijskih storitev)
Za začetek zagotavljanja javnih
komunikacijskih omrežij oziroma izvajanja javnih komunikacijskih storitev se
šteje začetek opravljanja dejavnosti, ki obsega zagotavljanje javnih
komunikacijskih omrežij oziroma izvajanje javnih komunikacijskih storitev.
9. člen 
(sprememba podatkov in zagotavljanja javnih
komunikacijskih omrežij oziroma izvajanja javnih komunikacijskih storitev)
(1) Za spremembo podatkov iz 1. in 2.
točke 4. člena tega splošnega akta se štejejo predvsem:
1.     
sprememba imena, naslova in smrt fizične osebe;
2.     
sprememba v sodnem registru, davčnem registru, pravno nasledstvo, uvedba
stečajnega ali likvidacijskega postopka za pravne osebe.
(2) Za spremembo zagotavljanja javnih
komunikacijskih omrežij se šteje nadgradnja javnega komunikacijskega omrežja,
če se je spremenilo geografsko območje zagotavljanja javnega komunikacijskega
omrežja, sprememba Iastništva omrežja ali sprememba na javnem komunikacijskem
omrežju, ki omogoča izvajanje nove javne komunikacijske storitve.
(3) Za spremembo izvajanja javnih
komunikacijskih storitev se šteje začetek izvajanja nove javne komunikacijske
storitve oziroma prenehanje izvajanja posameznih javnih komunikacijskih
storitev, sprememba geografskega območja izvajanja javnih komunikacijskih
storitev ali sprememba predvidenega datuma začetka, spremembe ali prenehanja
izvajanja javnih komunikacijskih storitev.
(4) Agencija v 7 dneh po prejemu
obvestila o spremembi podatkov o zagotavljanju javnih komunikacijskih omrežij
oziroma izvajanja javnih komunikacijskih storitev izda novo potrdilo o vpisu v
uradno evidenco.
10. člen
(prenehanje zagotavljanja javnih
komunikacijskih omrežij oziroma izvajanja javnih komunikacijskih storitev)
(1) Za prenehanje zagotavljanja javnih
komunikacijskih omrežij oziroma izvajanja javnih komunikacijskih storitev se
šteje prenehanje opravljanja dejavnosti, ki obsega zagotavljanje javnih
komunikacijskih omrežij oziroma izvajanje javnih komunikacijskih storitev.
(2) Najmanj 90 dni pred prenehanjem
zagotavljanja javnih komunikacijskih omrežij oziroma izvajanja javnih komunikacijskih
storitev se agencijo obvesti s pisno izjavo, ki vsebuje tudi datum tega
prenehanja.
(3) Obvestilo o prenehanju
zagotavljanja javnih komunikacijskih omrežij oziroma izvajanja javnih
komunikacijskih storitev mora vsebovati tudi podatke o načinu zagotavljanja
trajne hrambe podatkov o registraciji zakonitega prestrezanja in hranjenja
podatkov o prometu elektronskih komunikacij za celotno obdobje, za katerega je
potrebno zagotoviti hrambo skladno z 162. do 169. členom zakona (XIII. poglavje
zakona). Operater mora navesti tudi kje bo tako hranjeno gradivo dostopno.
(4) Agencija v sedmih dneh po prejemu
obvestila o prenehanju zagotavljanja javnih komunikacijskih omrežij oziroma
izvajanja javnih komunikacijskih storitev in po izpolnitvi vseh v osmem
odstavku 5. člena zakona predpisanih pogojev izda potrdilo o izbrisu iz uradne
evidence.
11. člen
(čas obveščanja)
Če se predvideni datum začetka, spremembe
ali prenehanja zagotavljanja javnih komunikacijskih omrežij oziroma izvajanja
javnih komunikacijskih storitev spremeni, se mora agencijo o tem obvestiti pred
predvidenim datumom, razen v primeru višje sile, ko se spremembo podatkov o
predvidenem datumu začetka ali spremembe zagotavljanja javnih komunikacijskih
omrežij oziroma izvajanja javnih komunikacijskih storitev lahko sporoči
najkasneje v osmih dneh po predvidenem datumu.
12. člen
(prehodna določba)
Za operaterje, ki so pisno obvestili
agencijo na podlagi 5. člena Zakona o elektronskih komunikacijah (Uradni list
RS, št. 13/07 – UPB1 in 102/07 – ZDRad, 109/09 in 33/11, ZEKom), da nameravajo
zagotavljati javna komunikacijska omrežja oziroma izvajati javne komunikacijske
storitve in so vpisani v uradno evidenco operaterjev, ki jo vodi agencija
velja, da še naprej opravljajo dejavnosti v obsegu, na način in pod pogoji, ki
jih določa ZEKom-1 in ta splošni akt.
13. člen
(prenehanje veljavnosti)
Z uveljavitvijo tega splošnega akta se
preneha uporabljati Splošni akt o vsebini in obliki obvestila o zagotavljanju
javnih komunikacijskih omrežij oziroma izvajanju javnih komunikacijskih
storitev (Uradni list RS, št. 81/04, 118/05 in 81/07).
14. člen
(začetek veljavnosti)
Ta splošni akt začne veljati naslednji dan
po objavi v Uradnem listu Republike Slovenije.
Št. 0073-2/2013/9
Ljubljana, dne 18. julija 2013
EVA 2013-3330-0127
po
pooblastilu št. 0202-1/2013-11
z
dne 20. 6. 2013
Mark Pohar l.r.
Namestnik direktorja

Priloga: Obrazec za
obvestilo o zagotavljanju javnih komunikacijskih omrežij oziroma izvajanju
javnih komunikacijskih storitev