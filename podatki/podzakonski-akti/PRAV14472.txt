1. člen
(vsebina in uporaba)
(1) Ta pravilnik določa način izdaje, obliko in
označitev prenehanja potrdila o prijavi prebivanja za državljane Evropske unije
(v nadaljnjem besedilu: EU), potrdila o prijavi stalnega prebivanja za
državljane EU, dovoljenja za prebivanje in dovoljenja za stalno prebivanje za
njihove družinske člane in družinske člane slovenskih državljanov, način zajema
prstnih odtisov, podpisa in ustreznost fotografije, ceno izkaznice potrdila
oziroma dovoljenja in obveščanje v primeru pogrešitve, izgube ali tatvine
izkaznice potrdila oziroma dovoljenja.
(2) S tem pravilnikom se za izvajanje Uredbe Sveta (ES)
št. 1030/2002 z dne 13. junija 2002 o enotni obliki dovoljenja za
prebivanje za državljane tretjih držav (UL L št. 157 z dne 15. 6.
2002, str. 1), zadnjič spremenjene z Uredbo (EU) 2017/1954 Evropskega
parlamenta in Sveta z dne 25. oktobra 2017 o spremembi Uredbe Sveta (ES)
št. 1030/2002 o enotni obliki dovoljenja za prebivanje za državljane
tretjih držav (UL L št. 286 z dne 1. 11. 2017, str. 9), (v
nadaljnjem besedilu: Uredba 1030/2002/ES) in Uredbe (EU) 2019/1157 Evropskega
parlamenta in Sveta z dne 20. junija 2019 o okrepitvi varnosti osebnih
izkaznic državljanov Unije in dokumentov za prebivanje, izdanih državljanom
Unije in njihovim družinskim članom, ki uresničujejo svojo pravico do prostega
gibanja (UL L št. 188 z dne 12. 7. 2019, str. 67; v nadaljnjem
besedilu: Uredba 2019/1157/EU), določa način zajema prstnih odtisov, podpisa in
ustreznost fotografije.
(3) Določbe tega pravilnika, ki se uporabljajo za
državljane EU, se uporabljajo tudi za državljane držav članic Evropskega
gospodarskega prostora.
2. člen
(način izdaje)
(1) Prošnja za izdajo oziroma obnovo potrdila o prijavi
prebivanja in prošnja za izdajo potrdila o prijavi stalnega prebivanja za
državljana EU se vloži na obrazcu 1 iz Priloge 1, ki je sestavni del tega
pravilnika.
(2) Prošnja za izdajo oziroma podaljšanje dovoljenja za
prebivanje za družinskega člana državljana EU oziroma slovenskega državljana se
vloži na obrazcu 2 iz Priloge 1 tega pravilnika.
(3) Prošnja za izdajo dovoljenja za stalno prebivanje za
družinskega člana državljana EU oziroma slovenskega državljana se vloži na
obrazcu 3 iz Priloge 1 tega pravilnika.
(4) Potrdilo o vloženi prošnji za izdajo oziroma obnovo
potrdila o prijavi prebivanja za državljana EU se izda na obrazcu 1 iz Priloge
2, ki je sestavni del tega pravilnika.
(5) Potrdilo o vloženi prošnji za izdajo oziroma
podaljšanje dovoljenja za prebivanje za družinskega člana državljana EU oziroma
slovenskega državljana se izda na obrazcu 2 iz Priloge 2 tega pravilnika.
(6) Državljan EU, družinski član državljana EU in
družinski član slovenskega državljana, ki morajo v skladu s tem pravilnikom
dati lastnoročni podpis, to storijo na obrazcu iz Priloge 3, ki je sestavni del
tega pravilnika, lahko pa se jim podpis zajame pri organu, pristojnem za izdajo
potrdila ali dovoljenja, prek digitalne podpisne tablice.
3. člen
(oblika izkaznice)
Izkaznica potrdila o prijavi prebivanja in potrdila o prijavi
stalnega prebivanja za državljana EU, dovoljenja za prebivanje in dovoljenja za
stalno prebivanje za družinskega člana državljana EU in družinskega člana
slovenskega državljana se izda v obliki, določeni z Uredbo 1030/2002/ES in v
zvezi z Uredbo 2019/1157/EU v formatu ID 1, velikosti 85,60 x 53,98 mm.
4. člen
(način označitve prenehanja)
Upravna enota prenehanje dovoljenja za prebivanje družinskemu
članu državljana EU oziroma slovenskega državljana, prenehanje potrdila o
prijavi prebivanja državljana EU, prenehanje potrdila o prijavi stalnega
prebivanja državljana EU, prenehanje dovoljenja za stalno prebivanje
družinskemu članu državljana EU oziroma slovenskega državljana označi tako, da
izkaznico dvakrat preluknja na mestu, kjer je fotografija, in jo pošlje v
uničenje izvajalcu, ki ga je minister, pristojen za notranje zadeve, izbral za
izdelavo in personalizacijo izkaznice.
5. člen
(zajem prstnih odtisov)
(1) Dovoljenje za prebivanje in dovoljenje za stalno
prebivanje za družinskega člana državljana EU, ki ni državljan EU, in
družinskega člana slovenskega državljana, ki ni državljan EU, vsebuje podatke o
podobi obraza in dveh prstnih odtisih imetnika, ki so obdelani in shranjeni kot
biometrični podatek na pomnilniškem mediju izkaznice dovoljenja za prebivanje.
(2) Oseba iz prejšnjega odstavka, ki je dopolnila
starost šest let, odda prstna odtisa levega in desnega kazalca.
(3) Če je kazalec na eni ali obeh rokah poškodovan ali
manjka ali če prstni odtis kazalca katere koli roke ni ustrezne kakovosti, se
zajame prstni odtis sredinca, če ta ni ustrezen, prstanca, če ta ni ustrezen,
pa palca te roke. Na eni roki se lahko zajame le en prstni odtis.
(4) V evidenci o dovoljenjih za prebivanje se označi prst
in roko, s katere je bil prstni odtis zajet.
(5) Če zajem prstnih odtisov ali prstnega odtisa ob
vložitvi prošnje ni mogoč iz zdravstvenih razlogov začasne narave, ki so lahko
ozdravljeni (npr. opekline, ureznine, otekline, zlomi), ali iz zdravstvenih razlogov
trajne narave, ki jih ni mogoče ozdraviti (npr. oseba brez prstov na roki ali
brez roke), se to označi v evidenci o dovoljenjih za prebivanje, družinskemu
članu državljana EU oziroma slovenskega državljana pa se izkaznica dovoljenja
za prebivanje oziroma dovoljenja za stalno prebivanje izda z biometričnim
podatkom enega prstnega odtisa oziroma brez biometričnega podatka prstnih
odtisov. V primeru zdravstvenih razlogov začasne narave, ki so lahko
ozdravljeni, se osebo iz prejšnjega stavka opozori, da mora pri pristojnem
organu dati prstne odtise v enem mesecu od prenehanja zdravstvenih razlogov.
(6) V primeru dvoma o obstoju zdravstvenih razlogov za
nezmožnost zajema prstnih odtisov se od osebe iz prejšnjega odstavka o tem
zahteva zdravniško potrdilo.
6. člen
(fotografija)
(1) Državljan EU, njegov družinski član in družinski
član slovenskega državljana k prošnji iz 2. člena tega pravilnika
predložijo fotografijo v fizični obliki ali referenčno število fotografije iz
elektronskega odložišča fotografij. Referenčno številko fotografije izda za to
pooblaščeni fotograf. Uradna oseba prevzame fotografijo v digitalni obliki iz
elektronskega odložišča.
(2) Fotografija mora kazati pravo podobo osebe iz
prejšnjega odstavka, ne sme biti grafično računalniško spremenjena, poškodovana
in ne sme imeti madežev.
(3) Fotografija, ki je priložena v fizični obliki, mora
biti izdelana na belem tankem sijajnem fotografskem papirju, velikosti 3,5 x
4,5 cm, v barvni tehniki, z ločljivostjo najmanj 600 dpi, barvno nevtralna, z jasno
izraženimi barvnimi toni. Fotografija družinskega člana državljana EU, ki ni
državljan EU, in družinskega člana slovenskega državljana, ki ni državljan EU,
mora biti primerne kvalitete za biometrično obdelavo, in sicer:
-       
podoba obraza na fotografiji mora biti poravnana tako, da navidezna
vertikalna črta teče ravno iz sredine med očmi, prek sredine nosu do sredine
ust, oči morajo biti v navideznem horizontalnem polju;
-       
fotografija mora jasno prikazovati poteze celega obraza od konice brade
do začetka lasišča (temena glave) ter levo in desno polovico obraza. Velikost
obraza od brade do temena mora zajemati od 70 do največ 80 odstotkov
fotografije, kar ustreza višini 32 do 36 mm;
-       
če je volumen las večji, se lasje na fotografiji obrežejo skladno z
zahtevo iz prejšnje alineje;
-       
obraz na fotografiji mora biti enakomerno osvetljen, brez odsevov ali
senc, jasen, z ustreznimi kontrasti in ostrino, barva kože mora biti naravna;
-       
izraz na obrazu mora biti nevtralen, ustnice zaprte, oseba mora gledati
naravnost v fotoaparat;
-       
oči ne smejo biti rdeče barve, biti morajo odprte in jasno vidne, ne
smejo jih prekrivati lasje, okvirji očal ali rob stekel;
-       
višina oči mora biti pozicionirana med najmanj 50 in največ 70 odstotki
višine fotografije od spodnjega roba;
-       
odsevi na steklih očal ali na okvirju niso dovoljeni. Sončna očala ali
zatemnjena stekla niso dovoljena, razen iz upravičenih zdravstvenih razlogov
(npr. poškodbe očesa);
-       
oseba mora biti fotografirana brez klobuka, čepice ali rute. Pripadniki
verskih skupnosti in druge osebe, ki po svojih običajih kot sestavni del
svojega oblačila oziroma kot sestavni del oblačila verske skupnosti nosijo
čepico, ruto ali drugo pokrivalo, lahko prošnji za izdajo, obnovo ali
podaljšanje potrdila ali dovoljenja priložijo fotografijo, na kateri so
fotografirani s čepico, ruto ali drugim pokrivalom, če je obraz jasno viden in
prepoznaven od spodnjega roba brade do zgornjega dela čela ter od levega do
desnega roba obraza;
-       
ozadje mora biti enobarvno svetlo (priporočljivo je nevtralno sivo) in v
kontrastu z obrazom, lasmi in oblačilom. Pri svetlih laseh je ustrezna uporaba
srednje sivega ozadja, pri temnih laseh pa svetlo sivega ozadja. Ozadje mora
biti brez vzorcev ali senc;
-       
na fotografiji otroka ne sme biti v ozadju drugih oseb, otrok mora biti
fotografiran z zaprtimi usti in brez igrač preblizu obraza.
(4) Pri osebah do dopolnjenega desetega leta starosti so
dovoljena naslednja odstopanja:
-       
višina obraza mora zavzemati 50 do 80 odstotkov fotografije, kar ustreza
višini 22 do 36 mm od konice brade do zgornjega temena glave;
-       
višina oči mora biti pozicionirana med najmanj 40 in največ 70 odstotki
višine fotografije od spodnjega roba.
(5) Pri dojenčkih in otrocih do dopolnjenega tretjega
leta starosti so dopustna odstopanja pri drži glave iz prve alineje tretjega
odstavka tega člena, in v izrazu obraza, položaju ust in smeri pogleda iz pete
alineje tretjega odstavka tega člena.
(6) Če fotografija ne ustreza pogojem iz tega člena, jo
pristojni organ vrne in določi rok, v katerem se predloži ustrezna fotografija.
7. člen
(podpis)
(1) Državljan EU, družinski član državljana EU in
družinski član slovenskega državljana, ki se zna in zmore podpisati in je
dopolnil starost osem let, se podpiše na obrazec prošnje iz Priloge 1 tega
pravilnika, ter na obrazec iz Priloge 3 tega pravilnika, sicer pa se izkaznica
potrdila ali dovoljenja izda brez podpisa. Če vlagatelj prošnje ni oseba, za
katero se vlaga prošnja, se na obrazec prošnje iz Priloge 1 tega pravilnika
podpiše vlagatelj.
(2) Podpis državljana EU, družinskega člana državljana
EU oziroma družinskega člana slovenskega državljana na obrazcu iz Priloge 3
tega pravilnika, se prenese na izdelano izkaznico.
8. člen
(pogrešitev, izguba ali tatvina izkaznice)
(1) Pogrešitev, izgubo ali tatvino izkaznice v Republiki
Sloveniji morajo državljan EU, njegov družinski član in družinski član
slovenskega državljana takoj, če to ni mogoče, pa najpozneje v osmih dneh, ko
izvedo za pogrešitev, izgubo ali tatvino, naznaniti katerikoli upravni enoti.
(2) Pogrešitev, izgubo ali tatvino izkaznic v tujini
mora oseba iz prejšnjega odstavka takoj, če to ni mogoče, pa najpozneje v osmih
dneh, ko izve za pogrešitev, naznaniti najbližjemu diplomatskemu predstavništvu
ali konzulatu Republike Slovenije v tujini, ki o pogrešitvi obvesti upravno
enoto, ki je izkaznico izdala.
(3) Ob naznanitvi mora oseba iz prvega odstavka tega
člena navesti tudi resnične podatke o okoliščinah pogrešitve, izgube ali
tatvine izkaznice.
9. člen
(cena)
(1) Cena izkaznice potrdila o prijavi prebivanja in
potrdila o prijavi stalnega prebivanja za državljana EU je 12,32 eura.
(2) Cena izkaznice dovoljenja za prebivanje in
dovoljenja za stalno prebivanje za družinskega člana državljana EU in
družinskega člana slovenskega državljana je 15,47 eura.
PREHODNA IN KONČNI DOLOČBI
10. člen
(začetek izdajanja izkaznic v skladu s tem pravilnikom)
Izkaznice v skladu s tem pravilnikom se začnejo izdajati, ko
minister, pristojen za notranje zadeve, v Uradnem listu Republike Slovenije
objavi datum, od katerega se izdajajo dovoljenja oziroma potrdila v skladu s
spremenjenim 137. členom Zakona o tujcih (Uradni list RS, št. 91/21 –
uradno prečiščeno besedilo in 95/21 – popr.). Do datuma iz prejšnjega stavka se
izkaznice izdajajo v skladu s Pravilnikom o vsebini, obliki, načinu izdaje ter
prenehanja potrdil o prijavi prebivanja in dovoljenj za prebivanje za
državljane držav članic Evropskega gospodarskega prostora in njihove družinske
člane ter družinske člane slovenskih državljanov (Uradni list RS, št. 80/17).
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vsebini, obliki, načinu izdaje ter prenehanja potrdil o prijavi prebivanja in
dovoljenj za prebivanje za državljane držav članic Evropskega gospodarskega prostora
in njihove družinske člane ter družinske člane slovenskih državljanov (Uradni
list RS, št. 80/17).
12. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-710/2021
Ljubljana, dne 28. januarja 2022
EVA 2021-1711-0098
Aleš Hojs
minister
za notranje zadeve

Priloga
1: Potrdilo o prijavi (stalnega) prebivanja za državljana EU in dovoljenje za
(stalno) prebivanje za družinskega člana državljana EU ali slovenskega
državljana – prošnja za izdajo ali obnovo ali podaljšanje (Obrazec 1, 2 in 3)
Priloga
2: Potrdilo o prijavi prebivanja in dovoljenje za prebivanje za
družinskega člana državljana EU ali slovenskega državljana – potrdilo o vloženi
prošnji za izdajo ali obnovo ali podaljšanje (Obrazec 1 in 2)
Priloga
3: Podpis državljana EU, družinskega člana državljana EU ali slovenskega
državljana 