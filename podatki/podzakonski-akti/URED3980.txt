I. SPLOŠNE DOLOČBE
1. člen
(namen uredbe)
(1) Ta uredba določa fizične,
organizacijske in tehnične ukrepe ter postopke varovanja tajnih podatkov v
komunikacijskih in informacijskih sistemih, ki jih morajo upoštevati in izvajati
vsi organi in organizacije iz drugega in tretjega odstavka 1. člena Zakona
o tajnih podatkih (Uradni list RS, št. 50/06 – uradno prečiščeno besedilo; v
nadaljnjem besedilu: zakon).
(2) Pri varovanju tajnih podatkov
drugih držav ali mednarodnih organizacij v komunikacijskih in informacijskih
sistemih se poleg ali namesto ukrepov, predpisanih s to uredbo, izvajajo tudi
drugi ukrepi, določeni z mednarodno pogodbo ali sprejetimi mednarodnimi
obveznostmi.
2. člen
(namen fizičnih, organizacijskih in tehničnih
ukrepov ter postopkov varovanja)
(1) Namen fizičnih, organizacijskih in
tehničnih ukrepov ter postopkov varovanja tajnih podatkov je, da se vzpostavi
sistem minimalnih standardov, postopkov in tehničnih ukrepov, ki ustreza
stopnji tajnosti tajnih podatkov v komunikacijskih in informacijskih sistemih
ter onemogoča njihovo razkritje nepooblaščenim osebam.
(2) S fizičnimi, organizacijskimi in
tehničnimi ukrepi ter postopki varovanja v komunikacijskih in informacijskih
sistemih, v katerih se obravnavajo tajni podatki (v nadaljnjem besedilu:
sistemi), se zagotavljajo tajnost, celovitost in razpoložljivost teh podatkov
ter celovitost in razpoložljivost samih sistemov.
(3) Z ukrepi in postopki iz prejšnjega
odstavka se v sistemih preprečujejo dostop do tajnih podatkov nepooblaščenim
uporabnikom, razkritje tajnih podatkov nepoklicanim osebam, možnost za
zavrnitev dostopa do tajnih podatkov pooblaščenim uporabnikom ter zloraba,
nepooblaščena sprememba ali izbris tajnih podatkov.
(4) Za izvajanje ukrepov in postopkov
varovanja tajnih podatkov v posameznem sistemu je odgovoren predstojnik organa
ali organizacije.
(5) Za vzpostavitev, vodenje in
vzdrževanje sistema predstojnik organa ali organizacije imenuje upravljavca
sistema.
3. člen
(pomen izrazov)
Posamezni izrazi, uporabljeni v tej uredbi,
imajo naslednji pomen:
-      
informacijska varnost zajema določanje in
uporabo ukrepov varovanja tajnih podatkov, ki se obravnavajo s pomočjo
komunikacijskih, informacijskih in drugih elektronskih sistemov pred naključno
ali namerno izgubo tajnosti, celovitosti ali razpoložljivosti ter ukrepov za
preprečevanje izgube celovitosti in razpoložljivosti samih sistemov;
-      
varnostno dovoljenje za delovanje sistema je
pisni sklep, s katerim se dovoljuje obravnavanje tajnih podatkov v sistemu in
ki potrjuje izvajanje vseh ukrepov in postopkov za zagotavljanje varnega
delovanja sistema;
-      
ključne sestavine sistema so strežniki,
usmerjevalniki in delilniki prometa, oprema za upravljanje in nadzor, aktivna
oprema za prenos podatkov v nešifrirani obliki, oprema za šifrirno zaščito
podatkov, varnostne pregrade, oprema za odkrivanje in zaščito pred vdori,
oprema za izdelavo varnostnih kopij;
-      
varnostni način delovanja sistema nam pove,
kako se izvaja nadzor dostopa do sistema. Razlikujemo tri varnostne načine
delovanja: neselektiven, selektiven in dvojno selektiven. Razlikujejo se glede
na potrebno dovoljenje uporabnikov za dostop do tajnih podatkov in pravico po
vedenju;
-      
kritični informacijski varnostni dogodek je
vsak dogodek, ki ima ali bi lahko imel za posledico nerazpoložljivost sistema
ali njegovih ključnih sestavin, razkritje varovanih podatkov ali izgubo oziroma
nezaželeno spremembo podatkov, uničenje ali izgubo opreme in sredstev;
-      
neželeno elektromagnetno sevanje je sevanje, ki
se nekontrolirano razširja in omogoča odtekanje tajnih podatkov;
-      
širše varnostno okolje sistema (ŠVO) je celotna
okolica objekta, v katerem je nameščen sistem;
-      
ožje varnostno okolje sistema (OVO) je objekt,
v katerem je nameščen sistem;
-      
elektronsko varnostno okolje sistema (EVO) je
programska in strojna oprema sistema.
4. člen
(varnostna odobritev sistema)
(1) Vsak predstojnik organa ali
organizacije mora pred začetkom obravnavanja tajnih podatkov v sistemu s pisnim
sklepom potrditi izvajanje vseh ukrepov in postopkov za zagotovitev varnega
delovanja sistema (v nadaljnjem besedilu: varnostno dovoljenje za delovanje
sistema).
(2) Pred izdajo varnostnega dovoljenja
za delovanje sistema, v katerem se obravnavajo podatki stopnje tajnosti ­ZAUPNO
ali višje, mora predstojnik organa ali organizacije od Urada Vlade Republike
Slovenije za varovanje tajnih podatkov dobiti mnenje o varnostni ustreznosti
sistema. Uradu Vlade Republike Slovenije za varovanje tajnih podatkov se pred
izdajo mnenja o varnostni ustreznosti sistema omogoči varnostni pregled
sistema, s katerim preveri izpolnjevanje ukrepov in postopkov za zagotovitev
varnega delovanja sistema.
(3) Organ ali organizacija mora o
izdaji varnostnega dovoljenja za delovanje sistema obvestiti Urad Vlade
Republike Slovenije za varovanje tajnih podatkov.
(4) Urad Vlade Republike Slovenije za
varovanje tajnih podatkov vodi evidenco vseh varnostnih dovoljenj za delovanje
sistemov.
(5) Ob vsaki spremembi sistema, ki ima
oziroma bi lahko imela posledice za varnost v sistemu obravnavanih tajnih
podatkov (širitev sistema, tehnološke spremembe, uvajanje novih tehnologij ali
storitev itd.), mora upravljavec sistema ponovno izvesti postopek varnostne
odobritve sistema.
5. člen
(dokumenti, potrebni za izdajo varnostnega
dovoljenja za delovanje sistema)
(1) Vsak upravljavec sistema mora v
postopku izdaje varnostnega dovoljenja za delovanje sistema pripraviti:
-      
načrt varovanja sistema, ki vsebuje opis
sistema, načrt sestavin in povezav sistema, varnostne zahteve sistema,
varnostna okolja, varnostne protiukrepe in varnostno upravljanje sistema;
-      
oceno varnostnih tveganj, ki vsebuje oceno
trenutnega stanja sistema z oceno stopnje tveganja;
-      
varnostna navodila za delo v sistemu, ki
vsebujejo varnostno upravljanje in organiziranost varnosti sistema, informacijska
varnost, načrtovanje ukrepov ob nepredvidenih dogodkih, upravljanje in
spreminjanje konfiguracije/nastavitev sistema, splošna varnostna navodila za
uporabnike in odgovorno osebje.
(2) Struktura in vsebina varnostnih
dokumentov sistema iz prejšnjega odstavka sta opredeljeni v prilogah 4, 5 in 6 te uredbe.
(3) V postopku izdaje varnostnega
dovoljenja za delovanje sistema, v katerem se obravnavajo podatki stopnje
tajnosti ZAUPNO ali višje, morajo biti dokumenti iz prvega odstavka tega člena
priloženi k zahtevi za pridobitev mnenja Urada Vlade Republike Slovenije za
varovanje tajnih podatkov.
(4) Dokumente iz prvega odstavka tega
člena je treba stalno dopolnjevati, najmanj enkrat letno pa pregledati in
preveriti ustreznost ukrepov in postopkov, ki so z njimi določeni.
6. člen
(določitev varnostnega načina delovanja
sistema)
(1) Upravljavec sistema mora za vsak
svoj sistem pisno opredeliti varnostni način delovanja.
(2) Posamezen sistem lahko deluje:
-      
neselektivno,
-      
selektivno,
-      
dvojno selektivno.
(3) V sistemu z neselektivnim
varnostnim načinom delovanja se obravnavajo tajni podatki predvsem za neko ožje
ali posebno interesno področje uporabnikov. Pri tem morajo imeti vse osebe, ki
pristopajo k sistemu, dovoljenje za dostop do tajnih podatkov za najvišjo
stopnjo tajnosti podatkov, obravnavanih v sistemu, ter neselektivni dostop do
vseh v sistemu obravnavanih podatkov na podlagi enotne pravice po vedenju.
(4) V sistemu s selektivnim varnostnim
načinom delovanja se obravnavajo tajni podatki različnih stopenj tajnosti. Pri
tem morajo imeti vse osebe, ki pristopajo k sistemu, dovoljenje za dostop do
tajnih podatkov za najvišjo stopnjo tajnosti podatkov, obravnavanih v sistemu,
vendar imajo te osebe selektivni dostop do podatkov, obravnavanih v sistemu, na
podlagi različnih pravic po vedenju.
(5) V sistemu z dvojno selektivnim
varnostnim načinom delovanja se obravnavajo tajni podatki različnih stopenj
tajnosti. Pri tem lahko k sistemu selektivno pristopajo osebe, ki imajo
dovoljenje za dostop do tajnih podatkov za različne stopnje tajnosti, ter imajo
hkrati selektivni dostop do v sistemu obravnavanih podatkov na podlagi
različnih pravic po vedenju.
(6) Selektivni pristop k sistemu in
selektivni dostop do podatkov se rešujeta s pomočjo strojne in programske
opreme.
II. FIZIČNI IN ORGANIZACIJSKI UKREPI VAROVANJA
7. člen
(varovanje ključnih in nekaterih drugih
sestavin sistema)
(1) Vse ključne in nekatere druge
sestavine sistema, s katerimi se obravnavajo tajni podatki v nešifrirani obliki
(razen pri prenosu tajnih podatkov po optičnih povezavah v upravnem območju),
morajo biti postavljene v prostor, ki je varovan najmanj tako, kot je določeno
v Uredbi o varovanju tajnih podatkov (Uradni list RS, št. 74/05) za najvišjo
stopnjo tajnosti v sistemu obravnavanih podatkov.
(2) Sestavine sistema iz prejšnjega
odstavka morajo biti označene v skladu z Uredbo o varovanju tajnih podatkov.
(3) Ne glede na prvi odstavek tega
člena se tajni podatki na nekaterih drugih sestavinah sistema lahko obravnavajo
zunaj varnostnega območja, če je prostor ali območje, v katerem se tajni
podatek obravnava, fizično ali tehnično varovan, seznanitev nepoklicanih oseb s
tajnimi podatki pa onemogočena.
8. člen
(vstop v prostor s ključnimi sestavinami
sistema)
(1) Pooblastilo za samostojen vstop v
prostor, v katerem so nameščene ključne sestavine sistema, se lahko izda za
osebe z dovoljenjem za dostop do tajnih podatkov stopnje tajnosti, ki ustreza
najvišji stopnji tajnosti v sistemu obravnavanih podatkov, in katerih delovne
naloge so povezane z vzdrževanjem, dograjevanjem, posodabljanjem, upravljanjem,
varnostnim nadzorom ali drugim obravnavanjem ključnih sestavin sistema.
Pooblastilo se lahko izda v obliki seznama.
(2) Varnostni in sistemski
administratorji v sistemih ter strokovnjaki, odgovorni za šifrirno zaščito in
upravljanje šifrirnih ključev, so lahko samo osebe z dovoljenjem za dostop do
tajnih podatkov stopnje tajnosti, ki ustreza najmanj stopnji tajnosti v sistemu
obravnavanih podatkov.
(3) Upravljavec sistema mora seznam
vseh oseb, pooblaščenih za samostojen vstop v prostor, v katerem so nameščene
ključne sestavine sistema, izobesiti na vidnem mestu v tem prostoru.
(4) Vzorec seznama iz prejšnjega
odstavka je v prilogi 1 te uredbe.
9. člen
(vodja informacijske varnosti)
(1) Vsak predstojnik organa ali
organizacije določi osebo, odgovorno za izvajanje te uredbe, upravljanje in
nadzor nad ukrepi in postopki varovanja tajnih podatkov v sistemu (v nadaljnjem
besedilu: vodja informacijske varnosti) in ji podeli ustrezna pisna pooblastila.
(2) Če sistem vsebuje tudi dislocirane
enote, lahko predstojnik organa ali organizacije določi osebo, odgovorno za
informacijsko varnost dislocirane enote sistema (v nadaljnjem besedilu: lokalni
vodja informacijske varnosti).
(3) Če vodja informacijske varnosti ni
imenovan, njegove naloge opravlja predstojnik organa ali organizacije. Na
dislocirani enoti sistema v tem primeru njegove naloge opravlja predstojnik
dislocirane enote.
(4) Predstojnik organa ali
organizacije o imenovanju vodje informacijske varnosti oziroma preklicu
imenovanja obvesti Urad Vlade Republike Slovenije za varovanje tajnih podatkov.
(5) Vzorec obvestila o imenovanju
vodje informacijske varnosti je v prilogi 2 te uredbe.
10. člen
(obveščanje o kritičnem informacijskem
varnostnem dogodku)
Vodja informacijske varnosti oziroma
predstojnik organa ali organizacije mora poskrbeti, da se o kritičnem
informacijskem dogodku ter o ukrepih, sprejetih za preprečitev posledic
dogodka, pisno obvesti Urad Vlade Republike Slovenije za varovanje tajnih
podatkov.
III. TEHNIČNI UKREPI IN POSTOPKI VAROVANJA
11. člen
(identifikacija in overitev dostopa
uporabnikov v sistem)
(1) Upravljavec sistema mora
vzpostaviti postopke identifikacije in overitve dostopa za vse uporabnike
sistema. Vsak uporabnik mora biti seznanjen s postopki dodeljevanja in uporabe
sistema za identifikacijo in overitev dostopa uporabnikov v sistem.
(2) Primerne načine in postopke za
identifikacijo in overitev dostopa uporabnikov v sistem določi komisija iz
15. člena te uredbe.
12. člen
(selekcija dostopa uporabnikov do
podatkov)
Upravljavec sistema vsakemu uporabniku
sistema dostop omeji le na tiste tajne podatke, ki jih potrebuje za opravljanje
svojih nalog oziroma do katerih je upravičen na podlagi pooblastila, določenega
z zakonom ali predpisom, izdanim na podlagi zakona. Na podlagi tako določenih
pravic upravljavec sistema vzpostavi in vzdržuje seznam uporabnikov sistema, iz
katerega so za vsakega uporabnika sistema razvidni njegovi identifikacijski
podatki, in njegove pravice dostopa do posameznih tajnih podatkov (v nadaljnjem
besedilu: varnostna shema). Ob spremembi pravic posameznega uporabnika (na
primer: prekinitev delovnega razmerja, premestitev in podobno) mora biti
varnostna shema ustrezno popravljena, sprememba pa ustrezno dokumentirana.
13. člen
(spremljanje in nadzor pristopa v sistem
in dostopa do tajnih podatkov)
(1) Spremljanje in nadzor pristopa v
sistem in dostopa do tajnih podatkov stopnje tajnosti ZAUPNO ali višje mora
omogočiti ugotavljanje, kdo, kdaj in od kod je vstopil v sistem oziroma kdaj so
bili posamezni tajni podatki v sistemu obravnavani, in sicer tako, da je mogoče
ukrepati ob sumu nepooblaščenega vstopa v sistem ali nepooblaščenega dostopa do
tajnih podatkov v sistemu ter pozneje rekonstruirati posamezne dostope do
tajnih podatkov v sistemu.
(2) Upravljavec sistema mora pisno
določiti način nadzora in spremljanja vseh izvedbenih in kontrolnih posegov v
sistem ter pooblaščene izvajalce teh posegov. Vsi posegi v sistem morajo biti
dokumentirani. Dokumentiranje zajema podatke o naročniku in vzroku posega,
vrsto in rezultate posega, čas in datum ter podatke o izvajalcu posega.
(3) Zapise o vstopih v sistem in
dostopih do podatkov mora upravljavec sistema voditi in hraniti v skladu z
Uredbo o varovanju tajnih podatkov.
14. člen
(zaščita tajnih podatkov pri prenosu zunaj
varnostnih območij)
(1) Prenos tajnih podatkov po
komunikacijskih in informacijskih sistemih zunaj varnostnih območij oziroma
upravnega območja je dovoljen le v šifrirani obliki.
(2) V sistemih se lahko uporabljajo le
šifrirne rešitve, ki jih potrdi komisija iz 15. člena te uredbe, kolikor v
drugih zakonskih predpisih ni drugače določeno.
(3) Izjemoma se lahko v izrednih
okoliščinah tajni podatki stopnje tajnosti INTERNO, ZAUPNO in TAJNO prenašajo v
nešifrirani obliki. Za vsak tak prenos mora izdati dovoljenje predstojnik
organa ali oseba, ki jo je pooblastil. Take izredne okoliščine so:
-      
preteče ali dejanske krize, spopad ali vojne
razmere ali
-      
kadar je hitrost dostave bistvenega pomena in
pri tem niso na voljo sredstva in metode za šifrirno zaščito ter se ocenjuje,
da je možnost zlorabe poslanih tajnih podatkov zelo majhna.
(4) Šifrirani tajni podatki se z
uporabo pomnilnih medijev zunaj varnostnega oziroma upravnega območja prenašajo
skladno s tem členom.
(5) Nešifrirani tajni podatki se z
uporabo pomnilnih medijev zunaj varnostnih območij oziroma upravnega območja
prenašajo skladno z Uredbo o varovanju tajnih podatkov.
15. člen
(komisija za informacijsko varnost)
(1) Vlada Republike Slovenije ustanovi
medresorsko komisijo za informacijsko varnost (v nadaljnjem besedilu:
komisija), ki je sestavljena iz predstavnikov Ministrstva za javno upravo,
Ministrstva za notranje zadeve, Ministrstva za obrambo, Ministrstva za zunanje
zadeve, Slovenske obveščevalno varnostne agencije in Urada Vlade Republike
Slovenije za varovanje tajnih podatkov.
(2) Komisija uredi način svojega dela
s poslovnikom, h kateremu da soglasje vlada.
(3) Komisija pripravlja tehnične in
normativne rešitve za varovanje tajnih podatkov v komunikacijskih in
informacijskih sistemih.
16. člen
(povezovanje sistemov)
(1) Povezovanje sistemov je dovoljeno
le po nadzorovanih in varovanih vstopno-izstopnih točkah, skozi katere potekajo
vsi servisi in storitve.
(2) S povezavo sistemov iz prejšnjega
odstavka se morajo strinjati upravljavci sistemov.
(3) Z internetom je dovoljeno povezati
sisteme, v katerih se obravnavajo tajni podatki stopnje tajnosti INTERNO.
(4) Povezovanje sistemov mora biti
izvedeno skladno z varnostnimi zahtevami za povezovanje sistemov, ki jih
pripravi komisija.
17. člen
(izvajanje zaščite proti neželenemu
elektromagnetnemu sevanju)
(1) Vse sestavine sistemov, v okviru
katerih se obravnavajo tajni podatki stopnje tajnosti ZAUPNO ali višje, morajo
biti zaščitene proti neželenemu elektromagnetnemu sevanju.
(2) Zaščito proti neželenemu
elektromagnetnemu sevanju zagotavljajo upravljavci sistemov, v katerih se
obravnavajo tajni podatki in so del načrta varovanja. O ugotovitvah meritev
obveščajo Urad Vlade Republike Slovenije za varovanje tajnih podatkov.
(3) Meritve proti neželenemu
elektromagnetnemu sevanju opravljajo Ministrstvo za obrambo, Policija,
Slovenska obveščevalno varnostna agencija in drugi organi, ki jih pooblasti
komisija.
(4) Varnostne zahteve za izvajanje
zaščite proti neželenemu elektromagnetnemu sevanju pripravi komisija.

Priloga 1: Vzorec seznama vseh oseb, pooblaščenih za
vstop v prostor, v katerem so nameščene ključne sestavine sistema
Priloga 2: Vzorec obvestila o imenovanju vodje
informacijske varnosti
Priloga 3: Vzorec obvestila o imenovanju upravljavca
sistema
Priloga 4: Vzorec dokumenta Načrt varovanja sistema
Priloga 5: Vzorec dokumenta Ocena varnostnih tveganj
Priloga 6: Vzorec dokumenta Varnostna navodila za delo
v sistemu

Uredba o varovanju tajnih podatkov v
komunikacijsko informacijskih sistemih (Uradni list RS, št. 48/07)
vsebuje naslednje prehodne in končno določbo:
»IV. PREHODNE IN KONČNA DOLOČBA
18. člen
(pridobitev
mnenja o varnostni ustreznosti sistema)
Upravljavci sistemov, v katerih se
obravnavajo tajni podatki, morajo dobiti mnenje o varnostni ustreznosti sistema
iz drugega odstavka 4. člena te uredbe v štirih letih po uveljavitvi te
uredbe.
19. člen
(imenovanje
upravljavca sistema)
(1) Predstojnik organa oziroma
poslovodni organ imenuje upravljavca sistema najpozneje šest mesecev po
uveljavitvi te uredbe. O njihovem imenovanju oziroma preklicu imenovanja je
treba obvestiti Urad Vlade Republike Slovenije za varovanje tajnih podatkov.
(2) Vzorec obvestila o imenovanju
upravljavca sistema je v prilogi 3 te uredbe.
20. člen
(naloge
komisije)
(1) Varnostne zahteve za povezovanje
sistemov pripravi komisija v enem letu po uveljavitvi te uredbe.
(2) Tehnične in normativne rešitve
uporabe šifrirnih sistemov in varnostne zahteve za izvajanje zaščite proti
neželenemu elektromagnetnemu sevanju pripravi komisija v šestih mesecih po
uveljavitvi te uredbe.
21. člen
(končna
določba)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o varovanju tajnih
podatkov v komunikacijsko informacijskih sistemih (Uradni list RS, št. 86/11) spreminja 18. člen uredbe tako, da
se glasi:
»18. člen
(pridobitev
mnenja o varnostni ustreznosti sistema)
(1) Upravljavci sistemov, v katerih se
obravnavajo tajni podatki, morajo dobiti mnenje o varnostni ustreznosti sistema
iz drugega odstavka 4. člena te uredbe v štirih letih po uveljavitvi te
uredbe.
(2) Upravljavci sistemov, ki niso pridobili
mnenja v skladu s prejšnjim odstavkom, morajo o tem obvestiti Urad Vlade
Republike Slovenije za varovanje tajnih podatkov in zaprositi za podaljšanje
tega roka najkasneje do 31. decembra 2011. Zaradi objektivnih razlogov lahko
Urad Vlade Republike Slovenije za varovanje tajnih podatkov podaljša rok za
pridobitev mnenja, a najdlje do 31. decembra 2014.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.