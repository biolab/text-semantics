1. člen
(vsebina)
Ta uredba določa del akumulacijskega jezera hidroelektrarne Krško
na reki Savi, kjer je dovoljena uporaba plovil na motorni pogon, in pogoje rabe
vodnega dobra za plovbo.
2. člen
(izrazi)
Izrazi, uporabljeni v tej uredbi, pomenijo:
1.     
koordinate so koordinatne točke, prevzete iz državnega koordinatnega
sistema (v Gauss-Krügerjevi projekciji), odčitane v temeljnih topografskih
načrtih Republike Slovenije v merilu 1:5000 ter izražene kot GK_Y in GK_X;
2.     
normalna denivelacija je najnižja dovoljena kota gladine akumulacijskega
jezera hidroelektrarne Krško na reki Savi zaradi hidroenergetske izrabe,
določena pri 163,00 m nadmorske višine;
3.     
izredna denivelacija je kota gladine akumulacijskega jezera, ki je nižja
kot normalna denivelacija;
4.     
plitvina je območje, kjer je globina vode ob normalni denivelaciji v
času hidroenergetske izrabe nižja od 2 m;
5.     
plovbno območje je del akumulacijskega jezera hidroelektrarne Krško na
reki Savi, kjer je dovoljena uporaba plovil na motorni pogon.
3. člen
(plovbno območje)
(1) Meje plovbnega območja pri normalni denivelaciji so
določene z Gauss-Krügerjevimi koordinatami v prilogi 1, ki je sestavni del te
uredbe.
(2) Plovbno območje in njegove geografske meje so
podrobneje določeni na digitalnem podatkovnem sloju za raven merila 1:5000 v
državnem koordinatnem sistemu. Podatki o plovbnem območju in njegovih
geografskih mejah so del vodnega katastra v skladu s predpisom, ki ureja vodni
kataster, in vključujejo zlasti:
-       
identifikacijsko številko plovbnega območja,
-       
ime plovbnega območja,
-       
identifikacijsko številko in ime občine, v kateri je,
-       
datum določitve plovbnega območja in
-       
opombe.
4. člen
(pogoji za plovbo)
(1) Plovba s plovili na motorni pogon je dovoljena na
plovbnem območju iz prejšnjega člena.
(2) Ne glede na določbo prejšnjega odstavka je plovba s
plovili na motorni pogon izven plovbnega območja dovoljena le do pristanišča
ali vstopno-izstopnega mesta s podeljeno vodno pravico na območju največ 20 m
gorvodno in dolvodno od meje območja s podeljeno vodno pravico.
5. člen
(pogoji za plovila na motorni pogon)
(1) Za plovbo po plovbnem območju se uporabljajo plovila
za rekreacijo iz predpisa, ki ureja plovila za rekreacijo, razen vodnih
skuterjev, ali plovila, posebej namenjena za javni prevoz potnikov v
komercialne namene, če plujejo na elektromotorni pogon in so krajša od 24 m (v
nadaljnjem besedilu: plovila).
(2) Plovila morajo biti izdelana in opremljena tako, da
je preprečeno izcejanje onesnaževal (kot npr. vsebine akumulatorjev), olj oziroma
maziv, zaščitnih premazov, organsko obremenjenih fekalnih voda in drugih
škodljivih oziroma strupenih snovi s plovil v vodo, tudi v primeru potopitve
ali poškodbe plovila.
6. člen
(pogoji plovbe)
(1) Pri plovbi s plovili morajo biti izpolnjeni naslednji
pogoji:
1.     
plovilo je ves čas plovbe znotraj plovbnega območja iz 3. člena te
uredbe,
2.     
največja hitrost plovbe ne sme presegati 10 km/h,
3.     
dvig ali spust plovila se izvaja samo na za to predvidenih mestih,
4.     
vkrcavanje in izkrcavanje potnikov se izvajata samo v pristaniščih ali
na vstopno-izstopnih mestih,
5.     
ob izplutju se ne dviga sediment na rečnem dnu,
6.     
ne povzroča se valovanje ob rečnih bregovih z višino vala, večjo od 0,3
m,
7.     
ne pluje se po plitvinah,
8.     
ne glisira se po vodni površini,
9.     
ne prihaja do izcejanja onesnaževal (npr. vsebine akumulatorjev), olj
oziroma maziv, zaščitnih premazov, organsko obremenjenih fekalnih voda in
drugih škodljivih oziroma strupenih snovi s plovil v vodo,
10.  
privezovanje in sidranje plovil se izvajata samo v pristaniščih,
11.  
po privezu v pristanišču se pred zapustitvijo plovila z njega odstranijo
premične posode za gorivo in nepritrjeni predmeti,
12.  
polnjenje akumulatorjev z električno energijo s kopnega ali njihov
prenos na plovila se izvaja samo na območju pristanišč,
13.  
prenos odpadkov in rezervoarjev z odpadno vodo ali drugih tekočin s
plovil se izvaja samo na območju pristanišč,
14.  
servisiranje in vzdrževanje plovil se izvajata samo na za to predvidenih
mestih,
15.  
največje število plovil, ki so hkrati na plovbnem območju, ne presega
največjega števila privezov v pristaniščih na plovbnem območju,
16.  
plitvine na plovbnem območju so označene na predpisan način,
17.  
upošteva se priporočena najmanjša razdalja med največjim ugrezom plovila
in dnom plovbnega območja, ki je 200 cm, ter
18.  
omogoča se splošna raba voda.
(2) Ne glede na 2. točko prejšnjega odstavka hitrost
plovbe lahko presega 10 km/h zaradi zagotavljanja varnosti potnikov v primeru
izrednih razmer na plovbnem območju (npr. nevihta, povečan pretok vode, dvig
gladine vode).
(3) V času prepovedi plovbe iz 7. člena te uredbe
morajo biti vsa plovila privezana v pristaniščih ali dvignjena iz vode.
(4) Plovila, skupaj z vso opremo, morajo biti pred
splavitvijo v vodo na plovbnem območju očiščena zaradi preprečevanja širjenja
bioloških obremenitev.
7. člen
(prepoved plovbe)
(1) Plovba s plovili na plovbnem območju je prepovedana:
-       
od 1. oktobra do 25. aprila,
-       
od 26. do 30. aprila, maja in septembra vsak dan od 18.00 ure do
10.00 ure naslednjega dne in
-       
junija, julija in avgusta vsak dan od 19.00 ure do 9.00 ure naslednjega
dne.
(2) Plovba s plovili na plovbnem območju je prepovedana
tudi:
-       
ob prelivanju vode čez pretočna polja hidroelektrarne Arto-Blanca in
hidroelektrarne Krško,
-       
med izvajanjem vzdrževalnih in drugih del (intervencijski posegi) na
vodnih in priobalnih zemljiščih, ki vplivajo na plovbno območje,
-       
med izvajanjem del in meritev, potrebnih zaradi izvajanja podeljene
pravice za hidroenergetsko izrabo vode, izvajanjem predpisanega monitoringa
(monitoring zasipavanja akumulacijskih prostorov) ali izvedbo vzdrževalnih del
(odstranjevanje in odvzemanje naplavin),
-       
če je gladina vode nižja od normalne denivelacije,
-       
ob izredni denivelaciji ali drugih izrednih dogodkih (visoke vode ali
onesnaženje) ali
-       
v času napovedanih ribiških tekmovanj na območju, kjer se izvaja tekmovanje.
(3) Imetnik vodne pravice za proizvodnjo električne
energije v hidroelektrarni Krško zagotavlja skrbniku plovbnega območja podatke,
ki se nanašajo na časovno prepoved plovbe, spremenjene pogoje na plovbnem
območju zaradi rednega ali izrednega delovanja hidroelektrarne, pretoke, ter
druge podatke, ki bi lahko vplivali na plovbo.
8. člen
(inšpekcijski nadzor)
Nadzor nad izvajanjem te uredbe opravljajo inšpektorji,
pristojni za vode.
9. člen
(prekrški)
(1) Z globo od 4.000 do 20.000 eurov se za prekršek
kaznuje pravna oseba, če:
-       
za plovbo uporablja plovila v nasprotju s 5. členom te uredbe,
-       
izvaja plovbo v nasprotju s prvim, drugim ali tretjim odstavkom
6. člena te uredbe,
-       
s plovili ravna v nasprotju s četrtim odstavkom 6. člena te uredbe,
-       
izvaja plovbo v nasprotju s prepovedjo iz prvega ali drugega odstavka
7. člena te uredbe ali
-       
ne zagotavlja podatkov v skladu s tretjim odstavkom 7. člena te
uredbe.
(2) Z globo od 2.000 do 4.000 eurov se za prekršek iz
prve, druge, tretje ali četrte alineje prejšnjega odstavka kaznuje samostojni
podjetnik posameznik.
(3) Z globo od 600 do 2.000 eurov se za prekršek iz
prvega odstavka tega člena kaznuje tudi odgovorna oseba pravne osebe.
(4) Z globo od 600 do 2.000 eurov se za prekršek iz
drugega odstavka tega člena kaznuje tudi odgovorna oseba samostojnega
podjetnika posameznika.
(5) Z globo od 200 do 1.200 eurov se za prekršek iz
drugega odstavka tega člena kaznuje posameznik.

Priloga
1: Meje plovbnega območja pri normalni denivelaciji, določene z
Gauss-Krügerjevimi koordinatami

Uredba o uporabi plovil na motorni pogon na
akumulacijskem jezeru hidroelektrarne Krško na reki Savi (Uradni list RS, št. 72/17) vsebuje naslednjo prehodno in
končno določbo:
»10. člen
(prehodna določba)
(1) Ne glede na prvi odstavek 5. člena te uredbe se
za plovbo po plovbnem območju do 31. decembra 2020 lahko uporabljajo
plovila za rekreacijo iz predpisa, ki ureja plovila za rekreacijo, razen vodnih
skuterjev, ali plovila, posebej namenjena za javni prevoz potnikov v
komercialne namene, ki plujejo na motor z notranjim izgorevanjem in so krajša
od 24 m.
(2) Poleg pogojev plovbe iz 6. člena te uredbe
morajo plovila iz prejšnjega odstavka pri plovbi izpolnjevati naslednje pogoje:
-       
so izdelana in opremljena tako, da je preprečeno vsakršno izcejanje
goriva,
-       
je po privezu zagotovljena odstranitev posod za gorivo in
-       
se prenos posod za gorivo izvaja samo na območju pristanišč.
11. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembi Uredbe o uporabi plovil na
motorni pogon na akumulacijskem jezeru hidroelektrarne Krško na reki Savi
(Uradni list RS, št. 197/20) spreminja 10. člen uredbe tako,
da se glasi:
»10. člen
(prehodna določba)
(1) Ne glede na prvi odstavek 5. člena te uredbe se
za plovbo po plovbnem območju do 31. decembra 2025 lahko uporabljajo
plovila za rekreacijo iz predpisa, ki ureja plovila za rekreacijo, razen vodnih
skuterjev, ali plovila, posebej namenjena za javni prevoz potnikov v
komercialne namene, ki plujejo na motor z notranjim izgorevanjem in so krajša
od 24 m.
(2) Poleg pogojev plovbe iz 6. člena te uredbe
morajo plovila iz prejšnjega odstavka pri plovbi izpolnjevati naslednje pogoje:
-       
so izdelana in opremljena tako, da je preprečeno vsakršno izcejanje
goriva,
-       
je po privezu zagotovljena odstranitev posod za gorivo in
-       
se prenos posod za gorivo izvaja samo na območju pristanišč.«;
ter vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.