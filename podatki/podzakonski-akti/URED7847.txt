1. člen
(vsebina)
Ta uredba določa pristojni organ za izvajanje Izvedbene
uredbe Komisije (EU) 2018/574 z dne 15. decembra 2017 o tehničnih
standardih za vzpostavitev in delovanje sistema sledljivosti tobačnih izdelkov
(UL L št. 96 z dne 16. 4. 2018, str. 7; v nadaljnjem besedilu:
Izvedbena uredba 2018/574/EU), način imenovanja subjekta, ki je odgovoren za
ustvarjanje in izdajo posebnih identifikacijskih oznak, nacionalnega skrbnika
sistema repozitorijev in ključne elemente pogodb o hrambi podatkov, ki se
sklenejo kot del sistema sledljivosti tobačnih izdelkov.
2. člen
(pristojni organ)
Pristojni organ za izvajanje te uredbe in Izvedbene uredbe
2018/574/EU je Ministrstvo za zdravje (v nadaljnjem besedilu: ministrstvo).
3. člen
(izdajatelj identifikacijskih oznak)
(1) Izdajatelja, odgovornega za ustvarjanje in izdajo
posebnih identifikacijskih oznak iz prvega odstavka 3. člena Izvedbene
uredbe 2018/574/EU (v nadaljnjem besedilu: izdajatelj), na podlagi predhodno
izvedenega javnega razpisa s sklepom imenuje minister, pristojen za zdravje
(v nadaljnjem besedilu: minister).
(2) Ministrstvo z izbranim izdajateljem sklene pogodbo,
v kateri se uredijo medsebojna razmerja v zvezi z ustvarjanjem in izdajo
identifikacijskih oznak iz prejšnjega odstavka.
4. člen
(javni razpis)
(1) Pogoji in merila za izbiro izdajatelja se določijo v
skladu z Izvedbeno uredbo 2018/574/EU. Razpisna dokumentacija poleg pogojev in
meril za izbiro vsebuje tudi vzorec pogodbe.
(2) Javni razpis za izbiro izdajatelja se objavi v Uradnem
listu Republike Slovenije.
5. člen
(komisija)
(1) Za izvedbo javnega razpisa iz prejšnjega člena
ministerimenuje komisijo, ki jo sestavljajo predsednik in najmanj dva člana, ki
so predstavniki ministrstva in ministrstva, pristojnega za finance (v nadaljnjem
besedilu: komisija).
(2) Komisija opravi pregled prispelih vlog in pisno
pozove vlagatelje, katerih vloge niso bile popolne, da jih dopolnijo v osmih
dneh od prejema poziva za dopolnitev.
(3) Nepopolne vloge, ki jih vlagatelji v roku iz
prejšnjega odstavka ne dopolnijo, se zavržejo.
(4) Po poteku roka za dopolnitev vlog iz drugega
odstavka tega člena komisija oceni popolne vloge na podlagi pogojev in meril iz
razpisne dokumentacije. Komisija o opravljenem pregledu prispelih vlog in
ocenjevanju popolnih vlog vodi zapisnik.
(5) Na podlagi ocene popolnih vlog komisija pripravi
predlog za imenovanje izdajatelja, ki ga podpišejo predsednik in člani
komisije, ter ga predloži ministru.
6. člen
(sklep o imenovanju)
(1) Minister s sklepom o imenovanju imenuje izdajatelja.
(2) Zoper sklep iz prejšnjega odstavka ni pritožbe,
dovoljen pa je upravni spor.
7. člen
(pristojnost izdajatelja)
Imenovani izdajatelj izdaja identifikacijske oznake za
izdelke,ki se dajejo na trg v Republiki Sloveniji.
8. člen
(nacionalni skrbnik)
Nacionalni skrbnik sistema repozitorija iz točke (k) prvega
odstavka 25. člena Izvedbene uredbe 2018/574/EU je Finančna uprava
Republike Slovenije.
9. člen
(pogodbe o hrambi podatkov)
Pogodbe o hrambi podatkov, ki se sklenejo kot del sistema sledljivosti
tobačnih izdelkov, vsebujejo elemente, ki jih določa Delegirana uredba Komisije
(EU) 2018/573 z dne 15. decembra 2017 o ključnih elementih pogodb o hrambi
podatkov, ki se sklenejo kot del sistema sledljivosti tobačnih izdelkov (UL L
št. 96 z dne 16. 4. 2018, str. 1).
10. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00725-1/2019
Ljubljana, dne 7. marca 2019
EVA 2018-2711-0084
Vlada Republike Slovenije
Marjan Šarec l.r.
predsednik