I. SPLOŠNA DOLOČBA
1. člen
(1) S to uredbo se določajo omejevalni
ukrepi v skladu s Sklepom Sveta 2010/800/SZVP z dne 22. decembra 2010 o
omejevalnih ukrepih proti Demokratični ljudski republiki Koreji in
razveljavitvi Skupnega stališča 2006/795/SZVP (UL L št. 341, 23. 12.
2010, str. 32), zadnjič spremenjene s Sklepom Sveta 2011/860/SZVP z dne
19. decembra 2011 o spremembah Sklepa 2010/800/SZVP o omejevalnih ukrepih
proti Demokratični ljudski republiki Koreji (UL L št. 338 z dne 21. 12.
2011, str. 56), (v nadaljnjem besedilu: Sklep 2010/800/SZVP).
(2) S to uredbo se določajo tudi
pristojni organi in sankcije za kršitve te uredbe in Uredbe Sveta (ES) št.
329/2007 z dne 27. marca 2007 o omejevalnih ukrepih proti Demokratični
ljudski republiki Koreji (UL L št. 88, 29. 3. 2007, str. 1), zadnjič
spremenjene z Izvedbeno uredbo Komisije (EU) št. 1355/2011 z dne
20. decembra 2011 o spremembi Uredbe Sveta (ES) št. 329/2007 o omejevalnih
ukrepih proti Demokratični ljudski republiki Koreji (UL L št. 338 z dne
21. 12. 2011, str. 39), (v nadaljnjem besedilu: Uredba 329/2007/ES).
II. OMEJEVALNI UKREPI
2. člen
(1) Državljanom Republike Slovenije
ali z ozemlja Republike Slovenije ali z uporabo plovil, ki plujejo pod zastavo
Republike Slovenije, ali zrakoplovov, registriranih v Republiki Sloveniji, je
prepovedano:
a)     v Demokratično ljudsko republiko Korejo (v nadaljevanju: DLRK)
neposredno ali posredno prodajati, dobavljati, prenašati ali izvažati
oborožitev in drugo vojaško opremo vseh vrst, vključno z orožjem in strelivom,
vojaškimi vozili in opremo, paravojaško opremo ter rezervnimi deli in
komponentami za navedeno, razen nebojnih vozil, ki so bila izdelana ali
opremljena z opremo za balistično zaščito ter so namenjena izključno za zaščito
osebja Evropske unije in njenih držav članic v DLRK, ne glede na to, ali je
tako blago po poreklu iz Evropske unije ali ne, ali zavestno ali namerno
sodelovati pri dejavnostih, katerih namen ali učinek je izogibanje navedeni
prepovedi;
b)     iz DLRK naročati blago iz prejšnje točke, ne glede na to ali je po
poreklu iz DLRK ali ne.
(2) Paravojaška oprema iz prejšnjega
odstavka vključuje zlasti:
a)     akustične naprave, ki jih proizvajalec ali dobavitelj predstavlja
kot primerne za obvladovanje nemirov, in njihove posebej izdelane sestavne
dele;
b)     ščite za uporabo v nemirih in policijske neprebojne ščite ter
njihove posebej izdelane sestavne dele;
c)     lisice, izdelane za omejevanje gibanja ljudi, katerih največja skupna
dimenzija, vključno z verigo, pri merjenju od zunanjega roba enega okova do
zunanjega roba drugega v zaklenjenem stanju je od 240 mm do 280 mm;
d)     pasove za uporabo elektrošoka, izdelane za omejevanje gibanja ljudi
z elektrošokom z največjo napetostjo prostega teka 10 000 voltov;
e)     vodne topove in njihove posebej izdelane sestavne dele;
f)      vozila za obvladovanje nemirov, posebej izdelana ali prirejena
tako, da jih je mogoče naelektriti zaradi odganjanja protestnikov, in njihove v
ta namen posebej izdelane ali prirejene sestavne dele;
g)     pištole z električnim nabojem z največjo napetostjo prostega teka
10 000 voltov;
h)     sestavne dele, posebej izdelane ali prirejene za prenosne
pripomočke, izdelane ali prirejene za obvladovanje nemirov ali za samozaščito z
uporabo elektrošoka (vključno s palicami in ščiti za povzročanje elektrošoka,
pištolami za omamljanje in takimi z električnimi naboji);
i)       gumijevke, palice za obvladovanje nemirov in podobne pripomočke za
kazenski pregon;
j)       oklepne jopiče, vključno z neprebojnimi oblačili, neprebojno
podlogo in zaščitnimi čeladami;
k)     biče;
l)       dele in dodatke, izdelane ali prirejene za uporabljanje v opremi,
našteti v točkah od i do k tega odstavka, ali z njo.
3. člen
(1) Vstop na ozemlje Republike
Slovenije ali tranzit čez njeno ozemlje se prepreči:
a)     osebam iz priloge I Sklepa 2010/800/SZVP;
b)     osebam iz priloge II Sklepa 2010/800/SZVP;
c)     osebam iz priloge III Sklepa 2010/800/SZVP.
(2) Izjeme od ukrepov iz točke a)
prejšnjega odstavka se lahko dovolijo, kadar odbor Varnostnega sveta Organizacije
združenih narodov, ustanovljenega na podlagi dvanajstega odstavka resolucije
Varnostnega sveta 1718 (2006) za vsak primer posebej ugotovi, da je potovanje
upravičeno s potrebo po humanitarni pomoči, vključno z verskimi dolžnostmi, ali
kadar sklene, da bi taka izjema kako drugače prispevala k ciljem navedene
resolucije ali resolucije Varnostnega sveta Združenih narodov 1874 (2009).
(3) Prvi odstavek tega člena se ne
uporablja, kadar Republiko Slovenijo zavezujejo mednarodnopravne obveznosti, in
sicer:
a)     kadar je Republika Slovenija gostiteljica mednarodne medvladne
organizacije,
b)     kadar je Republika Slovenija gostiteljica mednarodne konference, ki
jo skliče Organizacija združenih narodov (v nadaljnjem besedilu: OZN) ali
katere pokroviteljica je OZN,
c)     na podlagi večstranskega sporazuma, ki določa privilegije in
imunitete, ali
d)     kadar je Republika Slovenija gostiteljica Organizacije za varnost
in sodelovanje v Evropi.
(4) O vsakem od primerov iz prejšnjega
odstavka je treba ustrezno obvestiti Svet Evropske unije.
(5) Izjeme pri ukrepih iz točk b) in
c) prvega odstavka tega člena se lahko dovolijo, kadar je potovanje utemeljeno:
a)     z nujnimi humanitarnimi potrebami,
b)     z udeležbo na medvladnih srečanjih, vključno s tistimi, ki jih
podpira Evropska unija ali gosti država članica, ki predseduje OVSE, na katerih
se odvija politični dialog, ki neposredno spodbuja demokracijo, človekove
pravice in pravno državo v DLRK.
(6) Če Republika Slovenija želi
odobriti izjemo na podlagi prejšnjega odstavka, mora o tem predhodno pisno
obvestiti Svet Evropske unije. Šteje se, da je bila predlagana izjema
dovoljena, če proti njej noben član Sveta Evropske unije ne pošlje pisnega
ugovora v dveh delovnih dneh po prejemu obvestila.
(7) O odobritvi izjem iz tega člena
odloča ministrstvo, pristojno za zunanje zadeve, ki v skladu s četrtim in
šestim odstavkom tega člena obvešča Svet Evropske unije. O odobritvi izjem
ministrstvo, pristojno za zunanje zadeve, obvesti tudi policijo. Obvestilo iz
prejšnjega stavka mora vsebovati seznam oseb, ki jim je bil dovoljen vstop na
ozemlje Republike Slovenije ali tranzit čez njeno ozemlje.
(8) Kadar se na podlagi tretjega in
petega odstavka tega člena osebam iz prvega odstavka tega člena dovoli vstop na
ozemlje Republike Slovenije ali tranzit čez njeno ozemlje, se tako dovoljenje
omeji na namen, za katerega je bilo dano, in na osebe, na katere se nanaša.
4. člen
(1) V skladu s prvim odstavkom 15.
člena Uredbe 329/2007/ES so v Republiki Sloveniji pristojni organi za njeno
izvajanje:
a)     ministrstvo, pristojno za gospodarski razvoj in tehnologijo, za
izvajanje prvega odstavka 5. člena Uredbe 329/2007/ES, v delu, ki se nanaša na
odstopanje od točke a) prvega odstavka 2. člena ali točke a) prvega odstavka
3. člena Uredbe 329/2007/ES in prilogama I in Ia Uredbe 329/2007/ES,
b)     ministrstvo, pristojno za finance, za izvajanje prvega odstavka 5.
člena Uredbe 329/2007/ES, v delu, ki se nanaša na odstopanje od točke b) prvega
odstavka 3. člena Uredbe 329/2007/ES, 7. členom in 8. členom Uredbe
329/2007/ES,
c)     ministrstvo, pristojno za obrambo, za izvajanje prvega odstavka 5.
člena Uredbe 329/2007/ES, kar zadeva vojaško blago in tehnologijo,
d)     Banka Slovenije za izvajanje 9. člena Uredbe 329/2007/ES in
e)     ministrstvo, pristojno za zunanje zadeve, za izvajanje prvega
odstavka 10. člena, točko d) prvega odstavka 11.a člena Uredbe
329/2007/ES.
(2) V zvezi z izvajanjem Uredbe
329/2007/ES po prvi alineji prejšnjega odstavka se:
a)     pojmi »prodaja, dobava, prenos ali izvoz« iz prvega odstavka 2.
člena Uredbe 329/2007/ES štejejo za »izvoz« v skladu z Uredbo Sveta (ES) št.
428/2009 z dne 5. maja 2009 o vzpostavitvi režima Skupnosti za nadzor
izvoza, prenosa, posredovanja in tranzita blaga z dvojno rabo (UL L 134,
29. 5. 2009, str. 1, v nadaljnjem besedilu: Uredba 428/2009/ES) in Zakonom
o nadzoru izvoza blaga z dvojno rabo (Uradni list RS, št. 37/04 in 8/10, v
nadaljnjem besedilu: ZNIBDR);
b)     v skladu z Uredbo 329/2007/ES za izdajo dovoljenj smiselno
uporablja postopek s predhodnim mnenjem Komisije za nadzor nad izvozom blaga z
dvojno rabo ter obveznosti poročanja in vodenja registrov, ki so urejene z
Uredbo 428/2009/ES, ZNIBDR in predpisi, izdanimi na njegovi podlagi.
(3) Ministrstvo, pristojno za zunanje
zadeve, v skladu s prvim odstavkom 15. člena Uredbe 329/2007/ES objavi seznam
pristojnih organov s podatki za stike na spletni strani, navedeni v prilogi II
Uredbe 329/2007/ES.
III. KAZENSKE DOLOČBE
5. člen
(1) Z globo od 1.500 do 125.000 eurov
se za prekršek kaznuje pravna oseba ali samostojni podjetnik posameznik ali
posameznik, ki samostojno opravlja dejavnost, če:
a)     v DLRK neposredno ali posredno prodaja, dobavlja, prenaša ali
izvaža oborožitev in drugo vojaško opremo vseh vrst, vključno z orožjem in
strelivom, vojaškimi vozili in opremo, paravojaško opremo ter rezervnimi deli
in komponentami za navedeno (točka a) prvega odstavka 2. člena te uredbe);
b)     iz DLRK naroča blago iz prejšnje alineje, ne glede na to ali je po
poreklu iz DLRK ali ne (točka b) prvega odstavka 2. člena te uredbe).
(2) Če se pravna oseba po zakonu, ki
ureja gospodarske družbe, šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 1.500 do 500.000 eurov.
(3) Z globo od 1.500 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost, če stori dejanje iz prejšnjega
odstavka.
(4) Z globo od 500 do 1.200 eurov se
za prekršek kaznuje posameznik, če stori dejanje iz prvega odstavka tega člena.
6. člen
(1) Z globo od 1.500 do 125.000 eurov
se za prekršek kaznuje pravna oseba ali samostojni podjetnik posameznik ali
posameznik, ki samostojno opravlja dejavnost, če:
a)     fizičnim ali pravnim osebam, subjektom in organom v DLRK ali za
uporabo v tej državi neposredno ali posredno prodaja, dobavlja, prenaša ali
izvaža blago in tehnologijo, vključno s programsko opremo iz prilog I in Ia
Uredbe 329/2007/ES, ne glede na to, ali je po poreklu iz Evropske skupnosti ali
ne (točka a) prvega odstavka 2. člena Uredbe 329/2007/ES);
b)     zavestno in namerno sodeluje pri dejavnostih, katerih cilj ali
učinek je zaobiti prepoved iz točke a) prvega odstavka 2. člena Uredbe
329/2007/ES (točka b) prvega odstavka 2. člena Uredbe 329/2007/ES);
c)     blago in tehnologijo iz prilog I in Ia Uredbe 329/2007/ES kupi,
uvozi ali prevaža ne glede na to, ali je zadevni izdelek po poreklu iz DLRK ali
ne (tretji odstavek 2. člena Uredbe 329/2007/ES).
(2) Če se pravna oseba po zakonu, ki
ureja gospodarske družbe, šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 1.500 do 500.000 eurov.
(3) Z globo od 1.500 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost, če stori dejanje iz prejšnjega
odstavka.
(4) Z globo od 500 do 1.200 eurov se
za prekršek kaznuje posameznik, če stori dejanje iz prvega odstavka tega člena.
7. člen
(1) Z globo od 400 do 125.000 eurov se
za prekršek kaznuje pravna oseba ali samostojni podjetnik posameznik ali
posameznik, ki samostojno opravlja dejavnost, če:
a)     kateri koli fizični ali pravni osebi, subjektu ali organu v DLRK
neposredno ali posredno da ali od nje pridobi tehnično pomoč v zvezi z blagom
in tehnologijo s skupnega seznama vojaškega blaga Evropske unije (UL C 86,
18. 3. 2011, str. 1, z vsemi spremembami; v nadaljnjem besedilu:
skupni seznam) ali iz prilog I ali Ia Uredbe 329/2007/ES ter z zagotavljanjem,
proizvodnjo, vzdrževanjem in uporabo blaga s skupnega seznama Evropske unije
ali naštetega v prilogah I ali Ia Uredbe 329/2007/ES (točki a) in c) prvega
odstavka 3. člena Uredbe 329/2007/ES);
b)     kateri koli fizični ali pravni osebi, subjektu ali organu v DLRK
neposredno ali posredno zagotavlja ali od nje pridobi financiranje ali finančno
pomoč v zvezi z blagom in tehnologijo s skupnega seznama ali iz prilog I ali Ia
Uredbe 329/2007/ES ter vključuje zlasti subvencije, posojila in izvozna
kreditna zavarovanja v zvezi z nakupom, prenosom ali izvozom teh izdelkov ali v
zvezi z zagotavljanjem pripadajoče tehnične pomoči kateri koli fizični ali
pravni osebi, subjektu ali organu v DLRK ali za tamkajšnjo uporabo (točki b) in
d) prvega odstavka 3. člena Uredbe 329/2007/ES);
c)     zavestno in namerno sodeluje pri dejavnostih, katerih namen ali
učinek je zaobiti prepovedi iz točk a) do d) prvega odstavka 3. člena Uredbe
329/2007/ES (točka e) 3. člena Uredbe 329/2007/ES).
(2) Če se pravna oseba po zakonu, ki
ureja gospodarske družbe, šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 1.500 do 500.000 eurov.
(3) Z globo od 1.500 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost, če stori dejanje iz prejšnjega
odstavka.
(4) Z globo od 500 do 1.200 eurov se
za prekršek kaznuje posameznik, če stori dejanje iz prvega odstavka tega člena.
8. člen
(1) Z globo od 1.500 do 125.000 eurov
se za prekršek kaznuje pravna oseba ali samostojni podjetnik posameznik ali
posameznik, ki samostojno opravlja dejavnost, če:
a)     v DLRK neposredno ali posredno prodaja, dobavlja, prenaša ali
izvaža luksuzno blago iz priloge III Uredbe 329/2007/ES (točka a) 4. člena
Uredbe 329/2007/ES);
b)     zavestno in namerno sodeluje pri dejavnostih, katerih cilj ali
učinek je zaobiti prepoved iz točke a) 4. člena Uredbe 329/2007/ES (točka b) 4.
člena Uredbe 329/2007/ES).
(2) Če se pravna oseba po zakonu, ki
ureja gospodarske družbe, šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 1.500 do 500.000 eurov.
(3) Z globo od 1.500 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost, če stori dejanje iz prejšnjega
odstavka.
(4) Z globo od 500 do 1.200 eurov se
za prekršek kaznuje posameznik, če stori dejanje iz prvega odstavka tega člena.
9. člen
(1) Z globo od 1.500 do 125.000 eurov
se kaznuje pravna oseba ali samostojni podjetnik posameznik ali posameznik, ki
samostojno opravlja dejavnost, če:
a)     ne zamrzne vseh sredstev in gospodarskih virov, ki pripadajo
fizičnim ali pravnim osebam, subjektom ali organom iz prilog IV in V Uredbe
329/2007/ES, so v njihovi lasti ali jih te osebe, subjekti ali organi hranijo
ali nadzirajo (prvi in drugi odstavek 6. člena Uredbe 329/2007/ES);
b)     fizičnim ali pravnim osebam, subjektom ali organom iz priloge IV in
V Uredbe 329/2007/ES neposredno ali posredno ali v njihovo korist da na
razpolago kakršna koli sredstva ali gospodarske vire (četrti odstavek 6. člena
Uredbe 329/2007/ES);
c)     zavestno in namerno sodeluje pri dejavnostih, katerih namen ali
učinek je neposredno ali posredno izogibanje ukrepom iz prvega in drugega
odstavka 6. člena Uredbe 329/2007/ES (peti odstavek 6. člena Uredbe
329/2007/ES).
(2) Če se pravna oseba po zakonu, ki
ureja gospodarske družbe, šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 1.500 do 500.000 eurov.
(3) Z globo od 1.500 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost, če stori dejanje iz prejšnjega
odstavka.
(4) Z globo od 500 do 1.200 eurov se
za prekršek kaznuje posameznik, če stori dejanje iz prvega odstavka tega člena.
10. člen
(1) Z globo od 1.500 do 125.000 eurov
se za prekršek kaznuje pravna oseba ali samostojni podjetnik posameznik ali
posameznik, ki samostojno opravlja dejavnost, če brez poseganja v veljavna
pravila glede poročanja, zaupnosti in poslovne skrivnosti:
a)     nemudoma ne pošlje vseh podatkov, ki bi pripomogli k spoštovanju
obveznosti iz Uredbe 329/2007/ES, kakršna je na primer zamrznitev računov in
zneskov v skladu s 6. členom Uredbe 329/2007/ES, pristojnim organom, navedenim
na spletnih straneh iz priloge II Uredbe 329/2007/ES, če prebiva ali ima sedež
v Republiki Sloveniji, in neposredno ali prek teh pristojnih organov Evropski
komisiji (točka a) prvega odstavka 10. člena Uredbe 329/2007/ES);
b)     ne sodeluje s pristojnimi organi, navedenimi na spletnih straneh iz
priloge II Uredbe 329/2007/ES, pri vsakem preverjanju takih podatkov (točka b)
prvega odstavka 10. člena Uredbe 329/2007/ES).
(2) Če se pravna oseba po zakonu, ki
ureja gospodarske družbe, šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 1.500 do 500.000 eurov.
(3) Z globo od 1.500 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost, če stori dejanje iz prejšnjega
odstavka.
(4) Z globo od 500 do 1.200 eurov se
za prekršek kaznuje posameznik, če stori dejanje iz prvega odstavka tega člena.
11. člen
(1) Kreditna ali finančna institucija
se, če pri poslovanju s kreditnimi in finančnimi institucijami iz drugega odstavka
11.a člena Uredbe 329/2007/ES:
a)     ne zahteva, da se na plačilnih nalogih izpolnijo vsi podatki, ki se
nanašajo na izdajatelja in prejemnika zadevne transakcije, in ne zavrne izvedbe
transakcije, če ti podatki niso zagotovljeni (točka b) prvega odstavka 11.a
člena Uredbe 329/2007/ES);
b)     ne hrani pet let vseh evidenc transakcij in jih na zahtevo ne da na
voljo nacionalnim organom (točka c) prvega odstavka 11.a člena Uredbe
329/2007/ES);
c)     ne glede na prvi odstavek 3. člena in 6. člen Uredbe 329/2007/ES,
kadar sumi ali ima utemeljen razlog za sum, da so sredstva povezana s
financiranjem širjenja orožja, tega takoj ne sporoči (točka d) prvega odstavka
11.a člena Uredbe 329/2007/ES),
za prekršek kaznuje z globo, ki je določena v
Uredbi o izvajanju Uredbe (ES) št. 1781/2006 Evropskega parlamenta in Sveta z dne
15. novembra 2006 o podatkih o plačniku, ki spremljajo prenose denarnih
sredstev (Uradni list RS, št. 1/08; v nadaljnjem besedilu: Uredba o izvajanju
Uredbe 1781/2006/ES).
(2) Z globo iz prejšnjega odstavka se
za prekršek iz prejšnjega odstavka kaznuje tudi odgovorna oseba kreditne ali
finančne institucije, če stori dejanje iz prejšnjega odstavka.
IV. NADZOR
12. člen
(1) Izvajanje določb te uredbe in
Uredbe 329/2007/ES v okviru svojih pooblastil iz zadev stvarne pristojnosti
organa nadzirajo pristojni inšpekcijski in carinski organi, policija ter
pristojni nosilci javnih pooblastil. Če gre za vojaško orožje in vojaško
opremo, opravljajo nadzor iz prejšnjega stavka Inšpektorat Republike Slovenije
za obrambo in carinski organi, če gre za civilno orožje, strelivo in
gospodarska razstreliva, pa Inšpektorat Republike Slovenije za notranje zadeve
in carinski organi.
(2) Pri opravljanju nadzora iz
prejšnjega odstavka organi odvzamejo predmete, ki so bili uporabljeni ali namenjeni
za prekršek ali so nastali v zvezi z njim. Ti organi morajo zasežene predmete
oddati pristojnemu sodišču.
(3) O ugotovljenih kršitvah določb iz
te uredbe in Uredbe 329/2007/ES organi iz prvega odstavka tega člena nemudoma
obvestijo ministrstvo, pristojno za zunanje zadeve.
(4) Za nadzor nad izvajanjem 11.a
člena Uredbe 329/2007/ES se uporabljajo določbe 2. člena Uredbe o izvajanju
Uredbe 1781/2006/ES.
V. KONČNI DOLOČBI
13. člen
Z dnem uveljavitve te uredbe preneha
veljati Uredba o omejevalnih ukrepih proti Demokratični ljudski republiki Koreji
in izvajanju Uredbe Sveta (ES) št. 329/2007 z dne 27. marca 2007 o
omejevalnih ukrepih proti Demokratični ljudski republiki Koreji (Uradni list
RS, št. 94/07).
14. člen
Ta uredba začne veljati naslednji dan po
objavi v Uradnem listu Republike Slovenije.
Št. 00724-7/2013
Ljubljana, dne 7. marca 2013
EVA 2012-1811-0137
Vlada Republike Slovenije
Janez Janša l.r.
Predsednik