I. UVODNI DOLOČBI
1. člen
S tem sklepom se ustanovi Javna agencija
Republike Slovenije (v nadaljnjem besedilu: agencija) kot oseba javnega prava,
ki v javnem interesu opravlja naloge varnostnega organa, certifikacijskega
organa, ocenjevalnega organa in licenčnega organa ter naloge nadzornega organa.
Ustanoviteljica agencije je Republika Slovenija. V njenem imenu ustanoviteljske
pravice in obveznosti izvršuje Vlada Republike Slovenije.
2. člen
Agencija je javna agencija in je pravna
oseba javnega prava.
II. IME IN SEDEŽ JAVNE AGENCIJE
3. člen
Ime javne agencije je: Javna agencija za
železniški promet Republike Slovenije.
Skrajšano ime agencije je: AŽP.
4. člen
Sedež agencije je na Kopitarjevi 5 v
Mariboru.
Agencija lahko organizira svoje delo v
izpostavah. Njihovi sedeži se glede na potrebe določijo v posebnem aktu, ki ga
s soglasjem ustanovitelja sprejme svet agencije.
5. člen
Agencija pri poslovanju uporablja pečat z
imenom agencije. Pečat vsebuje tudi njen znak oziroma logotip. Njegovo vsebino,
obliko in velikost določa poseben akt agencije.
III. NALOGE AGENCIJE
6. člen
Agencija opravlja kot dejavnost v javnem
interesu:
1.    
naloge varnostnega organa:
-  
izdaja, podaljšuje, spreminja in preklicuje enotno varnostno spričevalo;
-  
daje podporo Agenciji Evropske unije za železnice (v nadaljnjem
besedilu: ERA) pri izdajanju, podaljševanju, spreminjanju in razveljavljanju
enotnih varnostnih spričeval;
-  
izdaja, podaljšuje, spreminja in preklicuje varnostna pooblastila;
-  
izdaja dovoljenja za začetek obratovanja podsistemov infrastruktura,
energija in vodenje-upravljanje in signalizacija ob progi;
-  
nadzira skladnost z bistvenimi zahtevami za podsisteme in dele
podsistemov oziroma komponent interoperabilnosti, ki jim je izdano dovoljenje
za začetek obratovanja;
-  
izdaja, podaljšuje, spreminja in razveljavlja dovoljenja za dajanje
vozil na trg;
-  
daje podporo ERA pri izdajanju, podaljševanju, spreminjanju in preklicu
dovoljenj za dajanje vozil na trg ter dovoljenj za tip vozila;
-  
izvaja nadzor nad ustreznostjo registracije tirnih vozil ter pravilnostjo
in ažurnostjo varnostnih informacij v nacionalnem registru, vzpostavljenem v
skladu z zakonom, ki ureja varnost v železniškem prometu;
-  
dodeljuje evropske številke tirnega vozila in vodi register tirnih
vozil;
-  
izvaja nadzor nad prevozniki, upravljavcem in subjekti, ki opravljajo
naloge upravljavca;
-  
izdaja, podaljšuje, spreminja in razveljavlja spričevala, izdana
subjektom, zadolženim za vzdrževanje;
-  
preverja usposobljenosti in izvaja nadzor nad priglašenimi oziroma
imenovanimi organi, nad katerimi je preverjal usposobljenost ob njihovi
določitvi;
-  
spremlja, pospešuje in razvija varnostno regulativni okvir in sistem
nacionalnih predpisov, kar vključuje pripravo predlogov podzakonskih predpisov
s področja varnosti železniškega prometa s predhodnim posvetovanjem z vsemi
aktivnimi udeleženci, zainteresiranimi stranmi, vključno z upravljavcem,
prevozniki, proizvajalci, vzdrževalci, uporabniki in predstavniki delavcev;
-  
izdeluje letna poročila o svojem delu za ERA;
-  
izdaja, posodablja, zagotavlja dvojnike, začasno preklicuje in odvzema
dovoljenja za strojevodje;
-  
izdaja, začasno preklicuje ali odvzema pooblastila centrom
usposabljanja, ocenjevalcem in centrom preverjanja v skladu z zakonom, ki ureja
varnost v železniškem prometu;
-  
zagotavlja, da so pri usposabljanju izpolnjene zahteve iz IV. poglavja
zakona, ki ureja varnost v železniškem prometu, TSI in priglašenih nacionalnih
predpisov, ki urejajo usposabljanje strojevodij in spremljevalnega osebja;
-  
vodi, objavlja in posodablja register izdanih dovoljenj za strojevodjo
ter register centrov usposabljanja, ocenjevalcev in centrov preverjanja; 
-  
kontrolira izdana dovoljenja in spričevala za strojevodje na celotnem
področju javne železniške infrastrukture v Republiki Sloveniji; 
-  
posreduje informacije o statusu dovoljenj za strojevodjo pristojnim
organom drugih držav članic, ERA ali delodajalcu strojevodij na njihovo
utemeljeno zahtevo oziroma pošilja zahtevke za začasen preklic dovoljenj drugim
organom držav članic, ki izdajajo dovoljenja za strojevodje in spričevala; 
-  
zagotavlja informacije o nacionalnih predpisih ERA za vodenje nacionalnega
referenčnega dokumenta;
-  
obvešča ERA o izdanih, podaljšanih, spremenjenih in preklicanih
varnostnih spričevalih ter varnostnih pooblastilih in izdanih dovoljenjih za
začetek obratovanja strukturnih podsistemov; 
-  
ocenjuje, ali je treba na podlagi varnostnega priporočila preiskovalnega
organa sprožiti dodatne aktivnosti; 
-  
obvešča regulatorni organ o izdanih priporočilih, ki lahko zadevajo
varnost železniškega prometa; 
-  
sodeluje z regulatornim organom s ciljem udejanjati priporočila
regulatornega organa, ki lahko vplivajo na konkurenco na trgu storitev v
železniškem prometu; 
-  
obvešča certifikacijske, licenčne in varnostne organe drugih držav
članic ob utemeljenem sumu kršitve, ki izhaja iz nalog nadzora; 
-  
priznava drug organ za opravljanje nalog ocenjevalnega organa; 
-  
sodeluje z varnostnimi organi drugih držav članic Evropske unije zaradi
uskladitve svojih meril odločanja z merili v Evropski uniji in z ERA;
-  
predlaga ministrstvu, pristojnemu za promet, da od Evropske komisije
zahteva, da se izvedejo posvetovanja z odborom iz 51. člena Direktive
2016/797/EU, če se ugotovi, da je ogrožena varnost železniškega prometa, ker
TSI ne ustreza bistvenim zahtevam v celoti;
-  
obvešča Evropsko komisijo, ERA in druge države članice Evropske unije,
če se ugotovi, da komponenta interoperabilnosti, ki ima ES-izjavo o skladnosti
ali primernosti za uporabo in je uporabljena z namenom, za katerega je
izdelana, verjetno ne bo izpolnjevala bistvenih zahtev ter navede razloge za
tako odločitev;
-  
odloča, ali je potrebno novo dovoljenje za začetek obratovanja stabilnih
naprav;
-  
sodeluje z ERA pri sprejemu odločitve o potrebnosti novega dovoljenja za
obratovanje za projekte ERTMS ob progi;
-  
izdaja mnenje k projektni dokumentaciji za pridobitev gradbenega
dovoljenja na podlagi vmesne izjave o verifikaciji (VIV) za fazo;
-  
izdaja sklep o pričetku dela na podlagi vmesnega potrdila o verifikaciji
za fazo projektiranja ter dokazila, iz katerega mora biti razvidno, da se bodo
predvidena dela izvajala znotraj železniškega območja;
-  
izda podrobna navodila o tem, kako pridobiti dovoljenje za začetek
obratovanja stabilnih naprav in jih objavi na spletni strani;
-  
sprejme odločitev o izdaji ali zavrnitvi dovoljenja za začetek
obratovanja;
-  
po potrebi zahteva poskusno obratovanje podsistema;
-  
izdaja mnenje o zahtevi za odobritev podsistema vodenja-upravljanja in
signalizacije ob progi, ki je opremljen z ETCS oziroma GSM-R;
-  
usklajuje pripravo podlag za pripravo nacionalnega načrta izvajanja TSI
in pripravi predlog nacionalnega načrta izvajanja posamezne TSI ter ga
posreduje ministrstvu;
-  
izvaja naloge nacionalne kontaktne točke iz tretjega odstavka 5. člena
Uredbe št. 1305/2014.
Vsako leto varnostni organ objavi letno
poročilo v zvezi z dejavnostmi v prejšnjem letu in ga najpozneje do 30.
septembra pošlje ERA. Poročilo mora vsebovati informacije o:
-      
razvoju varnosti na železnici, vključno z združevanjem skupnih
varnostnih kazalnikov na ravni države;
-      
pomembnih spremembah zakonodaje in ureditve v zvezi z varnostjo na
železnici;
-      
spremembah pri podeljevanju varnostnega spričevala in varnostnega
pooblastila;
-      
rezultatih in izkušnjah v zvezi z nadzorom nad upravljavci železniške
infrastrukture ter prevozniki v železniškem prometu;
-      
odstopanjih od sistema podeljevanja spričeval subjektom, zadolženim za
vzdrževanje tovornih vagonov;
-      
izkušnjah predlagateljev pri uporabi skupne varnostne metode za
ovrednotenje in oceno tveganja, po potrebi pa tudi o lastnih izkušnjah v zvezi
z uporabo te metode.
2.    
naloge licenčnega organa:
-  
izdaja, začasno odvzema, trajno odvzema ali spreminja licence;
-  
izdaja in odvzema začasne licence;
-  
opravlja nadzor nad veljavnostjo in izpolnjevanjem pogojev za izdano
licenco;
-  
sodeluje z licenčnimi organi drugih držav članic s ciljem izmenjavati izkušnje;
-  
obvešča tuje licenčne organe, če nosilec licence v naši državi krši
pogoje in zahteve, ki jih mora izpolnjevati za izdano licenco;
-  
sodeluje z regulatornim organom za izmenjavo informacij ali priporočil,
namenjenih preprečevanju škodljivih vplivov na konkurenco ali varnost na trgu
storitev v železniškem prometu;
-  
obvešča ERA o izdanih, spremenjenih, odvzetih licencah in začasnih
licencah.
3.    
naloge certifikacijskega organa:
-  
izdaja, spreminja, podaljšuje in omejuje področja uporabe ter začasno
odvzema in razveljavlja spričevala subjekta, zadolženega za vzdrževanje
tovornih vagonov;
-  
izdaja, spreminja, podaljšuje in omejuje področja uporabe ter začasno
odvzema in razveljavlja spričevala v okviru funkcij vzdrževanja tovornih
vagonov;
-  
izvaja nadzor nad veljavnostjo in izpolnjevanjem pogojev za izdano
spričevalo subjektu, zadolženemu za vzdrževanje tovornih vagonov;
-  
izvaja nadzor nad veljavnostjo in izpolnjevanjem pogojev za izdano
spričevalo v okviru funkcij vzdrževanja tovornih vagonov;
-  
obvešča ERA o izdanih, spremenjenih, podaljšanih ali razveljavljenih
spričevalih subjekta, zadolženega za vzdrževanje tovornih vagonov;
-  
obvešča ERA o izdanih, spremenjenih, podaljšanih ali razveljavljenih
spričevalih v okviru funkcij vzdrževanja tovornih vagonov;
-  
sodeluje s certifikacijskimi organi drugih držav članic zaradi
uskladitve pristopov podeljevanja spričeval subjektom, zadolženim za
vzdrževanje tovornih vagonov in spričeval v okviru funkcij vzdrževanja tovornih
vagonov;
-  
določi subjekt, ki je zadolžen za vzdrževanje za vsako tirno vozilo pred
uporabo v omrežju, ki se vpiše v register tirnih vozil;
-  
priznava subjekt, zadolžen za vzdrževanje, za opravljanje nalog
ocenjevalnega organa.
4.    
naloge ocenjevalnega organa:
-  
ocenjuje ustreznost uporabe skupnih varnostnih metod za ovrednotenje in
oceno tveganja ob spremenjenih obratovalnih, tehničnih in organizacijskih
pogojih ter pomembnost vpliva te spremembe na varnost v železniškem prometu;
-  
ocenjuje ustreznost postopka uporabe skupnih varnostnih metod za
ovrednotenje ter oceno tveganja med načrtovanjem in izvajanjem bistvene
spremembe;
-  
ocenjuje ustreznost rezultatov z uporabo skupnih varnostnih metod za
ovrednotenje ter oceno tveganja med načrtovanjem in izvajanjem bistvene
spremembe;
-  
izdeluje poročila o varnostni oceni;
-  
izmenjuje informacije o uporabi skupne varnostne metode za ovrednotenje
ter oceno tveganja z drugimi ocenjevalnimi organi in varnostnimi organi.
5.    
naloge nadzornega organa:
-  
vodenje in odločanje v postopkih nadzora, kot to določata zakon, ki
ureja železniški promet, ter zakon, ki ureja varnost v železniškem prometu.
Za izvrševanje javnih pooblastil agencija
skladno s predpisi sprejema splošne akte. Agencija izdaja posamične upravne
akte, s katerimi odloča o upravnih stvareh s svojega delovnega področja.
7. člen
Agencija opravlja kot tržno dejavnost
naslednje storitve:
-      
(črtana),
-      
(črtana),
-      
(črtana),
-      
storitve obdelave podatkov,
-      
storitve raziskav,
-      
druge podobne storitve.
O opravljanju drugih podobnih storitev
odloča svet agencije.
IV. ORGANA AGENCIJE
8. člen
Organa agencije sta svet agencije in njen
direktor.
a) Svet agencije
9. člen
Svet agencije ima pet članic oziroma članov
(v nadaljnjem besedilu: član).
Člane sveta agencije imenuje in razrešuje
ustanovitelj za pet let z možnostjo za ponovno imenovanje.
Svet izvoli predsednika.
9.a člen
Za članico oziroma člana (v nadaljnjem
besedilu: člana) sveta je lahko imenovana oseba, ki:
-      
ima najmanj visoko strokovno izobrazbo,
-      
je strokovnjak s področja dela javne agencije,
-      
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev.
Člani sveta ne morejo biti:
-      
osebe, zaposlene pri upravljavcih ali prevoznikih;
-      
osebe, zaposlene pri imetnikih tirnih vozil;
-      
osebe, zaposlene pri proizvajalcih železniških podsistemov ali delov
podsistemov;
-      
osebe, zaposlene pri subjektih, zadolženih za vzdrževanje;
-      
osebe, zaposlene pri nosilcih bistvenih funkcij upravljavca;
-      
osebe, zaposlene pri oskrbovalnih službah, za katere obstaja zaradi
njihovih povezav možnost konflikta med njihovimi zasebnimi in javnimi interesi;
-      
osebe, zaposlene v agenciji;
-      
osebe, zaposlene v organizacijah, ki vodijo postopke obnove, nadgradnje
in gradnje javne železniške infrastrukture, za katere obstaja možnost konflikta
interesov, ki jih zasleduje agencija;
-      
funkcionarji v izvršilni veji oblasti;
-      
druge osebe, za katere obstaja možnost konflikta med zasebnimi in
javnimi interesi, ki jih zasleduje javna agencija.
10. člen
Svet agencije:
-      
skrbi za delovanje agencije v javnem interesu,
-      
sprejme program dela in finančni načrt ter letno poročilo in druga
poročila agencije s soglasjem ministra, pristojnega za promet (v nadaljnjem
besedilu: minister),
-      
imenuje pooblaščenega revizorja, ki pregleda letno poročilo,
-      
sprejme splošne akte za izvrševanje javnih pooblastil agencije,
-      
sprejme akt o notranji organizaciji in akt o sistemizaciji delovnih mest
agencije,
-      
na predlog direktorja odloča o tržnih storitvah, ki jih lahko opravlja
agencija,
-      
na predlog direktorja s soglasjem ustanovitelja odloča o presežku prihodkov
nad odhodki in o pokrivanju presežka odhodkov nad prihodki,
-      
izvede javni natečaj za imenovanje direktorja agencije,
-      
ustanovitelju predlaga imenovanje in razrešitev direktorja agencije,
-      
daje direktorju agencije usmeritve in navodila za delo,
-      
sprejme poslovnik o svojem delu,
-      
imenuje strokovne komisije in druga delovna telesa za obravnavanje in
proučevanje posameznih nalog iz pristojnosti sveta agencije.
Splošni akti iz četrte alinee prejšnjega
odstavka se objavijo v Uradnem listu Republike Slovenije.
Svet sprejema odločitve z večino glasov
vseh članov. Če je izid glasovanja neodločen, odloči glas predsednika.
b) Direktor agencije
11. člen
Direktorja agencije imenuje in razrešuje
ustanovitelj na podlagi javnega natečaja. 
Direktor je imenovan za pet let in je lahko
ponovno imenovan.
Direktor kot organ agencije opravlja
naloge, ki jih določa zakon, ki ureja javne agencije,
ta sklep in drugi predpisi.
Za direktorja agencije je lahko imenovana
oseba, ki izpolnjuje naslednje pogoje: 
-      
ima najmanj izobrazbo, pridobljeno po študijskih programih druge stopnje
v skladu z zakonom, ki ureja visoko šolstvo, oziroma izobrazbo, ki ustreza
ravni izobrazbe, pridobljene po študijskih programih druge stopnje, 
-      
ima najmanj deset let delovnih izkušenj, 
-      
ima osnovno raven znanja angleškega jezika, 
-      
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev in 
-      
je državljan Republike Slovenije.
Delovne izkušnje so izkušnje, kot jih
opredeljuje Zakon o javnih uslužbencih.
Direktorja v času njegove odsotnosti
nadomešča oseba, ki jo s posebnim pooblastilom določi direktor izmed vodij
notranjih organizacijskih enot ali svetovalcev direktorja.
V. NAČRTOVANJE DELA AGENCIJE IN NJENO POROČANJE
12. člen
Agencija v finančnem načrtu in programu
dela določi cilje in naloge, ki jih bo spremljala in opravljala v prihodnjem
letu.
13. člen
Agencija v letnem poročilu poroča ministru
o doseženih ciljih in rezultatih v preteklem letu ter o izpolnitvi finančnega
načrta in izidu poslovanja.
Letno poročilo agencije mora pregledati
pooblaščeni revizor, ki ga imenuje svet agencije.
14. člen
(črtan)
VI. SREDSTVA AGENCIJE IN NJENO POSLOVANJE TER ODGOVORNOST
AGENCIJE IN USTANOVITELJA ZA NJENE OBVEZNOSTI
15. člen
Za ustanovitev in začetek dela agencije
ustanoviteljica namenja opremo, ki jo uporablja Direkcija za železniški promet
in skladno s 33. členom zakona o spremembah in dopolnitvah zakona o železniškem
prometu (Uradni list RS, št. 110/02) proračunska sredstva, namenjena za delo
Direkcije za železniški promet v letu 2003.
Oprema iz prejšnjega odstavka je last
Republike Slovenije s tem, da se prenese v uporabo in upravljanje agencije.
15.a člen 
Odgovornost agencije in ustanovitelja za
obveznosti agencije je določena z Zakonom o javnih agencijah (Uradni list RS,
št. 52/02, 1/04 – EZ-A in 33/11 – ZEKom-C).
16. člen
(črtan)
17. člen
Prihodki za delo agencije so:
-      
sredstva, pridobljena iz proračuna,
-      
donacije,
-      
(črtana),
-      
sredstva iz prihodkov od opravljanja poslov po pooblastilu (dodeljevanje
licenc, varnostnih spričeval in drugih posamičnih upravnih aktov),
-      
sredstva, ki jih agencija pridobi iz naslova posojil.
Agencija se sme zadolžiti samo, če je to
določeno v finančnem načrtu in če so izpolnjeni pogoji v skladu z zakonom o
javnih financah (Uradni list RS, št. 79/99, 124/00, 79/01, 20/02 in 56/02) in
drugimi predpisi. (črtan)
18. člen
O uporabi presežka prihodkov nad odhodki in
o pokrivanju presežka odhodkov nad prihodki odloča svet agencije na predlog
direktorja in v soglasju z ustanoviteljem.
Agencija uporabi presežek prihodkov nad
odhodki za:
-      
(črtana),
-      
razvoj na področju, ki ga s svojimi nalogami pokriva agencija,
-      
plačilo delovne uspešnosti zaposlenih v agenciji v skladu z zakonom,
-      
vplačilo v proračun Republike Slovenije.
19. člen
Agencija vodi računovodstvo in računovodske
evidence ter izdeluje letna poročila skladno z zakonom o računovodstvu (Uradni
list RS, št. 23/99 in 30/02), zakonom o javnih financah in predpisi, izdanimi
na njuni podlagi.
Vodenje računovodstva in računovodskih
evidenc ter sestava letnega poročila mora omogočati preglednost prihodkov in
odhodkov ločeno po namenu porabe in ločeno po virih sredstev.
VII. DELAVCI DIREKCIJE ZA ŽELEZNIŠKI PROMET
20. člen
Delavci Direkcije za železniški promet, ki
je bila na podlagi zakona o železniškem prometu preoblikovana v Agencijo za
železniški promet, nadaljujejo delovno razmerje v agenciji z dnem njene
registracije.
Plače in drugi prejemki zaposlenih se
določajo skladno z ZJA.

Sklep o ustanovitvi Agencije za železniški
promet (Uradni list RS, št. 30/03)
vsebuje naslednjo prehodno in končno določbo:
»VIII. PREHODNA DOLOČBA
21. člen
Agencija od javnega podjetja Slovenske železnice,
d.d., v roku dveh mesecev od uveljavitve tega sklepa prevzame v upravljanje vsa
sredstva, pravice in obveznosti iz naslova javne železniške infrastrukture, ki
se vodijo v okviru bilance stanja javne železniške infrastrukture v
upravljanju, in železniških postajnih poslopij.
Za realizacijo prevzema iz prejšnjega
odstavka imenuje direktor agencije posebno skupino, ki pripravi primopredajni
zapisnik. Član te skupine je tudi pooblaščeni revizor, ki opravlja revizijo
računovodskih izkazov javnega podjetja Slovenske železnice, d.d.
Primopredajni zapisnik podpišeta direktor
agencije in predsednik uprave javnega podjetja Slovenske železnice, d.d.
IX. KONČNA DOLOČBA
22. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi sklepa o ustanovitvi
Agencije za železniški promet (Uradni list RS, št. 59/03) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi Javne agencije za železniški promet Republike Slovenije (Uradni
list RS, št. 54/07) vsebuje naslednjo prehodno in
končno določbo:
»11. člen
Javna agencija za železniški promet
Republike Slovenije pripravi novo sistemizacijo delovnih mest v 30 dneh od
uveljavitve tega sklepa in jo takoj pošlje v soglasje Vladi Republike
Slovenije.
12. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ustanovitvi Javne
agencije za železniški promet Republike Slovenije (Uradni list RS, št. 76/08) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvi Sklepa o
ustanovitvi Javne agencije za železniški promet Republike Slovenije (Uradni
list RS, št. 37/10) vsebuje naslednjo končno določbo:
»6. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi Javne
agencije za železniški promet Republike Slovenije (Uradni list RS, št. 67/11) vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi Javne
agencije za železniški promet Republike Slovenije (Uradni list RS, št. 22/13) vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ustanovitvi Javne
agencije za železniški promet Republike Slovenije (Uradni list RS, št. 63/13) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi Javne agencije za železniški promet Republike Slovenije (Uradni
list RS, št. 52/16)
vsebuje naslednjo končno določbo:
»9. člen 
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi Javne
agencije za železniški promet Republike Slovenije (Uradni list RS, št. 68/18)
vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.