I. SPLOŠNE DOLOČBE
1. člen
Ta odredba določa način vzpostavitve sistema enotnega
zakladniškega računa države in sistemov enotnih zakladniških računov občin (v
nadaljevanju: sistemov EZR).
2. člen
Sistemi EZR se vzpostavijo na ravni države in na ravni vsake
občine. 
V sisteme EZR so s svojimi računi vključeni neposredni in
posredni uporabniki državnega in občinskih proračunov določeni z odredbo o
določitvi neposrednih in posrednih uporabnikov državnega in občinskih
proračunov (Uradni list RS, št. 97/01).
3. člen
Sistem EZR države vključuje enotni zakladniški račun države
(v nadaljevanju: EZR države), ter sistem podračunov in knjigovodskih računov. 
Sistem EZR občin vključuje enotni zakladniški račun občine (v
nadaljevanju: EZR občine) ter sistem podračunov in knjigovodskih računov.
4. člen
V sistem EZR države so vključeni: 
a)    
neposredni uporabniki državnega proračuna pod točko A/1 iz Seznama
neposrednih in posrednih uporabnikov poračunov, ki je sestavni del odredbe o
določitvi neposrednih in posrednih uporabnikov državnega in občinskih
proračunov oziroma (ali) iz seznama, ki ga skladno z drugim odstavkom 3. člena
zakona o javnih financah (Uradni list RS, št. 79/99, 124/00, 79/01 in 30/02)
izdaja ministrstvo za finance (v nadaljevanju: seznam proračunskih
uporabnikov), 
b)    
Zavod za zdravstveno zavarovanje Slovenije in Zavod za pokojninsko in
invalidsko zavarovanja Slovenije, 
c)    
ostali posredni uporabniki proračunov pod točko B iz Seznama
proračunskih uporabnikov, če: 
- 
je ustanovitelj posrednega uporabnika država, 
- 
je ustanovitelj posrednega uporabnika eden ali več posrednih uporabnikov
državnega proračuna, 
- 
sta ustanovitelja posrednega uporabnika država in občina, 
d)    
na predlog župana neposredni in posredni uporabniki občinskega
proračuna, ki so v skladu s 5. členom te odredbe razvrščeni v sistem EZR
občine, katere župan predlaga vključitev v sistem EZR države.
5. člen
Občine pod točko A/II 1 iz seznama proračunskih uporabnikov
lahko s soglasjem ministrstva za finance vzpostavijo sistem enotnega
zakladniškega računa občine. 
V posamezen sistem EZR občine iz predhodnega odstavka so
vključeni: 
a)    
neposredni uporabniki občinskega proračuna pod točko A 1 iz Seznama
proračunskih uporabnikov, ki pripadajo občini, za katero se vzpostavlja sistem
EZR, 
b)    
posredni uporabniki proračunov pod točko B iz Seznama proračunskih
uporabnikov, če: 
- 
je ustanovitelj posrednega uporabnika občina, za katero se vzpostavlja
sistem EZR 
- 
je ustanovitelj posrednega uporabnika več občin, pa ima posredni
uporabnik sedež v občini, za katero se vzpostavlja sistem EZR, 
- 
je ustanovitelj posrednega uporabnika eden ali več posrednih
uporabnikov, občinskega proračuna, za katero se vzpostavlja sistem EZR, 
- 
je ustanovitelj posrednega uporabnika več posrednih uporabnikov, katerih
ustanovitelji so posredni uporabniki proračunov različnih občin, pa ima
posredni uporabnik sedež v občini, za katero se vzpostavlja sistem EZR.
6. člen
EZR države oziroma občine je račun sistema EZR in ima vlogo
skupnega transakcijskega računa vseh neposrednih in posrednih uporabnikov
državnega oziroma občinskih proračunov, ki so vključeni v sistem EZR države
oziroma občine. EZR države oziroma občine vodi Banka Slovenije. 
Podračuni EZR države oziroma občine so sestavni deli EZR
države oziroma občine. Kot podračuni EZR države oziroma občin se odprejo
dosedanji računi neposrednih in posrednih uporabnikov državnega oziroma
občinskega proračuna, dosedanji računi za plačevanje obveznih dajatev in drugih
javnofinačnih prihodkov ter računi za upravljanje s prostimi denarnimi
sredstvi, imenovani zakladniški podračuni. Podračune EZR države oziroma občine
vodi Uprava za javna plačila (v nadaljevanju: UJP).
7. člen
Podračuni neposrednih in posrednih uporabnikov državnega
oziroma občinskih proračunov imajo s statusno pravnega, obligacijskega,
davčnega, računovodskega vidika in vidika predpisov o izvrši in zavarovanju
enak status kot transakcijskim računi po zakonu o plačilnem prometu.
8. člen
Neposredni uporabniki državnega oziroma občinskega proračuna
delujejo prek skupnega podračuna državnega oziroma občinskega proračuna. 
Vsak posredni uporabnik državnega oziroma občinskega
proračuna ima v sistemu EZR praviloma en podračun.
9. člen
Dosedanji računi neposrednih uporabnikov državnega proračuna,
ki ne bodo zaprti po uradni dolžnosti do vzpostavitve sistema EZR države, se
odprejo kot podračuni sistema EZR.
10. člen
Dosedanji računi neposrednih uporabnikov občinskega
proračuna, ki do vzpostavitve sistema EZR občine ne bodo zaprti, se odprejo kot
podračuni sistema EZR občine, v katerega so razvrščeni v skladu s kriteriji iz
5. člena te odredbe.
11. člen
Vezni in izločeni računi posrednih uporabnikov državnega
oziroma občinskih proračunov, ki do dneva vzpostavitve sistemov EZR, pri
Agenciji Republike Slovenije za plačilni promet ne bodo zaprti, se odprejo kot
podračuni sistema EZR, v katerega je posamezen posredni uporabnik državnega
oziroma občinskega proračuna vključen.
12. člen
Neposredni in posredni uporabniki državnega in občinskega
proračuna, razvrščeni v sistem EZR države oziroma občine v skladu s kriteriji
razvrščanja iz te odredbe, se vključijo v posamezen sistem EZR z dnevom
vzpostavitve sistemov EZR države oziroma posameznih občin.
II. PREHODNE IN KONČNA DOLOČBA
13. člen
Neposredni uporabniki občinskega proračuna iz 10. člena te
odredbe so dolžni prilagoditi svoje poslovanje za prejemanje in nakazovanje
sredstev prek podračuna občinskega proračuna ob vključitvi v enotno upravljanje
s prostimi denarnimi sredstvi.
14. člen
Posredni uporabniki državnega oziroma občinskih proračunov so
dolžni podračune iz 11. člena te odredbe, z izjemo tistih, ki so predpisani z
zakonom, zapreti najkasneje do 31. decembra 2002, sicer jih zapre UJP, sredstva
pa prenese na osnovni podračun proračunskega uporabnika.
15. člen
Sistemi EZR se vzpostavijo z 29. junijem 2002.
16. člen
Prenos sredstev z računov neposrednih in posrednih
proračunskih uporabnikov državnega oziroma občinskih proračunov, računov za
plačevanje obveznih dajatev in drugih javnofinačnih prihodkov, odprtih pri
Agenciji Republike Slovenije za plačilni promet, na podračune sistemov EZR
države oziroma občin in njihovo zapiranje se izvrši v skladu s posebnim
navodilom
17. člen
Ta odredba začne veljati naslednji dan po objavi v Uradnem
listu Republike Slovenije, uporablja pa se od 29. junija 2002.
Št. 431-11/02
Ljubljana, dne 19. junija 2002.
Minister 
za finance 
mag. Anton Rop l. r.