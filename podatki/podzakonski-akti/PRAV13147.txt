1. člen
(vsebina)
Ta pravilnik določa in ureja načine overjanja listin za rabo
v Republiki Sloveniji in tujini ter vodenje evidence za overjanje listin.
2. člen
(pristojne uradne osebe)
Overitev listine opravlja uradna oseba v ministrstvu za
zunanje zadeve in na diplomatskem predstavništvu ali konzulatu.
3.   člen
(vrste listin in pomen overitve)
(1) Uradna oseba overja javne in zasebne listine.
(2)   Z overitvijo se na javni listini potrdi
verodostojnost podpisa osebe, ki je listino podpisala, in verodostojnost odtisa
pečata ali žiga na njej.
(3)   Na zasebni listini se potrdi verodostojnost
podpisa, na fotokopiji pa enakost izvirniku.
4. člen
(overitveni postopek)
(1) Kot potrdilo overitve listine uradna oseba odtisne
ustrezen overitveni pečat ali žig ali prilepi nalepko z ustrezno vsebino, se
podpiše in odtisne žig s svojim imenom ali čitljivo izpiše svoje ime na izvirno
listino poleg podpisa, pod njim ali na posebnem listu, ki se z listino zveže
tako, da onemogoča njuno ločevanje. Prav tako zraven odtisne veliki okrogli žig
ministrstva za zunanje zadeve, diplomatskega predstavništva ali konzulata.
(2) Enako se opravi potrdilo overitve fotokopije, in
sicer pod besedilom ali na hrbtni strani fotokopije, ki se overja.
5. člen
(overjanje javnih listin)
(1) Uradna oseba overja javne listine na podlagi
deponiranih podpisov, odtisov pečatov ali žigov in podpisov:
1.     
pristojnih oseb ministrstva, pristojnega za zunanje zadeve države
sprejemnice;
2.     
pristojnih oseb ministrstva, pristojnega za zunanje zadeve države
akreditacije;
3.     
pristojnih oseb akreditiranih tujih diplomatskih predstavništev in
konzulatov s sedežem v Republiki Sloveniji;
4.     
pristojnih oseb akreditiranih tujih diplomatskih predstavništev in
konzulatov s sedežem zunaj Republike Slovenije;
5.     
na kakršen koli drug način, s katerim je mogoče brez dvoma ugotoviti
verodostojnost pečatov ali žigov in podpisov pristojnih oseb, kot na primer:
a)   
na podlagi izmenjave podpisov se lahko overi pečat ali žig drugega
diplomatskega predstavništva ali konzulata in podpis pristojne osebe na tem
predstavništvu ali konzulatu;
b)   
v skladu s predpisi države sprejemnice in po predhodnem soglasju
ministrstva, pristojnega za zunanje zadeve države sprejemnice, lahko diplomatsko
predstavništvo ali konzulat na tuji javni listini overi tudi pečat ali žig in
podpis uradnih oseb iz drugega organa države sprejemnice. Za ta namen mora
diplomatsko predstavništvo ali konzulat posedovati deponirane odtise pečatov
ali žigov in podpisov uradnih oseb v določenem organu države sprejemnice ali
c)   
na drug primeren način.
(2) Overitev podpisa listine se opravi tako, da uradna
oseba odtisne žig ali prilepi nalepko z vsebino, kot jo določa pravilnik, ki
ureja potrdila o overitvah, se podpiše in odtisne žig s svojim imenom ali
čitljivo izpiše svoje ime ter odtisne veliki okrogli žig ministrstva za zunanje
zadeve, diplomatskega predstavništva ali konzulata.
6. člen
(overjanje podpisov na zasebnih listinah)
(1) Uradna oseba overja podpis predlagatelja na zasebni
listini na enak način, kot je določen v zakonu, ki ureja overjanje listin v
mednarodnem prometu.
(2) Overitev podpisa listine se opravi tako, da uradna
oseba odtisne žig ali prilepi nalepko z naslednjo vsebino:
»Potrjuje se, da je (ime in priimek podpisnika)
lastnoročno podpisal to listino.
Istovetnost podpisnika je ugotovljena na podlagi
deponiranega podpisa / osebnega dokumenta / drugo št. (številka verbalne note /
osebnega dokumenta / drugega dokumenta) z dne (datum verbalne note / izdaje osebnega
dokumenta / drugega dokumenta) v (kraj izdaje verbalne note / osebnega
dokumenta / drugega dokumenta).
Številka (zaporedna številka overitve):
Kraj in datum (kraj in datum overitve):«.
(3) Uradna oseba se podpiše in odtisne žig s svojim
imenom ali čitljivo izpiše svoje ime ter odtisne veliki okrogli žig ministrstva
za zunanje zadeve, diplomatskega predstavništva ali konzulata.
7. člen
(overjanje fotokopij)
(1) Uradna oseba overja fotokopijo na podlagi
predloženega izvirnika. Za ugotavljanje istovetnosti fotokopije je to potrebno primerjati
z izvirnikom. Če je izvirna listina poškodovana ali je v njej kaj popravljeno,
spremenjeno, izbrisano, prečrtano ali dodano, se to navede v potrdilu overitve
prepisa.
(2) Overitev fotokopije se opravi tako, da uradna oseba
odtisne žig ali prilepi nalepko z naslednjo vsebino:
»Potrjuje se, da je ta fotokopija istovetna z izvirnikom,
ki je v hrambi pri (ime in priimek).
Številka (zaporedna številka overitve):
Kraj in datum (kraj in datum overitve):«.
(3) Uradna oseba podpiše in odtisne žig s svojim imenom ali
čitljivo izpiše svoje ime ter odtisne veliki okrogli žig ministrstva za zunanje
zadeve, diplomatskega predstavništva ali konzulata.
8. člen
(prostori za overjanje)
(1) Overitev se opravi v uradnih prostorih ministrstva
za zunanje zadeve, diplomatskega predstavništva ali konzulata.
(2) Izjemoma se lahko overitev opravi tudi zunaj
diplomatskega predstavništva ali konzulata, in sicer v primeru opravljanja konzularne
dejavnosti na konzularnih dnevih zunaj diplomatskega predstavništva ali
konzulata.
(3) Overitev je mogoče opraviti tudi zunaj diplomatskega
predstavništva ali konzulata v primeru, ko oseba, ki prosi za overitev, iz
upravičenih razlogov ne more priti na diplomatsko predstavništvo ali konzulat
(invalidnost, bolezen, odvzem prostosti ipd.). V tem primeru lahko diplomatsko
predstavništvo ali konzulat zahteva povračilo potnih stroškov za uradno osebo v
skladu z veljavnimi predpisi.
9. člen
(evidenca overitev)
(1) O overitvah se vodi evidenca overitev z naslednjimi
podatki:
1.     
številka overitve,
2.     
priimek in ime/naziv pravne osebe,
3.     
vrsta listine,
4.     
namen uporabe listine,
5.     
država uporabe listine,
6.     
način ugotovitve istovetnosti predlagatelja ali deponiranega pečata,
žiga, podpisa,
7.     
znesek konzularne takse z valuto,
8.     
tarifna številka, po kateri se overja v skladu z zakonom, ki ureja
upravne takse,
9.     
morebitne opombe,
10.  
datum overitve,
11.  
ime in priimek uradne osebe, ki je listino overila.
(2) Hramba evidence je trajna.
10. člen
(overjanje listin za rabo v tujini)
(1) Overitev listine, ki se na ministrstvu za zunanje
zadeve overja za rabo v tujini v skladu z določbami zakona, ki ureja overjanje
listin v mednarodnem prometu, se opravi tako, da uradna oseba odtisne žig z
vsebino, kot jo določa pravilnik, ki ureja potrdila o overitvah, se podpiše in
odtisne žig s svojim imenom ali čitljivo izpiše svoje ime ter odtisne veliki
okrogli žig ministrstva za zunanje zadeve.
(2) Overitev listine, ki se na diplomatskem
predstavništvu ali konzulatu overja za rabo v tujini, se opravi tako, da uradna
oseba odtisne žig ali prilepi nalepko z naslednjo vsebino:
»Videno in potrjeno na Veleposlaništvu Republike Slovenije
v (država)
Št. (številka overitve)
Datum (datum overitve)«.
(3) Uradna oseba podpiše in odtisne žig s svojim imenom
ali čitljivo izpiše svoje ime ter odtisne veliki okrogli žig diplomatskega predstavništva
ali konzulata.
11.   člen
(takse)
Takse za overitev se zaračunajo v skladu z zakonom, ki ureja
upravne takse.
12.   člen
(prenehanje veljavnosti)
Z dnem začetka veljavnosti tega pravilnika preneha veljati Pravilnik
o overitvah javnih listin, podpisov, rokopisov in prepisov oziroma fotokopij v
diplomatskih in konzularnih predstavništvih Republike Slovenije v tujini
(Uradni list RS, št. 7/02).
13. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. ZKO-4126/16
Ljubljana, dne 23. aprila 2018
EVA 2017-1811-0079
Karl Erjavec l. r.
Minister
za zunanje zadeve