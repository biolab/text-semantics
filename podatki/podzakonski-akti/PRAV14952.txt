1. člen
(vsebina)
Ta pravilnik določa podrobnejšo vsebino evidence krajinskih
značilnosti za pogojenost in ukrepe kmetijske politike (v nadaljnjem besedilu:
EKRZ), območja v Republiki Sloveniji na katerih se prednostno zajemajo
krajinske značilnosti, vrste krajinskih značilnosti, opise krajinskih
značilnosti, najmanjše površine oziroma dimenzije zajema, metodologijo zajema
podatkov krajinskih značilnosti, prijavo sprememb, objavo in način vzdrževanja
EKRZ za skupine dreves oziroma grmičevja, mejice, obvodno vegetacijo, posamezno
drevo, drevesa v vrsti in vodno prvino.
2. člen
(pomen izrazov)
Izrazi, uporabljeni v tem pravilniku, pomenijo:
1.     
ortofoto je skeniran ali digitalni letalski ali satelitski posnetek, ki
je z upoštevanjem centralne projekcije posnetka in modela reliefa transformiran
v državni koordinatni sistem in v metričnem smislu enak linijskemu načrtu ali
karti;
2.     
interpretacijski ključ je priročnik s podrobnejšimi navodili za
določanje krajinskih značilnosti;
3.     
EKRZ-PID je edinstvena identifikacijska oznaka poligona krajinske
značilnosti v EKRZ;
4.     
poligon krajinske značilnosti je strnjena površina z isto vrsto
krajinske značilnosti.
3. člen
(oblika in način vzpostavitve ter vodenja EKRZ)
Ministrstvo za kmetijstvo, gozdarstvo in prehrano (v
nadaljnjem besedilu: ministrstvo) vzpostavi in vodi EKRZ v grafični obliki na
osnovi ortofoto ali drugih podatkov iz 7. člena tega pravilnika.
4. člen
(podrobnejša vsebina EKRZ)
(1) EKRZ se prednostno vodi za določena, predvsem kmetijsko
intenzivnejša, območja Republike Slovenije, kjer so krajinske značilnosti,
pomembne za ohranjanje biotske raznovrstnosti in krajinske pestrosti ter se z
ukrepi kmetijske politike spodbuja in financira njihovo ohranjanje, vzdrževanje
ali vzpostavitev.
(2) Grafični prikaz območij zajema krajinskih značilnosti je
razviden iz Priloge, ki je sestavni del tega pravilnika.
(3) Zapis grafičnega prikaza območja zajema krajinskih
značilnosti iz prejšnjega odstavka se hrani pri ministrstvu.
(4) Grafični prikaz območij zajema krajinskih značilnosti se
povzame v javni spletni pregledovalnik grafičnih podatkov ministrstva,
dostopnem na spletni strani http://rkg.gov.si/GERK/WebViewer/.
(5) V EKRZ se za posamezni poligon krajinske značilnosti
vodijo naslednji podatki o:
1.     
vrsti in šifri krajinske značilnosti, ki sta določeni v 5. členu tega
pravilnika;
2.     
EKRZ-PID, ki se aplikacijsko določi ob vrisu poligona krajinske
značilnosti;
3.     
grafični površini poligona krajinske značilnosti, ki se vodi v m2;
4.     
umestitvi krajinske značilnosti v prostoru, ki se za vsako točko
poligona krajinske značilnosti vodi z x,y koordinato državnega koordinatnega
sistema;
5.     
viru zajema;
6.     
datumu in vrsti spremembe krajinske značilnosti;
7.     
varovanju krajinske značilnosti v okviru standarda DKOP 8, ukrepa
ohranjanje krajinskih značilnosti, ki jo je treba ohranjati v skladu z uredbo,
ki ureja pravila pogojenosti;
8.     
možnosti pripisa krajinske značilnosti kot neproizvodne površine v
okviru standarda DKOP 8, ukrepa ohranjanje neproizvodnih značilnosti in območij
zaradi izboljšanja biotske raznovrstnosti na kmetijah v skladu z uredbo, ki
ureja pravila pogojenosti;
9.     
možnosti uveljavljanja kmetijsko-okoljsko-podnebnih plačil v skladu z
uredbo, ki ureja plačila za okoljske in podnebne obveznosti, naravne ali druge
omejitve in območja Natura 2000 iz strateškega načrta skupne kmetijske politike
2023–2027;
10.  
vzpostavitvi krajinske značilnosti z investicijskimi sredstvi skupne
kmetijske politike.
5. člen
(vrste, šifre, površine in dimenzije krajinskih značilnosti)
Vrste, šifre, površine in dimenzije zajema krajinskih
značilnosti s kratkimi opisi so sledeče:
1.     
1510 – Skupina dreves oziroma grmičevja je površina, porasla z drevesi
oziroma grmičevjem, ki oblikuje jasno zaključeno celoto krajinske značilnosti
znotraj kmetijskega zemljišča v uporabi (v nadaljnjem besedilu: KZU) ali ob
KZU, velikosti do 5.000 m2. Pokritost s krošnjami dreves oziroma
grmičevjem presega 75 % površine, krošnje so strnjene in ločene od gozda;
2.     
1520 – mejica je vsaj deset metrov dolga in pri krošnji največ 20 metrov
široka strnjena in samostojna ter neprekinjena linija, pretežno porasla z lesno
vegetacijo in se ne uporablja za proizvodne namene. Mejica je lahko v sestavi
grmičevja, z ali brez dreves, s suhim zidom, posamezni deli pa so lahko tudi
brez lesne vegetacije in porasli z zelmi;
3.     
1530 – obvodna vegetacija je sklenjena grmovna, drevesna in druga
nelesna vegetacija, ki se pretežno nahaja na priobalnih zemljiščih v skladu s
65. členom Zakona o vodah (Uradni list RS, št. 67/02, 2/04 – ZZdrI-A, 41/04 –
ZVO-1, 57/08, 57/12, 100/13, 40/14, 56/15 in 65/20);
4.     
1540 – posamezno drevo je drevo ali grm s premerom krošnje najmanj 5 m
na ali ob KZU;
5.     
1550 – drevesa v vrsti so samostojna linearna struktura najmanj treh
dreves v ravni vrsti, ki se nahaja znotraj ali ob robu KZU;
6.     
7010 – vodna prvina je manjša, stalno stoječa vodna površina, kot so
kali, mlake, puči, ribniki, gramoznica, glinokopi naravnega ali antropogenega
nastanka (npr. zaradi izkopavanja gramoza) s pripadajočim obrežnim pasom in
minimalne površine 25 m2 ter maksimalne 2.000 m2, ki
prvenstveno niso namenjene ekonomski ali rekreacijski rabi.
6. člen
(določanje krajinskih značilnosti)
Za potrebe določanja krajinskih značilnosti se uporablja
Interpretacijski ključ, ki vsebuje podrobnejše opise posameznih vrst krajinskih
značilnosti s primeri zajema posameznih vrst krajinskih značilnosti.
Interpretacijski ključ se objavi na osrednjem spletnem mestu državne uprave (https://rkg.gov.si/vstop/).
7. člen
(metodologija zajema podatkov krajinskih značilnosti)
(1) Podatke v EKRZ ministrstvo zajema s pomočjo računalniško
podprte foto interpretacije, pri čemer se kot podlaga uporablja ortofoto (z
ločljivostjo slikovnega elementa do 0,5 metra).
(2) Pri zajemu podatkov v EKRZ se lahko uporabijo tudi drugi
podatki, kot na primer: satelitski posnetki, digitalni model reliefa, topološke
karte, podatki iz evidence dejanske rabe kmetijskih in gozdnih zemljišč in
podatki iz registra kmetijskih gospodarstev.
(3) Kadar se s pomočjo opisanih postopkov iz prvega in
drugega odstavka tega člena podatkov v EKRZ ne da določiti, ministrstvo opravi
terenski ogled, na podlagi katerega se nato določijo podatki v EKRZ.
8. člen
(prijava sprememb krajinskih značilnosti)
(1) Če nosilec kmetijskega gospodarstva ali drug uporabnik
podatkov EKRZ ugotovi, da je podatek v evidenci drugačen od dejanskega stanja v
naravi, lahko vloži predlog za spremembo podatkov v EKRZ na ministrstvo.
(2) Predlog iz prejšnjega odstavka se vloži ustno, pisno ali
na elektronski naslov raba.mkgp@gov.si. V
predlogu je treba navesti lokacijo krajinske značilnosti, na katero je vezan
predlog spremembe (geografske koordinate, št. katastrske parcele s katastrsko
občino ali EKRZ-PID), in kratek opis razloga za spremembo krajinske značilnosti
s priloženimi dokazili, kot so fotografije krajinske značilnosti oziroma
zemljišča, kjer naj bi se nahajala krajinska značilnost in druga dokazila, iz
katerih je stanje v naravi ugotovljivo.
(3) Ministrstvo obravnava predlog iz prvega odstavka tega
člena, ugotovitve vnese v EKRZ.
(4) Spremembe krajinskih značilnosti, ki jih na terenu
ugotovi ministrstvo, Agencija Republike Slovenije za kmetijske trge in razvoj
podeželja (v nadaljnjem besedilu: agencija) ali Inšpektorat Republike Slovenije
za kmetijstvo, gozdarstvo in hrano (v nadaljnjem besedilu: inšpektorat),
ministrstvo po uradni dolžnosti vnese v EKRZ.
(5) Agencija in inšpektorat posredujeta ministrstvu podatke
kontrolnih ugotovitev o dejanskem stanju krajinske značilnosti v naravi, s
priloženimi fotografijami in topološko urejenimi grafičnimi podatki meritev v
elektronski obliki.
9. člen
(vzdrževanje in dostopnost EKRZ)
Poleg rednega vzdrževanja EKRZ na podlagi novih ortofoto se
ugotovljene spremembe, ki jih sporočijo uporabniki podatkov, sproti vnašajo v
EKRZ. EKRZ je dostopna na spletni strani: https://rkg.gov.si/vstop/.
KONČNA DOLOČBA
10. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-72/2023
Ljubljana, dne 23. marca 2023
EVA 2023-2330-0023
Irena Šinko
ministrica
za kmetijstvo, gozdarstvo in
prehrano
 
Soglašam!
Uroš Brežan
minister
za naravne vire in prostor

Priloga:
Grafični prikaz območji zajema krajinskih značilnosti