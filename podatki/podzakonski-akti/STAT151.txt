I. TEMELJNE DOLOČBE
1. člen
Združenje zdravstvenih zavodov Slovenije – Skupnost zavodov
je nastalo na podlagi Zakona o zavodih s preoblikovanjem Poslovne skupnosti za
zdravstvo Slovenije in je njen zakoniti pravni naslednik. 
Združenje zdravstvenih zavodov Slovenije (v nadaljevanju:
Združenje) je pravna oseba in je vpisano v sodni register Okrožnega sodišča v
Ljubljani pod reg. št. Srg 2000/01235. 
Člani Združenja so javni zdravstveni zavodi in druge pravne
osebe, ki na območju Republike Slovenije opravljajo zdravstveno dejavnost na
podlagi koncesije kot pretežni/glavni del svoje dejavnosti in so sprejeli sklep
o pristopu v Združenje. 
Pravne in fizične osebe, ki opravljajo zdravstveno dejavnost
in niso zajete v prejšnjem odstavku oziroma je njihova dejavnost povezana z
zdravstveno dejavnostjo, lahko sodelujejo pri uresničevanju nalog Združenja,
vendar niso člani Združenja. Njihove pravice in obveznosti se določijo s
pogodbo. 
Združenje je član Evropskega združenja bolnišnične in
zdravstvene oskrbe (HOPE) in sodeluje s sorodnimi mednarodnimi organizacijami.
2. člen
Ime skupnosti zavodov je Združenje zdravstvenih zavodov Slovenije,
skrajšano Zdrzz. Za poslovanje s tujino se uporablja naziv Association of
Health Institutions of Slovenia. 
Sedež je v Ljubljani, Štefanova ulica 1.
3. člen
Združenje je pravna oseba, ima štampiljko okrogle oblike, na
kateri sta vpisana ime in sedež Združenja. 
Združenje ima emblem. Je kvadratne oblike in sestavljen iz
modrih kvadratov v obliki črke Z na beli podlagi. V emblem je z modro barvo
vrisana Eskalupova palica s kačo. Emblem se uporablja na pismih, dopisih,
informativnih glasilih in drugih edicijah ter v pravnem prometu. 
Emblem se lahko uporablja tudi v črno-belem tisku. Postavljen
je lahko pred, nad ali pod ime.
4. člen
S Statutom Združenja se urejajo: 
-       
dejavnost Združenja, 
-       
organizacija Združenja, 
-       
organi, njihove pristojnosti in način odločanja ter 
-       
druga vprašanja, pomembna za opravljanje dejavnosti in poslovanja
Združenja v skladu z zakonom in sklepom o ustanovitvi Združenja. 
V Statutu uporabljeni izrazi v moški spolni slovnični obliki
so uporabljeni kot nevtralni za ženske in moške.
II. NALOGE ZDRUŽENJA
5. člen
Temeljni cilj Združenja je uresničevanje skupnih interesov
članov Združenja na področjih vseh dejavnosti, ki jih opravljajo. 
Združenje opravlja naslednje naloge: 
-       
sodelovanje pri oblikovanju zakonov in podzakonskih aktov s področja
zdravstva in drugih predpisov, ki zadevajo delovanje članov, 
-       
sodelovanje in zastopanje interesov članov pri pripravi izhodišč za
izvajanje programov in njihovih cen, 
-       
sodelovanje pri urejanju odnosov med Zavodom za zdravstveno zavarovanje
Slovenije in člani Združenja, 
-       
sodelovanje pri urejanju odnosov z drugimi zavarovalnicami pri izvajanju
prostovoljnega zdravstvenega zavarovanja, 
-       
zastopanje interesov članov Združenja v odnosih do Vlade Republike
Slovenije in pristojnih ministrstev, 
-       
sodelovanje pri sklepanju in uveljavljanju kolektivnih pogodb z vidika
zastopanja interesov članov Združenja, 
-       
izvajanje postopkov javnih naročil na podlagi pooblastil članov, 
-       
sodelovanje pri izvajanju nalog s področja notranjega nadzora javnih
financ, 
-       
sodelovanje pri vzpostavljanju enotnega informacijskega sistema in
kakovosti, 
-       
uresničevanje skupnih interesov članov na področju organizacije
poslovanja in ustvarjanja pogojev za učinkovito izvajanje zdravstvene
dejavnosti, 
-       
uresničevanje drugih skupnih interesov članov Združenja. 
Dejavnosti iz prejšnjega odstavka se razvrščajo v: 
S 94.110 Dejavnost poslovnih in delodajalskih
združenj, 
S 94.120 Dejavnost strokovnih združenj. 
Združenje lahko opravlja dela tudi za druge naročnike, če ima
za to proste zmogljivosti in če je delo v skladu z dejavnostjo Združenja,
vendar ne na škodo članov. 
Združenje lahko prenese posamezna dela iz svoje dejavnosti
tudi na druge izvajalce, ki so sposobni zagotoviti kvalitetno izvedbo del in če
se s tem doseže racionalnejše in smotrnejše opravljanje dela.
III. ORGANIZACIJA ZDRUŽENJA, ORGANI ZDRUŽENJA, NJIHOVE
PRISTOJNOSTI IN NAČIN ODLOČANJA
6. člen
Združenje je organizirano tako, da njegove naloge izvršujejo:
-       
Skupščina, 
-       
Upravni odbor, 
-       
odbori dejavnosti, 
-       
stalne komisije, 
-       
direktor Združenja.
7. člen
Združenje upravlja Skupščina Združenja. 
Skupščino sestavljajo delegati članov Združenja. 
Vsak član Združenja ima v Skupščini enega delegata. 
Število glasov posameznega delegata Skupščine je odvisno od
števila zaposlenih delavcev člana Združenja, ki ga delegat zastopa. Posamezni
delegat Skupščine ima en glas na vsakih 300 zaposlenih delavcev. 
Postopek imenovanja in razreševanja delegatov Skupščine je
določen v splošnih aktih članov Združenja.
8. člen
Skupščina razpiše volitve v Skupščino najkasneje dva meseca
pred potekom mandatne dobe. 
Postopek volitev je natančneje določen s pravilnikom.
9. člen
Mandat delegatov Skupščine traja 4 leta in se šteje od dneva
njene prve seje. 
Delegatu Skupščine preneha mandat še pred potekom mandatne
dobe, če mu preneha delovno razmerje pri članu Združenja, če je odpoklican ali
če se odpove mandatu. 
Če članu Skupščine preneha mandat pred potekom mandatne dobe,
je član Združenja dolžan, v skladu s svojimi splošnimi akti, imenovati novega
delegata najkasneje v dveh mesecih po prenehanju mandata njenega delegata.
10. člen
Skupščina ima predsednika in dva namestnika, ki jih delegati
izvolijo na prvi konstitutivni seji v skladu s poslovnikom o delu Skupščine.
11. člen
Sejo Skupščine Združenja sklicuje njen predsednik oziroma v
njegovi odsotnosti njegov namestnik. 
Skupščina zaseda po potrebi, vendar najmanj enkrat letno. 
Predsednik oziroma namestnik Skupščine mora sklicati sejo
Skupščine, če to zahteva najmanj tretjina članov Združenja, Upravni odbor
Združenja oziroma direktor Združenja. 
V primeru iz prejšnjega odstavka je predsednik dolžan
sklicati sejo najkasneje v roku 30 dni od prejema zahteve za sklic Skupščine.
12. člen
Predsednik Skupščine ima predvsem naslednje pristojnosti: 
-       
predstavlja Skupščino Združenja, 
-       
sklicuje, predlaga dnevni red, pripravlja in vodi seje Skupščine, 
-       
spremlja izvajanje sklepov Skupščine, 
-       
opravlja druge naloge, za katere ga pooblasti Skupščina. 
Predsednik Skupščine je za svoje delo odgovoren Skupščini.
13. člen
Namestnik predsednika Skupščine nadomešča predsednika v vseh
njegovih pravicah in dolžnostih, kadar je ta odsoten, če so odsotni vsi, vodi
sejo Skupščine delegat, ki ga določi Skupščina. 
Če predsedniku Skupščine predčasno preneha mandat, opravlja
njegove naloge starejši med namestnikoma, razen če se drugače dogovorita.
Mandat namestniku traja do zaključka mandata Skupščine. 
Če je za predsednika Skupščine izvoljen delegat iz
bolnišnične zdravstvene dejavnosti, morata biti namestnika iz osnovne
zdravstvene dejavnosti in iz dejavnosti zavodov za zdravstveno varstvo ter
obratno.
14. člen
Način in roke sklica, vodenje sej, vzdrževanje reda na sejah,
način odločanja, vsebino zapisnika in druga vprašanja določi Skupščina s
poslovnikom. Skupščina opravlja delo na sejah, ki so praviloma javne.
15. člen
Skupščina Združenja ima naslednje pristojnosti: 
-       
sprejema Statut, 
-       
sprejema poslovnik o svojem delu, pravilnik o volitvah in druge splošne
akte, 
-       
odloča o nakupu in prodaji nepremičnega premoženja, 
-       
voli predsednika in namestnika predsednika Skupščine, 
-       
določa poslovno politiko in temeljne smeri delovanja Združenja ter daje
smernice za delo direktorja Združenja in izvršilnih organov Združenja, 
-       
sprejema program dela Združenja ter spremlja njegovo izvrševanje, 
-       
sprejema finančni načrt Združenja ter spremlja njegovo izvrševanje, 
-       
obravnava pomembnejša vprašanja s področja zdravstvenega varstva in
zdravstvenega zavarovanja ter zdravstvene dejavnosti. 
Skupščina je sklepčna, če je prisotna večina njenih
delegatov. Skupščina sprejema odločitve z večino glasov navzočih delegatov,
razen za prvo, tretjo in sedmo alinejo tega člena, kjer odloča z večino glasov
vseh delegatov.
Upravni odbor
16. člen
Upravni odbor je izvršilni organ Združenja. 
Upravni odbor opravlja naloge, ki so določene s tem Statutom
in zadeve, za katere ga pooblasti Skupščina. 
Upravni odbor je za svoje delo odgovoren Skupščini.
17. člen
Upravni odbor sestavljajo naslednji člani: 
-       
predsednik in namestnika predsednika Skupščine, 
-       
predsednik Odbora osnovne zdravstvene dejavnosti in 2 člana, od katerih
je eden predsednik Odbora zobozdravstvene dejavnosti, drugi pa predsednik
Komisije Odbora osnovne zdravstvene dejavnosti, 
-       
predsednik Odbora bolnišnične dejavnosti in 2 člana, od katerih je eden
predsednik Odbora psihiatrične bolnišnične dejavnosti, drugi pa predsednik
Odbora terciarne dejavnosti, 
-       
predsednik Odbora Zavodov za zdravstveno varstvo in 1 član, ki ga ta
odbor imenuje, 
-       
predsednik Odbora za lekarniško dejavnost. 
Če je predsednik odbora oziroma komisije predsednik oziroma
namestnik predsednika Skupščine, odbor oziroma komisija imenuje drugega
predstavnika. 
Če je predsednik Odbora osnovne zdravstvene dejavnosti obenem
tudi predsednik Odbora zobozdravstvene dejavnosti oziroma predsednik Komisije
Odbora osnovne zdravstvene dejavnosti, Odbor osnovne zdravstvene dejavnosti
imenuje drugega predstavnika zdravstvenih domov. 
Če je predsednik Odbora bolnišnične dejavnosti član Odbora
terciarne dejavnosti oziroma Odbora psihiatrične bolnišnične dejavnosti, Odbor
bolnišnične dejavnosti imenuje drugega predstavnika iz splošnih oziroma
specialnih bolnišnic. 
Pri delu Upravnega odbora je dolžan sodelovati direktor
Združenja, predsedniki stalnih komisij pa na podlagi presoje predsednika
Upravnega odbora glede na obravnavana vprašanja na seji. 
Predsednika in namestnika Upravnega odbora izvolijo člani
Upravnega odbora na prvi seji. 
Mandatna doba članov Upravnega odbora se šteje od dneva
njegove prve seje in traja štiri leta. 
V primeru, da iz objektivnih razlogov ni mogoče pravočasno
sklicati volilne seje Skupščine Združenja v novem mandatu, Upravni odbor izvaja
do izvolitve nove Skupščine naloge iz njene pristojnosti.
18. člen
Upravni odbor ima naslednje pristojnosti: 
-       
v okviru postavljenih smernic Skupščine in sprejetih smernic odborov
obravnava izhodišča za izvajanje programov ter za oblikovanje cen storitev ter
sprejme sklep o pristopu k splošnemu dogovoru za opravljanje programov
zdravstvenih storitev in izhodišč za njegovo izvajanje, 
-       
obravnava in sprejema letno poročilo Združenja ter odloča o razporeditvi
morebitnih prihodkov nad odhodki oziroma o kritju izgube, 
-       
sprejema akte Združenja, ki niso v pristojnosti Skupščine, 
-       
sprejema odločitve in ukrepe za izvrševanje sklepov in stališč
Skupščine, 
-       
sklepa pogodbe iz četrtega odstavka 1. člena tega Statuta, 
-       
določa vsebino pogodbe o zaposlitvi direktorja Združenja in sklepa to
pogodbo, 
-       
določa višino sejnin, povračilo potnih stroškov in morebitne nagrade za
člane organov ter imenovanih delovnih skupin Združenja, 
-       
določa višino članarine, 
-       
imenuje in razrešuje direktorja Združenja, 
-       
imenuje stalne komisije Skupščine Združenja, 
-       
imenuje komisije in delovne skupine za opravljanje določenih nalog s
svojega delovnega področja in jim določa naloge, 
-       
imenuje uredniški odbor glasila Novis, 
-       
sodeluje pri sklepanju kolektivnih pogodb, 
-       
daje pobude za sprejemanje zakonov in drugih predpisov, ki se nanašajo
na zdravstvo, oziroma daje pobude za njihove spremembe in dopolnitve, 
-       
pripravlja gradivo in strokovne podlage ter predloge za odločanje na
Skupščini, 
-       
predlaga Skupščini sprejem aktov iz njene pristojnosti, 
-       
ugotavlja pristop in izstop novih članov v oziroma iz Združenja, 
-       
opravlja druge naloge za katere ga pooblasti Skupščina.
19. člen
Seje Upravnega odbora sklicuje in vodi predsednik oziroma
njegov namestnik. 
Upravni odbor je sklepčen, če je prisotna večina njegovih
članov. Upravni odbor sprejema odločitve z večino glasov navzočih članov, razen
za prvo, osmo in deveto alinejo 18. člena, ko odloča z večino glasov vseh
članov. 
Upravni odbor določi način svojega dela s poslovnikom.
20. člen
Če članu Upravnega odbora preneha mandat pred potekom
mandatne dobe, se ga nadomesti v skladu s tem Statutom. 
Upravni odbor, dokler ni nadomestnega člana, lahko deluje v
manjšem številu kot je to določeno v prvem odstavku 17. člena, ne pa v manjšem
številu kot devet članov. V tem primeru odloča na enak način, ko je določeno v
19. členu.
Odbori dejavnosti
21. člen
Za uresničevanje posameznih nalog Združenja se ustanovijo
naslednji odbori Skupščine: 
-       
Odbor bolnišnične dejavnosti, 
-       
Odbor terciarne dejavnosti, 
-       
Odbor psihiatrične bolnišnične dejavnosti, 
-       
Odbor osnovne zdravstvene dejavnosti, 
-       
Odbor zobozdravstvene dejavnosti, 
-       
Odbor zavodov za zdravstveno varstvo, 
-       
Odbor za lekarniško dejavnost.
22. člen
Odbore sestavljajo predstavniki članov Združenja, ki
opravljajo dejavnost, za katero je posamezni odbor ustanovljen, razen Odbora
zobozdravstvene dejavnosti in Odbora lekarniške dejavnosti, ki ju sestavlja
vsakega po dvanajst članov, ki so imenovani tako, da so zastopana vsa območja,
kot jih določi Zavod za zdravstveno zavarovanje Slovenije z enim članom,
območji Ljubljane in Maribora pa s po dvema članoma. 
Člane Združenja v posameznih odborih zastopajo direktorji
oziroma od njih pooblaščene osebe.
23. člen
Odbori obravnavajo vprašanja in probleme iz svoje dejavnosti,
dajejo predloge za obravnavo in sprejem na Upravnem odboru Združenja ter
obravnavajo predloge in sklepe Upravnega odbora iz svoje dejavnosti. 
Odbori lahko za pripravo gradiva za odločanja in izvrševanje
imenujejo svoje komisije. 
Odbori v okviru dogovorjene politike na svojem področju
odločajo avtonomno. 
Mandatna doba članov odborov je 4 leta. Odbori sprejemajo
sklepe z večino glasov navzočih. 
Odbori na prvi seji imenujejo predsednika odbora in
namestnika. 
Članom odborov preneha mandat še pred potekom mandatne dobe,
če mu preneha delovno razmerje pri članu Združenja, če je odpoklican ali če se
odpove mandatu. V tem primeru član Združenja predlaga novega predstavnika
najkasneje v enem mesecu od predčasnega prenehanja mandata člana odbora oziroma
komisije.
24. člen
Odbor bolnišnične dejavnosti ima pristojnost odločanja o delu
splošnega dogovora za izvajanje programov in oblikovanje cen zdravstvenih
storitev na sekundarni ravni in na terciarni ravni. 
Odbor terciarne dejavnost se vključuje v dogovarjanje in
odločanje o delu splošnega dogovora za njegovo dejavnost v sklopu Odbora
bolnišnične dejavnosti. 
Odbor psihiatrične bolnišnične dejavnosti se vključuje v
dogovarjanje in odločanje o delu splošnega dogovora za njegovo dejavnost v
sklopu Odbora bolnišnične dejavnosti. 
Odbor osnovne zdravstvene dejavnosti ima pristojnost
odločanja o delu splošnega dogovora za izvajanje programov in oblikovanje cen
zdravstvenih storitev na primarni ravni. 
Odbor zobozdravstvene dejavnosti se vključuje v dogovarjanje
in odločanje o delu splošnega dogovora za njegovo dejavnost v sklopu Odbora
osnovne zdravstvene dejavnosti. 
Odbor zavodov za zdravstveno varstvo ima pristojnost
odločanja o delu splošnega dogovora za izvajanje programov in oblikovanje cen
zdravstvenih storitev za svojo dejavnost. 
Odbor za lekarniško dejavnost ima pristojnost odločanja o
delu splošnega dogovora za izvajanje programov in oblikovanje cen zdravstvenih
storitev za svojo dejavnost.
25. člen
Odbori Skupščine lahko imenujejo za izvrševanje posameznih
nalog komisije in druga telesa.
Stalne komisije Upravnega odbora
26. člen
Upravni odbor imenuje za pripravo strokovnih predlogov na
pravnem, ekonomskem, področju notranjega nadzora, informacijskem področju in
področju kakovosti, Pravno komisijo, Ekonomsko komisijo, Komisijo za notranji
nadzor, Komisijo za informacijske sisteme ter Komisijo za kakovost. 
Komisije imajo po dvanajst članov, ki so imenovani tako, da
so praviloma zastopana vsa območja z enim članom, območji Ljubljane in Maribora
pa s po dvema članoma. Komisije so imenovane za obdobje 4 let in na prvi seji
imenujejo predsednika in namestnika.
27. člen
Pravna komisija obravnava vprašanja s svojega področja in
sprejema mnenja ter predlaga Upravnemu odboru in ostalim organom rešitve za
odločitve o strokovnih vprašanjih na pravnem področju.
28. člen
Ekonomska komisija obravnava vprašanja s svojega področja in
sprejema mnenja ter predlaga Upravnemu odboru in ostalim organom rešitve za
odločitve o strokovnih vprašanjih na ekonomskem področju.
29. člen
Komisija za notranji nadzor obravnava vprašanja s svojega
področja in sprejema mnenja ter predlaga Upravnemu odboru in ostalim organom
rešitve za odločitve o strokovnih vprašanjih na področju notranjega nadzora.
30. člen
Komisija za informacijske sisteme obravnava vprašanja s
svojega področja in sprejema mnenja ter predlaga Upravnemu odboru in ostalim
organom rešitve za odločitve o strokovnih vprašanjih na področju računalniško
podprtega zdravstveno informacijskega sistema na aplikativni, medicinski,
poslovni in komunikacijski ravni.
31. člen
Komisija za kakovost obravnava vprašanja svojega področja in
sprejema mnenja ter predlaga Upravnemu odboru in ostalim organom rešitve za
odločitve v zvezi s kakovostjo izvajanja zdravstvenih storitev ter v okviru
le-tega pripravlja standarde in normative za izvajanje zdravstvenih storitev
ter predlaga organizacijo posameznih služb.
32. člen
Članom komisije preneha mandat še pred potekom mandatne dobe,
če mu preneha delovno razmerje pri članu Združenja, če je odpoklican ali če se
odpove mandatu. V tem primeru Upravni odbor imenuje novega člana iz podanih
predlogov, najkasneje v enem mesecu od predčasnega prenehanja mandata člana
komisije.
Direktor Združenja
33. člen
Združenje vodi direktor Združenja.
34. člen
Za direktorja Združenja je lahko na podlagi razpisa imenovana
oseba, ki poleg pogojev, določenih v zakonu, izpolnjuje še naslednje pogoje: 
-       
univerzitetna izobrazba, 
-       
najmanj 5 let delovnih izkušenj na vodilnih delovnih mestih, 
-       
pozna delovanja sistema zdravstvenega varstva in zdravstvenega
zavarovanja ter zdravstvene dejavnosti v Sloveniji, 
-       
predložitev usmeritev delovanja Združenja.
35. člen
Direktorja Združenja imenuje in razrešuje Upravni odbor
Združenja za mandatno obdobje 4 let.
36. člen
Če se na razpis ne prijavi noben kandidat ali nihče izmed
prijavljenih kandidatov ni bil imenovan oziroma če direktorju preneha delovno
razmerje ali je bil razrešen pred potekom mandata, Upravni odbor imenuje
vršilca dolžnosti direktorja za dobo največ enega leta.
37. člen
Direktor je lahko razrešen pred iztekom časa, za katerega je
imenovan, v naslednjih primerih: 
-       
če sam zahteva razrešitev, 
-       
če pri svojem delu ne ravna po predpisih in splošnih aktih Združenja ali
neutemeljeno ne izvršuje sklepov organov Združenja oziroma ravna v nasprotju z
njimi, 
-       
če s svojim nevestnim in nepravilnim delom povzroči Združenju večjo
škodo, ali če zanemarja ali malomarno opravlja svoje dolžnosti, tako da
nastanejo ali bi lahko nastale hujše motnje pri izvajanju dejavnosti Združenja.
Razrešitev po drugi in tretji alineji lahko Upravnemu odboru
predlaga najmanj ena tretjina članov Združenja. Pobuda za razrešitev mora biti
dana v pisni obliki in obrazložena.
38. člen
Direktor Združenja ima naslednje pristojnosti: 
-       
zastopa in predstavlja Združenje, 
-       
izvršuje sklepe Skupščine in drugih organov Združenja, 
-       
koordinira delo Upravnega odbora in drugih organov Združenja, 
-       
zagotavlja zakonitost poslovanja Združenja, 
-       
sodeluje na sejah Skupščine, Upravnega odbora in drugih organov
Združenja brez pravice do glasovanja, 
-       
v skladu s finančnim načrtom in planom nabav osnovnih sredstev odloča o
nabavi, zamenjavi in odpisu osnovnih sredstev v višini do 10.000 €, 
-       
izven finančnega načrta, ob nujnih primerih, odloča o nabavi, zamenjavi
in odpisu osnovnih sredstev v višini do 10.000 €, 
-       
določa plan kadrov in izobraževanja delavcev strokovne službe, 
-       
v skladu z akti Združenja usklajuje plače in nadomestila, potrjuje povrnitev
materialnih stroškov in nadomestila za službena potovanja ter druge materialne
stroške za delavce strokovne službe in druge, 
-       
izda pravilnik o sistemizaciji delovnih mest delavcev v strokovni službi
in ga predloži v soglasje Upravnemu odboru Združenja, 
-       
odloča o odgovornosti delavcev strokovne službe in ukrepa v skladu z
zakonom in akti strokovne službe, 
-       
odloča o pravicah delavcev strokovne službe iz dela in delovnega
razmerja ter o njihovih zahtevah, 
-       
je odredbodajalec za vse račune zavoda in za to pooblašča druge delavce
strokovne službe, 
-       
oblikuje in imenuje člane delovnih skupin in jim določa naloge, 
-       
opravlja druge naloge, za katere ga pooblastijo Skupščina, Upravni odbor
in drugi organi Združenja.
IV. STROKOVNA SLUŽBA
39. člen
Združenje ima strokovno službo, ki ni pravna oseba. 
Strokovna služba Združenja pripravlja strokovne podlage za
izvajanje nalog Združenja in opravlja administrativno-tehnična dela v zvezi z
izvajanjem nalog Združenja.
40. člen
Strokovno službo Združenja vodi direktor, ki je odgovoren za
zakonitost dela strokovne službe.
V. NAČIN IN POGOJI PRIDOBIVANJA SREDSTEV ZA DELO ZDRUŽENJA
41. člen
Sredstva za delo pridobiva Združenje: 
-       
iz članarine, 
-       
s plačili za storitve izven dogovorjenega programa Združenja oziroma na
trgu, 
-       
iz drugih virov na način in pod pogoji določenimi z zakonom.
42. člen
Članarina je odvisna od doseženega prihodka članov Združenja
v preteklem letu, zmanjšanega za nabavno vrednost prodanega blaga. 
Glede na velikost prihodka člana Združenja se zavodi
razporedijo v naslednje razrede: 
-       
do 4.590.220 €, 
-       
od 4.590.221 do 20.864.630 €, 
-       
od 20.864.631 € do 41.729.260 €, 
-       
od 41.729.261 € dalje. 
Prispevek pravnih in fizičnih oseb iz četrtega odstavka 1.
člena tega Statuta se obračuna po stopnji, določeni za obračun članarine
članov, ki so uvrščeni v četrti razred.
43. člen
Upravni odbor določi za tekoče leto višino članarine v
promilih glede na višino prihodka članov po kriterijih iz 41. člena, pri čemer
višina članarine posameznega zavoda ne sme biti nižja od 0,3% in ne višja od
10% sprejetega finančnega načrta Združenja za tekoče leto. 
Članarino so člani dolžni poravnati trimesečno na podlagi
obvestila o višini članarine v 15 dneh po prejemu obvestila.
44. člen
Upravni odbor določi višino članarine najkasneje do konca marca.
Če Skupščina ne sprejme do konca marca finančnega načrta,
Upravni odbor sprejme sklep o začasnem financiranju. 
Če se pogoji poslovanja med letom spremenijo, lahko Upravni
odbor zviša ali zniža višino članarine za največ 15%.
45. člen
Člani Združenja zagotavljajo sredstva za investicije na
podlagi na Skupščini sprejetega investicijskega načrta.
46. člen
Združenje je dolžno poslovati po temeljih dobrega gospodarja
in je odgovorno za zakonitost poslovanja. 
Združenje je odgovorno za svoje obveznosti s sredstvi do
višine letne članarine. 
Člani odgovarjajo za obveznosti Združenja solidarno do višine
letne članarine.
VI. PRAVICE IN OBVEZNOSTI ČLANOV ZDRUŽENJA
47. člen
Pravice članov Združenja so, da: 
-       
uporabljajo podatke, analize, informacije ter druge storitve Združenja, 
-       
enakopravno kot člani Skupščine preko svojih predstavnikov v Skupščini
odločajo o vseh zadevah, ki so v pristojnosti Skupščine Združenja, 
-       
odločajo o spremembah organiziranja in delovanja Združenja, 
-       
so obveščeni o delu in poslovanju Združenja, 
-       
dajejo pobude in predloge za obravnavo določenih vprašanj, 
-       
izstopijo iz Združenja.
48. člen
Obveznosti članov so predvsem, da: 
-       
s svojimi strokovnimi delavci sodelujejo pri skupnih nalogah in
strokovnih opravilih ter poslih skupnega pomena Skupščine Združenja in njenih
izvršilnih organov ter stalnih in občasnih komisij in teles, 
-       
na zahtevo direktorja Združenja redno in pravočasno dostavljajo resnične
in točne podatke in obvestila v zvezi z izvrševanjem strokovnih opravil in
poslov skupnega pomena in vse druge potrebne podatke, ki so potrebni za
pripravo podlag za skupne aktivnosti in v druge namene, 
-       
spoštujejo sprejete sklepe in stališča Združenja, 
-       
združujejo sredstva za posebne programe, o katerih se posebej
dogovorijo, 
-       
združujejo dogovorjena finančna sredstva za uresničevanje postavljenih
ciljev in nemoteno poslovanje Združenja, 
-       
odgovarjajo za prevzete obveznosti Združenja do višine redne letne
članarine, 
-       
se vzdržujejo kakršnegakoli ravnanja, ki škoduje ugledu Združenja in
medsebojnim odnosom v Združenju.
VII. PRISTOP IN PRENEHANJE ČLANSTVA V ZDRUŽENJU
49. člen
Pristop novih članov v Združenje je možen na osnovi pristopne
izjave. 
O sprejemu novih članov Združenja odloča Upravni odbor
Združenja.
50. člen
Pravice in obveznosti novo sprejetega člana Združenja
postanejo veljavne v začetku naslednjega meseca po sprejemu sklepa o članstvu v
Upravnem odboru Združenja.
51. člen
Vsak član lahko izstopi iz Združenja. 
Pisni in obrazloženi sklep o izstopu iz Združenja, sprejet v
skladu s svojimi splošnimi akti, mora član, ki izstopa iz Združenja, dostaviti
Upravnemu odboru Združenja. 
Izstop iz Združenja je možen le na koncu koledarskega leta, s
tem, da se sklep o izstopu iz Združenja dostavi Upravnemu odboru Združenja
najkasneje tri mesece pred izstopom. 
Upravni odbor Združenja sprejme na podlagi sklepa iz drugega
odstavka tega člena ugotovitveni sklep o izstopu člana iz Združenja.
52. člen
Članstvo v Združenju lahko preneha tudi, če član ne
izpolnjuje obveznosti iz 48. člena tega Statuta. 
Sklep o prenehanju članstva v Združenju sprejme Upravni
odbor.
53. člen
Član, ki izstopa iz Združenja ali mu preneha članstvo v
Združenju, je dolžan poravnati vse obveznosti do Združenja, nastale v času, ko
je bil član Združenja.
VIII. REŠEVANJE MEDSEBOJNIH SPOROV
54. člen
Vsak spor iz medsebojnih odnosov med člani in Združenjem bodo
člani ter Združenje poizkušali reševati sporazumno. 
Če spora ne uspejo rešiti sporazumno, bodo rešitev spora
prepustili arbitraži Združenja. 
Arbitražo Združenja sestavlja enako število predstavnikov
strank, ki so v sporu, in predsednik, ki ga določijo sprte strani sporazumno. 
Arbitraža odloča o sporih z večino glasov. 
Sklep arbitraže je dokončen.
55. člen
Podrobnejši način dela arbitraže se določi s poslovnikom o
delu.
IX. POSLOVNA TAJNOST
56. člen
Poslovna tajnost so listine, določene s sklepi Skupščine in
njenih organov, upoštevaje določbe Zakona o dostopu do informacij javnega
značaja.
57. člen
Poslovno tajnost morajo varovati člani Združenja in delavci
strokovne službe, ki na kakršenkoli način zvedo za listine in podatke, ki so
poslovna tajnost.
58. člen
Na zahtevo pooblaščenih organov sme podatke, ki so poslovna
tajnost, sporočati direktor Združenja ali od njega pooblaščena oseba.
X. OBVEŠČANJE
59. člen
Združenje seznanja svoje članice o delu Združenja s: 
-       
posredovanjem gradiv za seje organov Združenja, 
-       
letnimi in obdobnimi poročili o poslovanju, 
-       
informacijami in obvestili, 
-       
glasilom Novis, 
-       
spletno stranjo.
XI. PREHODNE IN KONČNE DOLOČBE
60. člen
Ne glede na določilo 1. člena tega Statuta imajo status člana
Združenja tudi skupnosti zavodov, ki so na dan sprejema sprememb in dopolnitev
Statuta imele status člana Združenja. 
Skupnosti zavodov so oproščene plačevanja članarine.
61. člen
Spremembe in dopolnitve Statuta začnejo veljati naslednji dan
njihovega sprejema na Skupščini Združenja. 
Upravni odbor Skupščine Združenja sprejme čistopis Statuta in
ga objavi v Uradnem listu Republike Slovenije.
Ljubljana, dne 18. maja 2010
Predsednica Skupščine 
Združenja zdravstvenih zavodov Slovenije 
Mira Retelj l.r.