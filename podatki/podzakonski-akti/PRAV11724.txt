1. člen
(vsebina pravilnika)
Ta pravilnik določa enostavne
komunikacijske objekte glede na stopnjo zahtevnosti gradnje in opredeljuje
vzdrževanje komunikacijskih objektov.
2. člen
(pomen izrazov)
Izrazi, uporabljeni v tem pravilniku, imajo
enak pomen, kakor je določeno v zakonu, ki ureja elektronske komunikacije,
pravilniku, ki ureja kataster javnega komunikacijskega omrežja in pripadajoče
infrastrukture, zakonu, ki ureja graditev objektov, uredbi, ki ureja vrste
objektov glede na zahtevnost gradnje in uredbi, ki ureja klasifikacijo vrst
objektov.
3. člen
(enostavni komunikacijski objekti)
(1) Za enostavne komunikacijske
objekte se štejejo vsi komunikacijski objekti, kot so bazne postaje, objekti za
namen izvajanja radioamaterskih storitev, kabelska kanalizacija, telekomunikacijski
vodi, vstopni jaški, zabojniki, ulični kabineti, omarice in drugi objekti za
nameščanje elektronskih komunikacijskih naprav in opreme (npr. komunikacijske
antene, oddajniki, radijske postaje, video nadzorni sistemi in drugi
komunikacijski objekti za potrebe obrambe, zaščite in reševanja ter varstva
pred naravnimi in drugimi nesrečami, naprave za javno alarmiranje), ki niso:
-       
stavbe, katerih neto tlorisne površine presegajo 30 m² oziroma niso
višje od 4 m,
-       
gradbeno inženirski objekti višji od 10 m oziroma z antenskimi nosilci
in elektronsko komunikacijsko opremo ne presegajo višine obstoječega objekta za
več kot za 10 m.
(2) Enostaven komunikacijski objekt je
tudi vsak komunikacijski objekt, ki izpolnjuje pogoje iz prejšnjega odstavka in
je proizvod, dan na trg skladno s predpisom o tehničnih zahtevah za proizvode
in o ugotavljanju skladnosti, če je povezan s tlemi.
4. člen
(vzdrževanje komunikacijskih objektov)
(1) Vzdrževanje komunikacijskih
objektov so vzdrževalna dela v javno korist skladno z zakonom, ki ureja elektronske
komunikacije, in redno vzdrževanje.
(2) Redno vzdrževanje komunikacijskih
objektov je:
-       
vzdrževanje dostopnih poti, varovalnega pasu ali varovalne ograje
oziroma njena zamenjava,
-       
vzdrževanje ali zamenjava sistemov za napajanje objekta ali opreme v
komunikacijskem objektu,
-       
vzdrževanje ali zamenjava sistemov varovanja in klimatizacije
komunikacijskega objekta.
(3) V okviru vzdrževalnih del v javno
korist iz prvega odstavka tega člena komunikacijski objekti ne smejo preseči
pogojev, ki so predpisani za posamezno vrsto komunikacijskih objektov glede na
stopnjo zahtevnosti gradnje s tem pravilnikom ali z uredbo, ki ureja
razvrščanje objektov glede na zahtevnost gradnje.
5. člen
(prenehanje uporabljanja)
Z dnem uveljavitve tega pravilnika se
preneha uporabljati Pravilnik o objektih in njihovi razčlenitvi v okviru javnih
komunikacijskih omrežij in pripadajočih zmogljivosti (Uradni list RS, št.
100/05).
6. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0070-85/2013
Ljubljana, dne 12. septembra
2013
EVA 2013-3330-0081
dr. Jernej Pikalo l.r.
Minister
za izobraževanje,
znanost in šport