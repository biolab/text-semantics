I. SPLOŠNE DOLOČBE
1. člen
(vsebina)
(1) Ta uredba v skladu z Direktivo Evropskega Parlamenta in
Sveta 2004/107/ES z dne 15. decembra 2004 o arzenu, kadmiju, živem srebru,
niklju in policikličnih aromatskih ogljikovodikih v zunanjem zraku (UL L št. 23
z dne 26. 1. 2005, str. 3; v nadaljnjem besedilu: Uredba 2004/107/ES) in z
namenom, da se odpravijo, preprečijo ali zmanjšajo škodljivi učinki arzena,
kadmija, živega srebra, niklja in policikličnih aromatskih ogljikovodikov v
zunanjem zraku (v nadaljnjem besedilu: zrak) na zdravje ljudi in okolje kot
celoto, določa: 
-       
ciljne vrednosti koncentracij arzena, kadmija, niklja in benzo(a)pirena
v zraku, 
-       
izvajanje ukrepov ohranjanja kakovosti zraka v zvezi z onesnaženostjo
zraka z arzenom, kadmijem, nikljem in policikličnimi aromatskimi ogljikovodiki
na območjih, na katerih je kakovost zraka dobra, in izboljšanja v drugih
primerih, 
-       
metode in merila za ocenjevanje koncentracij arzena, kadmija, živega
srebra, niklja in policikličnih aromatskih ogljikovodikov v zraku ter usedline
arzena, kadmija, živega srebra, niklja in policikličnih aromatskih
ogljikovodikov in 
-       
obveščanje javnosti o podatkih o onesnaženosti zraka. 
(2) Za vprašanja, povezana zlasti z določanjem stopnje
onesnaženosti in ocenjevanjem onesnaženosti zraka z arzenom, kadmijem, živim
srebrom, nikljem, policikličnimi aromatskimi ogljikovodiki ter drugimi ukrepi
za izboljšanje in ohranjanje kakovosti zraka, ki niso urejena s to uredbo, se
uporablja predpis, ki ureja ohranjanje in izboljšanje kakovosti zunanjega
zraka.
2. člen
(izrazi)
Izrazi, uporabljeni v tej uredbi, imajo naslednji pomen: 
1.     
ciljna vrednost je predpisana raven onesnaženosti zraka, ki mora biti
dosežena v danem obdobju, kjer je to možno. Določi se zato, da se dolgoročneje
odpravi možnost škodljivih učinkov na zdravje ljudi in okolje kot celoto; 
2.     
celotne usedline so celotna masa onesnaževal, ki so prešla iz ozračja na
površino (npr. prst, rastlinje, vodo, stavbe itd.) na danem območju v danem
času; 
3.     
zgornji ocenjevalni prag je raven onesnaženosti, ki je za posamezno
onesnaževalo določena v prilogi 2, ki je sestavni del te uredbe, pod katero se
za ocenjevanje onesnaženosti lahko uporablja kombinacija meritev in modelnih
izračunov v skladu s predpisom, ki ureja ohranjanje in izboljšanje kakovosti
zunanjega zraka; 
4.     
spodnji ocenjevalni prag je raven onesnaženosti, ki je za posamezno
onesnaževalo določena v prilogi 2 te uredbe, pod katero se za ocenjevanje
onesnaženosti lahko uporabljajo modelni izračuni ali druge metode ocenjevanja v
skladu s predpisom, ki ureja ohranjanje in izboljšanje kakovosti zunanjega
zraka; 
5.     
meritve na stalnem vzorčevalnem mestu so meritve, ki se izvajajo na
stalnih mestih z neprekinjenim ali občasnim merjenjem v skladu s predpisom, ki
ureja ohranjanje in izboljšanje kakovosti zunanjega zraka; 
6.     
arzen, kadmij, nikelj in benzo(a)piren so celotna vsebnost teh elementov
in sestavin v frakciji PM10; 
7.     
PM10 so delci v zraku, ki jih prepušča filter, določen v skladu s
standardom SIST EN 12341, s 50-odstotno neprepustnostjo za delce z
aerodinamičnim premerom 10 µm; 
8.     
policiklični aromatski ogljikovodiki so organske spojine, sestavljene
najmanj iz dveh povezanih aromatskih obročev, ki sta v celoti iz ogljika in
vodika; 
9.     
celotno plinasto živo srebro so hlapi elementarnega živega srebra (Hgº)
in reaktivno plinasto živo srebro, ki je oblika živega srebra, topnega v vodi,
z zadostnim parnim tlakom za obstoj v plinasti fazi; 
10.  
onesnaževala so arzen, kadmij, živo srebro, nikelj in policiklični
aromatski ogljikovodiki v zraku; 
11.  
aglomeracija je območje mestne občine, poseljeno z več kot 100.000
prebivalci.
II. CILJNE VREDNOSTI IN VREDNOSTI OCENJEVALNIH PRAGOV
3. člen
(ciljne vrednosti)
Ciljne vrednosti koncentracij arzena, kadmija, niklja in
benzo(a)pirena, ki je med policikličnimi aromatskimi ogljikovodiki kazalnik
tveganja obolevnosti za rakom, v zraku, so določene v prilogi 1, ki je sestavni
del te uredbe.
4. člen
(zgornji in spodnji ocenjevalni prag)
Zgornji in spodnji ocenjevalni prag za onesnaževala v zraku
sta določena v I. točki priloge 2 te uredbe.
III. STOPNJE ONESNAŽENOSTI IN IZVAJANJE UKREPOV
5. člen
(stopnje onesnaženosti)
(1) Za ocenjevanje onesnaženosti ter ohranjanje in
izboljševanje kakovosti zraka se ozemlje Republike Slovenije razvrsti na
območja, za katera se glede na dejansko stopnjo onesnaženosti zraka določita: 
-       
I. stopnja onesnaženosti zraka za aglomeracije in območja, na katerih
raven onesnaženosti enega ali več onesnaževal presega s to uredbo določene
ciljne vrednosti (v nadaljnjem besedilu: območje I. stopnje onesnaženosti); 
-       
II. stopnja onesnaženosti zraka za aglomeracije in območja, na katerih
je raven onesnaženosti vsakega od onesnaževal nižja od ciljnih vrednosti,
določenih s to uredbo (v nadaljnjem besedilu: območje II. stopnje
onesnaženosti). 
(2) Za območja iz prve alinee prejšnjega odstavka se določijo
tudi površina območja, na katerem prihaja do preseganja ciljnih vrednosti, in
viri, ki prispevajo k preseganju teh ciljnih vrednosti. 
(3) Razvrstitev območij iz prvega odstavka tega člena in
njihovo stopnjo onesnaženosti zaradi onesnaževal v zraku določi minister,
pristojen za varstvo okolja (v nadaljnjem besedilu: minister). 
(4) Razvrstitev območij in njihovo stopnjo onesnaženosti
zaradi onesnaževal v zraku minister preveri v skladu s postopkom, določenim v
II. točki priloge 2 te uredbe, in po potrebi spremeni najmanj vsakih 5 let,
prej pa, če se na območju spremenijo dejavnosti, ki lahko bistveno vplivajo na
raven onesnaženosti zraka z onesnaževali.
6. člen
(ukrepi na območjih onesnaženosti)
(1) Vlada Republike Slovenije (v nadaljnjem besedilu: vlada)
območje I. stopnje onesnaženosti določi kot degradirano okolje in na predlog
ministra določi program ukrepov za izboljšanje kakovosti zraka v skladu z
zakonom, ki ureja varstvo okolja. 
(2) Z ukrepi iz prejšnjega odstavka je treba predvsem
zagotoviti, da nov poseg v okolje ali rekonstrukcija objekta ali naprave na
območju degradiranega okolja ne povzroči povečanja onesnaženosti zraka z
onesnaževali, za katera so določene ciljne vrednosti po tej uredbi, in da viri,
ki prispevajo k preseganju teh ciljnih vrednosti, izpolnjujejo zahteve
najboljših razpoložljivih tehnik. 
(3) Na območju II. stopnje onesnaženosti je treba z
ustreznimi ukrepi za ohranjanje in izboljšanje kakovosti zraka ob upoštevanju
razumno visokih stroškov zagotoviti, da raven onesnaženosti z onesnaževali ni
večja od spodnjega ocenjevalnega praga. 
(4) Ukrepe iz prejšnjega odstavka sprejme vlada v operativnem
programu varstva okolja za področje varstva zraka.
IV. OCENJEVANJE ONESNAŽENOSTI
7. člen
(ocenjevanje kakovosti zraka)
(1) Kakovost zraka se glede na arzen, kadmij, nikelj in
benzo(a)piren ocenjuje na celotnem ozemlju Republike Slovenije. 
(2) Meritve kakovosti zraka so obvezne: 
-       
na območjih in aglomeracijah, na katerih je raven kakovosti zraka med
zgornjim in spodnjim ocenjevalnim pragom; 
-       
na drugih območjih in aglomeracijah, na katerih raven kakovosti zraka
presega zgornji ocenjevalni prag. 
(3) Na območjih in aglomeracijah iz prve alinee prejšnjega
odstavka, na katerih je raven kakovosti zraka v reprezentativnem obdobju med
zgornjim in spodnjim ocenjevalnim pragom, se za ocenjevanje ravni kakovosti
zraka lahko uporabita kombinacija meritev v skladu z II. točko priloge 2 te
uredbe, vključno z indikativnimi meritvami v skladu s predpisom, ki ureja
monitoring kakovosti zunanjega zraka. 
(4) Na območjih in aglomeracijah iz drugega odstavka tega
člena se za pridobitev ustreznih informacij o kakovosti zraka predpisane
meritve lahko dopolnijo z modeliranjem. 
(5) Na območjih in aglomeracijah, na katerih je raven
kakovosti zraka v reprezentativnem obdobju v skladu z II. točko priloge 2 te
uredbe nižja od spodnjega ocenjevalnega praga, se za ocenjevanje ravni
kakovosti zraka lahko uporabi modeliranje ali objektivne metode ocenjevanja.
8. člen
(izvajanje meritev)
Obvezne meritve kakovosti zraka se izvajajo na stalnih
vzorčevalnih mestih neprekinjeno ali občasno z naključnim vzorčenjem v skladu s
predpisom, ki ureja monitoring kakovosti zunanjega zraka, pri čemer je treba
upoštevati, da je število meritev dovolj veliko za ugotavljanje ravni kakovosti
zraka.
9. člen
(ocenjevanje onesnaženosti zraka z benzo(a)pirenom)
(1) Za oceno vpliva benzo(a)pirena na kakovost zraka se na
omejenem številu vzorčevalnih mest spremlja tudi druge policiklične aromatske
ogljikovodike, zlasti benzo(a)antracen, benzo(b)fluoranten, benzo(j)fluoranten,
benzo(k)fluoranten, indeno(1, 2, 3–cd)piren in dibenzo(a,h)antracen. 
(2) Vzorčevalna mesta za policiklične aromatske ogljikovodike
iz prejšnjega odstavka so ista kot za meritve benzo(a)pirena in se izberejo v
skladu z merili iz predpisa, ki ureja monitoring kakovosti zunanjega zraka,
tako, da je mogoče prepoznati geografske raznolikosti in dolgoročne trende.
10. člen
(indikativne meritve)
(1) Za indikativno merjenje koncentracije arzena, kadmija,
niklja, celotnega plinastega živega srebra, benzo(a)pirena in drugih
policikličnih aromatskih ogljikovodikov v zraku iz prejšnjega člena ter
celotnih usedlin arzena, kadmija, živega srebra, niklja, benzo(a)pirena in
drugih policikličnih aromatskih ogljikovodikov iz prejšnjega člena se ne glede
na raven onesnaženosti zraka v skladu s predpisom, ki ureja monitoring
kakovosti zunanjega zraka, v programu monitoringa kakovosti zunanjega zraka
določi vsaj eno vzorčevalno mesto. 
(2) Kot indikativne meritve se lahko izvajajo tudi meritve
trdnega in plinastega dvovalentnega živega srebra. 
(3) Vzorčevalno mesto iz prvega odstavka tega člena se izbere
v skladu z merili iz predpisa, ki ureja monitoring kakovosti zunanjega zraka,
tako, da je mogoče prepoznati geografske raznolikosti in dolgoročne trende. 
(4) Kadar se spremlja prekomejno onesnaževanje zraka na
velike razdalje, je treba spremljanje ravni onesnaženosti uskladiti s
strategijo spremljanja in evropskim merilnim programom za spremljanje
onesnaževanja zraka na velike razdalje (EMEP).
V. OBVEŠČANJE
11. člen
(obveščanje javnosti)
Podatki o koncentracijah onesnaževal, stopnji usedanja ter
ukrepih ohranjanja kakovosti zraka v zvezi z onesnaženostjo zraka z arzenom,
kadmijem, nikljem in policikličnimi aromatskimi ogljikovodiki na območjih, na
katerih je kakovost zraka dobra, ter izboljšanja kakovosti zraka, ko so ciljne
vrednosti presežene, so v skladu s predpisi, ki urejajo dostop do okoljskih
podatkov in informacij javnega značaja, dostopni javnosti, okoljskim
organizacijam, organizacijam potrošnikov ter organizacijam, ki zastopajo
interese občutljivih skupin prebivalstva, in organom za varovanje zdravja v
obliki razumljivih in izčrpnih informacij.
12. člen
(redno obveščanje komisije)
(1) Ministrstvo, pristojno za varstvo okolja (v nadaljnjem
besedilu: ministrstvo), najpozneje do 30. septembra v tekočem letu pošlje za
območja in aglomeracije, na katerih je bila katera koli od ciljnih vrednosti,
določenih s to uredbo, v preteklem letu presežena, Evropski komisiji naslednje
podatke: 
-       
seznam teh območij in aglomeracij, 
-       
območja, na katerih prihaja do preseganja, 
-       
oceno o vrednosti koncentracije onesnaževal, 
-       
razloge za preseganje in zlasti vse vire, ki prispevajo k preseganju, 
-       
informacije o prebivalstvu, ki je izpostavljeno takemu preseganju. 
(2) Poleg podatkov iz prejšnjega odstavka ministrstvo
Evropski komisiji pošlje tudi podatke o ukrepih, s katerimi Republika Slovenija
zagotavlja, da koncentracije onesnaževal ne bodo presegale s to uredbo
določenih ciljnih vrednosti.
VI. PREHODNE IN KONČNA DOLOČBA
13. člen
(rok za dosego ciljnih vrednosti)
Na območju I. stopnje onesnaženosti je treba z ukrepi za
izboljšanje kakovosti zraka zagotoviti, da ravni onesnaženosti do 31. decembra
2012 ne bodo več presegale ciljnih vrednosti iz priloge 1 te uredbe.
14. člen
(obveščanje komisije)
(1) Ministrstvo najpozneje do 15. februarja 2007 obvesti
Evropsko komisijo o metodah, ki jih je Republika Slovenija uporabila za
izdelavo predhodne ocene kakovosti zraka v skladu z zakonom, ki ureja varstvo
okolja. 
(2) Ministrstvo Evropski komisiji prvič pošlje podatke iz 12.
člena te uredbe za koledarsko leto 2008.
15. člen
(določitev območij in program ukrepov)
Minister določi območja onesnaženosti iz 5. člena te uredbe
in vladi predloži program ukrepov za izboljšanje kakovosti zraka iz 6. člena te
uredbe do 31. decembra 2007.
16. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije. 
Šifra: 00719-29/2006/5
Ljubljana, dne 18. maja 2006
EVA 2006-2511-0043
Vlada Republike Slovenije
Janez Janša l.r. 
Predsednik

Priloga
1: Ciljne vrednosti za arzen, kadmij, nikelj in benzo(a)piren
Priloga
2: Določitev zahtev za ocenjevanje koncentracij arzena, kadmija, niklja in
benzo(a)pirena