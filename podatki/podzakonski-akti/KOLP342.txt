I. SPLOŠNE DOLOČBE
1. člen
(namen kolektivne pogodbe)
Ta kolektivna pogodba (v nadaljnjem
besedilu: pogodba) ureja uveljavljanje pravic in obveznosti iz delovnih
razmerij policistov ter splošne pogoje za delovanje sindikata pri delodajalcu.
2. člen
(pomen izrazov)
Izrazi, uporabljeni v tej pogodbi,
pomenijo:
1.    
policisti in policistke (v nadaljnjem besedilu:
policist) so uniformirani in neuniformirani uslužbenci policije, ki imajo
pravico in dolžnost izvajati policijska pooblastila in so sklenili delovno
razmerje za določen ali nedoločen čas, s polnim ali krajšim delovnim časom;
2.    
družinski člani policista so zakonec,
zunajzakonski partner in partner iz registrirane istospolne partnerske
skupnosti v skladu s predpisi (v nadaljnjem besedilu: zakonec) ter otroci ali
posvojenci oziroma pastorki (v nadaljnjem besedilu: otroci) do polnoletnosti in
otroci, ki jih policist preživlja oziroma jih mora preživljati;
3.    
policijska družina je zakonska ali
zunajzakonska skupnost policista in policistke z najmanj enim mladoletnim
otrokom.
3. člen
(veljavnost pogodbe)
Pogodba velja za vse policiste, pri čemer
policist, ki je sklenil delovno razmerje s krajšim delovnim časom, uveljavlja
pravice sorazmerno času, za katerega ima sklenjeno delovno razmerje, razen če
zakon določa drugače.
1.    
Krajevna veljavnost: pogodba velja na območju
Republike Slovenije.
2.    
Osebna veljavnost: pogodba velja za vse
policiste.
3.    
Časovna veljavnost: pogodba se sklene za pet
let.
II. OBLIGACIJSKI DEL
4. člen
(pozitivna izvedbena dolžnost)
Pogodbeni strani si morata z vsemi
sredstvi, ki so jima na voljo, prizadevati za pravilno in dosledno izvajanje te
pogodbe ter spoštovanje vseh njenih določb.
5. člen
(negativna izvedbena dolžnost)
Pogodbeni strani morata opustiti vsako
dejanje, ki bi nasprotovalo izvajanju te pogodbe.
6. člen
(spremembe in dopolnitve pogodbe)
(1) Vsaka pogodbena
stran lahko kadar koli predlaga spremembe in dopolnitve veljavne pogodbe.
(2) Pogodbena stran, ki želi spremembe
in dopolnitve veljavne pogodbe, predloži nasprotni strani svoj pisni
obrazloženi predlog.
(3) Nasprotna stran se mora do
predloga pisno opredeliti v 60 dneh po prejemu.
(4) Če nasprotna stran predloga ne
sprejme oziroma se do njega ne opredeli v 60 dneh, lahko predlagatelj uvede
postopek posredovanja.
7. člen
(podaljšanje pogodbe)
Veljavnost pogodbe se podaljša za nadaljnja
tri leta, če nobena pogodbena stran pogodbe s priporočenim pismom ne odpove v
najmanj šestih mesecih pred iztekom veljavnosti pogodbe.
8. člen
(pobuda za sklenitev nove pogodbe)
(1) Postopek za
sklenitev nove pogodbe se začne na pisno pobudo katere koli strani vsaj tri
mesece pred iztekom veljavnosti pogodbe.
(2) Do pisne pobude se mora nasprotna
stran opredeliti v 60 dneh po prejemu.
9. člen
(pogajanja)
(1) Pogajanja za sklenitev
nove pogodbe oziroma spremembe in dopolnitve veljavne pogodbe se začnejo v roku
30 dni po tem, ko ena stran predloži drugi predlog nove pogodbe oziroma
predlog sprememb in dopolnitev veljavne pogodbe.
(2) Šteje se, da pogajanja niso
uspela, če druga stran pisno izjavi, da zavrača pogajanja, ali če ena od strani
pisno izjavi, da odstopa od pogajanj.
10. člen
(reševanje nesoglasij oziroma sporov)
Nesoglasja oziroma spore med pogodbenima
stranema, ki jih ni bilo mogoče rešiti s pogajanji, strani odpravljata oziroma
rešujeta s posredovanjem ali v arbitražnem postopku.
11. člen
(postopek posredovanja)
(1) Postopek
posredovanja je uveden, ko ena od pogodbenih strani vloži predlog za
posredovanje drugi pogodbeni strani.
(2) Predlagatelj posredovanja v
predlogu za posredovanje predlaga neodvisnega strokovnjaka posrednika. Druga
pogodbena stran odgovori na predlog. Če druga pogodbena stran v roku 30 dni od
prejema predloga ne odgovori na predlog ali ne soglaša s predlaganim
strokovnjakom, se šteje, da postopek ni bil uspešen.
(3) Šteje se, da postopek ni bil
uspešen tudi, kadar pogodbeni strani v roku 60 dni od uvedbe postopka ne
uskladita stališč do vprašanja, zaradi katerega teče postopek.
(4) Postopek posredovanja se konča s
pisnim sporazumom, ki se objavi v Uradnem listu Republike Slovenije.
12. člen
(arbitražni postopek)
(1) Če postopek
posredovanja o vprašanju, ki je urejeno s to pogodbo, ni bil uveden ali
uspešen, o vprašanju odloča arbitražna komisija. Postopek pred arbitražno
komisijo lahko sproži vsaka pogodbena stran.
(2) Katera koli pogodbena stran lahko
sproži postopek pred arbitražno komisijo tudi v primeru kršitve pravic
zaposlenih ali kršitev določb te pogodbe. Postopek reševanja sporov v
arbitražnem postopku v takem primeru ni obvezen.
(3) Za odločanje o posamezni zadevi se
imenuje arbitražna komisija. V arbitražno komisijo vsaka pogodbena stran
imenuje po enega člana in njegovega namestnika, predsednika in njegovega
namestnika pa določita pogodbeni strani sporazumno.
(4) Če arbitri niso imenovani v 30
dneh oziroma arbitraža ne odloči v roku 90 dni od uvedbe arbitražnega postopka,
lahko vsaka stran sproži kolektivni spor pred pristojnim sodiščem.
(5) V postopku pred arbitražo se
smiselno uporabljajo določbe, ki veljajo za kolektivne delovne spore po zakonu,
ki ureja delovna in socialna sodišča.
(6) Arbitražna odločba se objavi v
Uradnem listu Republike Slovenije.
13. člen
(komisija za razlago kolektivne pogodbe)
(1) Pogodbeni strani
sporazumno imenujeta petčlansko komisijo za razlago kolektivne pogodbe, pri
čemer vsaka stran imenuje po dva člana komisije, s soglasjem pa pogodbeni
strani imenujeta predsednika komisije. Komisija se konstituira najpozneje v
dveh mesecih po začetku veljavnosti te pogodbe.
(2) Komisija mora podpisnikom pogodbe
odgovoriti v tridesetih dneh od prejema njihove zahteve.
(3) Razlage komisije so obvezen način
uporabe določb kolektivne pogodbe in se objavijo v Uradnem listu Republike
Slovenije.
14. člen
(prenehanje veljavnosti pogodbe)
(1) Pogodba preneha
veljati s sporazumom obeh pogodbenih strani, s potekom časa, za katerega je
bila sklenjena, ali z odpovedjo, kot določa 7. člen te pogodbe.
(2) Sporazum iz prejšnjega odstavka se
objavi v Uradnem listu Republike Slovenije.
III. NORMATIVNI DEL
15. člen
(opravljanje policijskih nalog zunaj
delovnega časa)
Ko mora policist skladno z zakonom, ki
ureja pooblastila policije, v svojem prostem času preprečiti nezakonita dejanja
ter ukrepati in uporabiti z zakonom določena pooblastila in če je zaradi
nezakonitega dejanja ali zaradi splošne nevarnosti neposredno ogroženo
življenje, osebna varnost ali premoženje ljudi, se mu čas opravljanja nalog
šteje kot delo preko polnega delovnega časa, razen v primerih, ko nima
izpolnjene redne delovne mesečne obveznosti – v tem primeru se mu ta čas šteje v
redno delovno obveznost.
15.a člen
(delovni čas v policiji)
V efektivni delovni čas se poleg časa,
določenega s predpisi, ki urejajo delovni čas javnih uslužbencev, šteje tudi: 
-      
čas, ko policist skladno z zakonom, ki ureja
pooblastila policije, v svojem prostem času ukrepa in uporabi z zakonom
določena pooblastila, 
-      
čas, ko policist sodeluje v strokovnih organih,
komisijah in usposabljanjih, ki jih organizira ali na katera ga napoti
delodajalec, ter čas, ko je policist v zvezi z opravljanjem delovnih nalog vabljen
pred sodne in upravne organe ter gospodarske subjekte, 
-      
čas napotitve na delo ob začetku dela in čas odprave z
dela.
16. člen
(organizacija in razporejanje delovnega
časa)
(1) Za organizacijo in razporejanje
delovnega časa policistov se uporabljajo splošni predpisi in kolektivne
pogodbe, če s to pogodbo ni določeno drugače. 
(2) Delovni čas, ki se razporeja z
razporedom dela, se določi tako, da se določi začetek in konec dnevne delovne
obveze. 
(3) Policist, ki delo opravlja po razporedu
dela ali v izmenah, ima pravico do seznanitve z razporedom dela najmanj sedem
dni vnaprej. 
(4) Razpored dela oziroma izmena se lahko
izjemoma spremeni najmanj v 24 urah pred nastopom dela zaradi nepredvidenih
dogodkov. V takem primeru se šteje, da gre za delo po posebnem razporedu. Če se
razpored dela oziroma izmena spremeni v manj kot 24 urah pred nastopom dela, se
tako delo šteje kot delo preko polnega delovnega časa. 
(5) Pri neenakomerni razporeditvi in
začasni prerazporeditvi delovnega časa se upošteva polni delovni čas kot
povprečna delovna obveznost v obdobju, ki ne sme biti daljše od štirih mesecev,
s pisnim soglasjem policista pa se lahko upošteva polni delovni čas kot
povprečna delovna obveznost v obdobju, ki ne sme biti daljše od šest mesecev (v
nadaljnjem besedilu: referenčno obdobje). Pisno soglasje policista velja do
njegovega pisnega preklica, preklic pa se upošteva od začetka naslednjega
koledarskega leta dalje. 
(6) Posamezno referenčno obdobje se začne
1. januarja, 1. maja in 1. septembra v koledarskem letu, konča pa 30. aprila,
31. avgusta in 31. decembra v koledarskem letu. Če policist da pisno soglasje
iz prejšnjega odstavka, se referenčno obdobje začne 1. januarja in 1. julija v
koledarskem letu, konča pa 30. junija in 31. decembra v koledarskem letu.
(7) Policist, ki
dela v neenakomernem ali deljenem delovnem času, opravlja delo v izmenah ali
dela več kot pet dni v tednu, ima pravico do najmanj enega prostega vikenda na
mesec. Prosti vikend pomeni prosto soboto od 00.00 in nedeljo do 24.00. 
(8) Za izmeno se
šteje delo po razporedu dela, ko se delo izmenoma opravlja v dopoldanskem,
popoldanskem ali nočnem času, ne glede na vzorec zaporedja. Za izmeno se ne
šteje delo, opravljeno med 6.00 in 14.00 uro.
(9) Če je bilo policistu, ki ima
neenakomerno razporejen delovni čas oziroma začasno prerazporejen delovni čas,
v posameznem referenčnem obdobju odrejeno delo preko povprečne delovne
obveznosti v tem obdobju, se mu ne glede na dnevno, tedensko ali mesečno
omejitev dela preko polnega delovnega časa ta presežek šteje kot delo prek
polnega delovnega časa. 
(10) Ne glede na prejšnji odstavek se
policist in neposredni vodja lahko v 10 dneh po poteku referenčnega obdobja
pisno dogovorita, da policist v dveh mesecih po poteku referenčnega obdobja
izkoristi presežek ur iz prejšnjega odstavka. V tem primeru se za presežek ur
izplača dodatek za delo prek polnega delovnega časa. 
(11) Policistu, ki ima neenakomerno
razporejen delovni čas oziroma začasno prerazporejen delovni čas, se iz
prejšnjega referenčnega obdobja v novo referenčno obdobje lahko izjemoma
prenese primanjkljaj največ 12 ur, vendar ne v dveh referenčnih obdobjih
zaporedoma. Ne glede na navedeno omejitev lahko policist neposrednemu vodji
pisno predlaga, da prenese v novo referenčno obdobje primanjkljaj največ 12 ur,
če je nastal v zadnjem tednu referenčnega obdobja. Policistu, ki je prenesel
primanjkljaj ur v naslednje referenčno obdobje, se v tem referenčnem obdobju
poveča delovna obveznost za število ur prenesenega primanjkljaja. 
(12) Za policiste, ki se sredi referenčnega
obdobja zaposlijo ali premestijo na delovna mesta, na katerih se delo opravlja
v neenakomerno razporejenem delovnem času oziroma začasno prerazporejenem
delovnem času, se prvo referenčno obdobje dela v neenakomernem delovnem času skrajša
in konča na datum zaključka referenčnega obdobja iz šestega odstavka tega
člena. 
(13) V primeru neenakomerne razporeditve in
začasne prerazporeditve delovnega časa polni delovni čas posameznega tedna ne
sme preseči 52 ur in ne sme biti krajši od 24 ur. Ob upoštevanju odrejenega
dela preko polnega delovnega časa, kot to ureja 72. člen Zakona o
organiziranosti in delu v policiji (Uradni list RS, št. 15/13 in 11/14),
delovni čas posameznega tedna ne sme preseči 56 ur. 
(14) Ne glede na prejšnji odstavek lahko
policist neposrednemu vodji pisno predlaga drugačno tedensko razporeditev
delovnega časa, tako da se upošteva samo določba, da delovni čas posameznega
tedna ne sme presegati 56 ur. Drugačna tedenska razporeditev delovnega časa
velja do policistovega pisnega preklica predloga, preklic pa se upošteva od
začetka naslednjega referenčnega obdobja dalje.
17. člen
(pripravljenost za delo)
(1) Pripravljenost za
delo je poseben delovni pogoj, zaradi katerega mora biti policist, ki mu je
pripravljenost za delo odrejena, v svojem prostem času v pripravljenosti za
delo v kraju bivanja ali kraju od koder mu je zagotovljen čas prihoda na delo v
1 uri.
(2) Pripravljenost za delo se
policistom odreja v skladu z operativnimi potrebami posameznih enot policije.
(3) Pripravljenost za delo pomeni, da
je policist dosegljiv po telefonu ali drugih sredstvih za potrebe prihoda na
delovno mesto ali kraj, kjer je treba opraviti določeno nalogo.
(4) Policist, ki je v času
pripravljenosti za delo poklican na delo, se mora v najkrajšem možnem času
zglasiti na delovnem mestu ali kraju, kjer je treba opraviti določeno nalogo.
(5) Pripravljenost za delo se ne šteje
v delovni čas.
(6) Čas, ko policist v pripravljenosti
opravlja naloge po komunikacijskih sredstvih, se šteje v delovni čas, če
opravljanje nalog traja skupaj najmanj eno uro. Dejanski čas opravljanja nalog
po komunikacijskih sredstvih se vpisuje v evidenco delovnega časa. Po
zaključeni pripravljenosti se ugotovi čas dejansko opravljenega dela.
17.a člen
(odrejanje pripravljenosti)
(1) Policist ima pravico do seznanitve s
pripravljenostjo za najmanj sedem dni vnaprej po razporedu dela. 
(2) Če število opravljenih ur rednega dela
in ur, opravljenih v času pripravljenosti, presega število ur policistove
mesečne delovne obveznosti, se razlika ur šteje kot delo prek polnega delovnega
časa. 
(3) Delo, opravljeno v času pripravljenosti
na dan, ko je policist že opravil dnevno delovno obveznost na podlagi razporeda
dela, se šteje kot delo po posebnem razporedu. 
(4) Ne glede na prejšnji odstavek se ure,
opravljene v času pripravljenosti, ki so odrejene na podlagi 73. člena Zakona o
organiziranosti in delu v policiji za dokončanje začete naloge, štejejo kot
delo preko polnega časa. 
(5) Pripravljenost se lahko odredi tudi
najmanj 24 ur pred njenim začetkom, pri čemer se opravljene ure štejejo kot
delo po posebnem razporedu. Izjemoma se lahko pripravljenost odredi tudi v manj
kot 24 urah pred začetkom, pri čemer se opravljene ure štejejo kot delo prek
polnega delovnega časa.
18. člen
(odmor med delom)
(1) Delodajalec oziroma
nadrejeni mora omogočiti policistom izrabo odmora med delovnim časom v skladu s
splošnimi predpisi.
(2) Policistom nadzornikom državne
meje, ki naloge varovanja državne meje opravljajo peš na terenu v neugodnih
vremenskih razmerah (mraz, dež, sneg itd.), nadrejeni omogoči primerno izrabo
odmora med delovnim časom.
(3) Predstojnik oziroma nadrejeni
lahko policistu določi čas izrabe odmora med delovnim časom.
(4) Kadar delodajalec oziroma
nadrejeni policistu določi čas izrabe odmora med delovnim časom, policist pa
zaradi nujnih potreb delovnega procesa v določenem času ne more koristiti
odmora med delom, lahko policist sam izbere čas izrabe odmora med delom v
tistem času, ko je delovni proces najmanj moten, vendar ne na začetku ali koncu
delovnega časa.
(5) Kadar delodajalec oziroma
nadrejeni policistu ne določi časa izrabe odmora med delovnim časom, lahko
policist ob upoštevanju splošnih predpisov sam izbere čas izrabe odmora med
delom, vendar ne na začetku ali koncu delovnega časa.
(6) V izjemnih primerih, ko zaradi izvedbe
posamične naloge policist v okviru rednega delovnega časa ne more koristiti
pravice do odmora, se mu v okviru možnosti na njegovo zahtevo omogoči ustrezno
zamenjavo za čas odmora.
19. člen
(omejitve pri začasni premestitvi in
napotitvi)
(1) Če je kraj opravljanja dela v primeru
premestitve ali napotitve od dotedanjega kraja opravljanja dela oddaljen več
kot 30 km, policista ni mogoče začasno premestiti ali napotiti brez njegovega
soglasja v enoto v naslednjih primerih:
1.    
če je samohranilec z otrokom, starim do 7 let,
ali v primeru enostarševske družine z otrokom, starim do 7 let,
2.    
če je starejši od 55 let (moški) oziroma 50 let
(ženska),
3.    
če neguje težje duševno ali telesno prizadetega
družinskega člana.
(2) Določbe prvega odstavka tega člena
veljajo tudi za enega od roditeljev policijske družine z otrokom, starim do 7
let.
19.a člen
(letni dopust za posebne pogoje dela)
(1) Letni dopust, ki pripada policistom
skladno s predpisi, ki urejajo merila in kriterije ter število dni letnega
dopusta za javne uslužbence v državni upravi, se v skladu s to kolektivno
pogodbo poveča za delo v posebnih pogojih dela, in sicer: 
a.   policistom, ki so pri izvajanju posebno zahtevnih nalog na delovnih
mestih, za opravljanje katerih se zahtevajo posebna znanja in spretnosti in so
določena v aktu o organizaciji in sistemizaciji, izpostavljeni večjim
obremenitvam in nevarnostim: 
-    
4 dni policistom, ki več kot 9 mesecev v letu
opravljajo delo na specifičnih delovnih mestih, 
-    
2 dni policistom, ki več kot 6 mesecev v letu
opravljajo delo na specifičnih delovnih mestih; 
b.   policistom, ki opravljajo delo v manj ugodnem delovnem času
(neenakomerno razporejen delovni čas, delo v izmenah, delo ob sobotah,
nedeljah, praznikih ali drugih dela prostih dnevih, delo prek polnega delovnega
časa, popoldansko ali nočno delo in delo v deljenem delovnem času): 
-    
2 dni policistom, ki več kot polovico polnega
letnega delovnega časa opravljajo delo v manj ugodnem delovnem času, 
-    
1 dan policistom, ki več kot tretjino polnega
letnega delovnega časa opravljajo delo v manj ugodnem delovnem času; 
c.   1 dan policistom, ki se štejejo kot nočni delavci; 
d.   policistom, ki delajo preko polnega delovnega časa v izjemnih in
nujnih primerih, skladno z zakonom, ki ureja organiziranost policije: 
-    
2 dni policistom, ki so najmanj tridesetkrat v
letu opravljali delo preko polnega delovnega časa v izjemnih in nujnih
primerih, 
-    
1 dan policistom, ki so najmanj osemnajstkrat v
letu opravljali delo preko polnega delovnega časa v izjemnih in nujnih
primerih; 
e.   policistom, ki neposredno izvajajo posebno nevarne naloge z
najvišjo stopnjo ogroženosti življenja: 
-    6 dni policistom, ki več kot 6 mesecev v letu opravljajo delo v
Specialni enoti, 
-    3 dni policistom, ki več kot 3 mesece v letu opravljajo delo v
Specialni enoti, 
-    2 dni policistom, ki več kot 200 ur v letu opravljajo delo v
Posebni policijski enoti, 
-    1 dan policistom, ki več kot 100 ur v letu opravljajo delo v
Posebni policijski enoti, 
-    
1 dan policistom, ki so več kot petkrat letno
opravljali posebno nevarne naloge z najvišjo stopnjo ogroženosti življenja
neposredno skupaj s Specialno enoto ali Posebno policijsko enoto; 
f.    policistom, ki pretežni del polnega letnega delovnega časa
opravljajo delo v drugih pogojih dela oziroma nevarnostih, povezanih z
opravljanjem dela: 
-    
1 dan policistom, ki opravljajo delo na
prostem, v neugodnih in spremenljivih klimatskih razmerah, hrupu ali prahu, 
-    
1 dan policistom, ki opravljajo delo pri umetni
razsvetljavi oziroma z večjimi vidnimi zahtevami oziroma v umetno zračenih
prostorih, 
-    
1 dan policistom, ki opravljajo delo z večjimi
fizičnimi obremenitvami, pogosto delo v prisilnem položaju, delo na višini ali
v globini ali delo na delovnih mestih s predpisanimi osebnimi zaščitnimi
sredstvi, 
-    
1 dan policistom, ki opravljajo delo na
električnih inštalacijah in opremi pod električno napetostjo ali v povezavi z
njimi in v njihovi bližini oziroma so izpostavljeni elektromagnetnemu
valovanju, 
-    
1 dan policistom, ki pri svojem delu
uporabljajo nevarne kemikalije ali snovi ali je njihovo zdravje izpostavljeno
nevarnim kemikalijam ali snovem oziroma obstaja nevarnost okužbe pri delu, 
-    
1 dan policistom, ki opravljajo delo,
izpostavljeno večjim psihosocialnim tveganjem in večjim psihičnim obremenitvam;
g.   policistom, ki opravljajo naloge pod posebnimi obremenitvami: 
-    
5 dni policistom, ki so več kot polovico
polnega letnega delovnega časa razporejeni na delovnih mestih, na katerih tudi
dejansko opravljajo operativno delo potapljačev, 
-    
3 dni policistom, ki so več kot polovico polnega
letnega delovnega časa člani posadke policijskih zrakoplovov, 
-    
1 dan policistom, ki več kot desetkrat ob
svojem rednem delu izvajajo še naloge psihološke podpore, 
-    
1 dan policistom, kriminalističnim tehnikom, ki
izvajajo forenzične postopke z umrlimi; 
h.   policistom, ki opravljajo delo pod vplivom ionizirajočih sevanj: 
-    
5 dni policistom, ki so po predpisih o varstvu
pred ionizirajočimi sevanji in jedrski varnosti kot poklicno izpostavljene
osebe razvrščeni v kategorijo A, 
-    
3 dni policistom, ki so po predpisih o varstvu
pred ionizirajočimi sevanji in jedrski varnosti kot poklicno izpostavljene
osebe razvrščeni v kategorijo B, in opravljajo nadzorovano delo s prenosnimi
rentgenskimi aparati, 
-    
2 dni policistom, ki so po predpisih o varstvu
pred ionizirajočimi sevanji in jedrski varnosti kot poklicno izpostavljene
osebe razvrščeni v kategorijo B, in opravljajo nadzorovano delo s pretočnimi
rentgenskimi aparati, 
-    
1 dan policistom, ki po predpisih o varstvu
pred ionizirajočimi sevanji in jedrski varnosti niso razvrščeni kot poklicno
izpostavljene osebe in uporabljajo pretočne rentgenske aparate, pri katerih se
izvaja dozimetrija delovnih mest in letna izpostavljenost sevanju ne preseže
predpisane vrednosti mejne efektivne doze in mejnih ekvivalentnih doz za kategorijo
B; 
i.    policistom, ki opravljajo delo z eksplozivi: 
-    
5 dni policistom, ki delajo z eksplozivi,
vključno z deaktivacijo, razminiranjem, uničevanjem in zasegom, 
-    
2 dni policistom, ki delajo z eksplozivi,
vključno z odkrivanjem in zasegom, 
-    
1 dan policistom, ki opravljajo pomožna dela z
eksplozivi. 
(2) Policistu se letni dopust zaradi
pogojev dela iz točk b in f prejšnjega odstavka poveča skupno za največ 3 dni,
zaradi pogojev dela iz točk h in i prejšnjega odstavka pa skupno za največ 5
dni. Policistom, ki po predpisih o varstvu pred ionizirajočimi sevanji in
jedrski varnosti niso razvrščeni kot poklicno izpostavljene osebe in
uporabljajo opremo z virom ionizirajočega sevanja, pri katerem se ne izvaja
dozimetrija in pri redni uporabi naprave ne more priti do izpostavljenosti
sevanju, se dopust zaradi pogojev dela iz točke h ne poveča. 
(3) Pri določitvi dodatnega števila dni
letnega dopusta zaradi pogojev dela iz tega člena se upoštevajo podatki o
delovnem mestu oziroma razporeditvi v enoto in podatki o opravljenem delu v
posebnih delovnih pogojih oziroma delovnem času v preteklem letu.
19.b člen
(določitev letnega dopusta)
Za določitev letnega dopusta za policiste
se še naprej uporablja Zakon o delavcih v državnih organih (Uradni list RS, št.
15/90, 5/91, 18/91, 22/91, 2/91-I, 4/93, 18/94 – ZRPJZ, 41/94, 70/97, 87/97 –
ZPSDP, 38/99 in 56/02 – ZJU), razen prve alineje prvega odstavka 38. člena in
drugega odstavka 38. člena zakona.
20. člen
(izraba letnega dopusta)
(1) Policist ima pravico
do izrabe letnega dopusta v enkratnem neprekinjenem trajanju najmanj dveh
tednov.
(2) Policist, ki konča pet ali več dni
trajajoči letni dopust na petek, ima pravico tudi do proste sobote in nedelje.
(3) Policisti, ki so starši
šoloobveznih otrok, imajo pravico izrabiti najmanj deset dni letnega dopusta v
času šolskih počitnic.
(4) Policista, ki sta člana policijske
družine, imata pravico do izrabe letnega dopusta iz prejšnjega odstavka tega
člena v istem času.
(5) Policist ima pravico do izrabe
dveh dni letnega dopusta, ki ju sam določi, ne glede na potrebe delovnega
procesa. V tem primeru mora policist obvestiti delodajalca najmanj tri dni pred
načrtovano izrabo.
(6) Policist, ki je bil napoten na
delo v tujino za najmanj šest mesecev, lahko izrabi letni dopust do konca
naslednjega koledarskega leta.
(7) Policist, ki je bil odsoten z dela
več kot šest mesecev zaradi poškodbe pri delu ali poklicne bolezni, lahko
izrabi preostanek letnega dopusta do 30. junija naslednjega koledarskega
leta.
21. člen
(obveščanje o poteku pogodbe o zaposlitvi
za določen čas)
Delodajalec mora policista obvestiti o
namenu podaljšanja ali nepodaljšanja pogodbe o zaposlitvi za določen čas
najmanj tri mesece pred potekom pogodbe o zaposlitvi.
22. člen
(nezgodno zavarovanje)
Predstojnik policiste, ki opravljajo
operativno delo ali drugo nevarno delo, nezgodno zavaruje med opravljanjem dela
za primer nesreče pri delu po ustrezni zavarovalni polici o kolektivnem
nezgodnem zavarovanju za primer nesreče pri delu, katere posledica je smrt,
trajna izguba splošne delovne zmožnosti ali izguba začasne delovne zmožnosti,
ki vsebuje tudi primerno dnevno odškodnino.
22.a člen
(usposabljanje, izpopolnjevanje in
izobraževanje)
(1) Policisti imajo pravico in dolžnost do
stalnega strokovnega usposabljanja, izpopolnjevanja in izobraževanja. 
(2) Policistom se v okviru letnega programa
usposabljanja in izpopolnjevanja letno omogoči teoretično ali praktično
usposabljanje oziroma izpopolnjevanje z njihovega delovnega področja v trajanju
najmanj 24 ur na stroške delodajalca. 
(3) Policija, zaradi specifičnih
obremenitev za policiste predvidi starosti prilagojen način usposabljanj in
izpopolnjevanj. 
(4) Policistom, ki pri svojem delu
potrebujejo dodatna specialistična znanja s svojega delovnega področja, in je
usposabljanje ali izpopolnjevanje v interesu delodajalca, delodajalec v okviru
sredstev, ki so na razpolago, omogoči takšno specialistično usposabljanje
oziroma izpopolnjevanje v trajanju najmanj 24 ur na leto. Interes delodajalca
za udeležbo policista na specialističnem usposabljanju iz prejšnjega stavka
presoja pristojna služba delodajalca na podlagi vloge policista oziroma
delodajalca. Stroški usposabljanja ali izpopolnjevanja (kot so npr. kotizacija,
potni stroški, stroški nočitve) iz tega odstavka lahko bremenijo delodajalca. 
(5) Policistu, ki se izobražuje v lastnem
interesu, je delodajalec dolžan omogočiti izpolnjevanje obveznosti v okviru
izobraževanja, če delavčeva odsotnost bistveno ne moti delovnega procesa.
Policist je dolžan nadrejenega o odsotnosti obvestiti najmanj deset dni pred
obveznostjo.
22.b člen
(medsebojno obveščanje in skupno
posvetovanje o varstvu in zdravju pri delu)
(1) Za varnost in zdravje pri delu se
uporabljajo splošni in posebni predpisi ter načela varnosti in zdravja pri
delu. 
(2) Delodajalec in delavski zaupnik za
varnost in zdravje pri delu ter predstavniki reprezentativnih sindikatov v
policiji se morajo o vprašanjih varnosti in zdravja pri delu medsebojno
obveščati, skupno posvetovati ter soodločati v skladu s splošnimi predpisi o
varnosti in zdravju pri delu.
22.c člen
(posebno starševsko varstvo)
(1) V skladu z določbami zakona, ki ureja
delovna razmerja, ima policist ob pogojih, ki zakonsko urejajo varstvo delavca
v času nosečnosti in starševstva v zvezi z nočnim in nadurnim delom, tudi
pravico do posebnega starševskega varstva. 
(2) Posebno starševsko varstvo poleg pravic
iz zakona, ki ureja delovna razmerja, ki se nanašajo na nadurno in nočno delo
ter delo v neenakomerno razporejenem delovnem času, obsega tudi pravico do dela
samo v dopoldanskem času. 
(3) Staršu, ki uživa posebno starševsko
varstvo, se sme odrediti delo samo do 15.30 ure, če starš pisno ne soglaša z
drugačno odreditvijo dela. Soglasje traja neprekinjeno najmanj tri mesece, če
se nadrejeni in policist ne dogovorita drugače. 
(4) Pravica iz tega člena velja tudi za
starša, ki uživa posebno starševsko varstvo, ki živi sam z otrokom, starim do
sedem let, in skrbi za njegovo vzgojo in varstvo. 
(5) Če sta oba starša, ki uživata posebno
starševsko varstvo, ki živita z otrokom in skrbita za njegovo vzgojo in
varstvo, zaposlena v policiji, lahko pravico iz tretjega odstavka tega člena
uveljavlja le eden izmed staršev.
22.č člen
(karierni sistem)
(1) Karierni sistem v policiji so med seboj
povezani podsistemi načrtovanja kariere, izobraževanja, izpopolnjevanja in
usposabljanja, letnega ocenjevanja ter napredovanja, premeščanja na zahtevnejše
delovno mesto in ugotavljanja sposobnosti ali nesposobnosti policistov na sistemiziranih
delovnih mestih. 
(2) Policistu se zagotavljajo pogoji za
razvoj njegove kariere v policiji v okviru kariernega sistema v policiji. 
(3) Generalni direktor policije v
sodelovanju z reprezentativnimi sindikati ter v skladu z določbami te pogodbe
podrobneje določi priporočila za delovanje kariernega sistema v policiji.
Karierni sistem v policiji je zasnovan tako, da v skladu z možnostmi in
interesi policije, poleg zahtev delovnega procesa, zadovoljuje tudi motive,
interese in razvojne potrebe policistov. 
(4) Za izvajanje kariernega sistema v
policiji so dolžni skrbeti vsi vodje notranje organizacijskih enot in
komandirji policijskih postaj.
22.d člen
(seznanitev s prostimi delovnimi mesti)
Če je v isti notranji organizacijski enoti
(v nadaljnjem besedilu: NOE) prvega nivoja generalne policijske uprave (v
nadaljnjem besedilu: GPU), na policijski upravi ali policijski postaji prosto
delovno mesto, ki se bo zasedlo, se na oglasni deski enote opravi notranja
seznanitev o tem prostem delovnem mestu, na katero se lahko prijavijo
zainteresirani policisti v roku osmih dni po objavi. Vodja enote s predlogom
kandidata za zasedbo prostega delovnega mesta seznani vse prijavljene
kandidate.
III. a ZAGOTAVLJANJE POGOJEV ZA SINDIKALNO DELO
22.e člen
(sodelovanje s sindikatom)
Delodajalec se zavezuje, da bo na pobudo
reprezentativnega sindikata (v nadaljnjem besedilu: sindikat) na vseh nivojih
posebej obravnaval in v okviru možnosti tvorno sodeloval pri razreševanju
problematike pogojev dela in življenja ter pravic zaposlenih, s katero se pri
delu in izven dela zaposleni srečujejo, če je povezana z organizacijo delovnega
procesa oziroma z delovnim razmerjem pri delodajalcu.
22.f člen
(pridobitev mnenja sindikata)
(1) Delodajalec pridobi mnenje oziroma
stališče sindikata, če gre za izdajo splošnega akta, s katerim se urejajo
pravice in obveznosti iz delovnega razmerja, delovni pogoji, zdravstveno
varstvo in varstvo pri delu. 
(2) Delodajalec naslovi zahtevo za mnenje
sindikatu, ki je dolžan poslati mnenje oziroma stališče v roku, določenem v
zahtevi. Rok ne sme biti krajši od osem dni in ne daljši od petnajst dni od
prejema zahteve za podajo mnenja. 
(3) Če je bila odločitev sprejeta v
nasprotju s prvim in drugim odstavkom tega člena, jo je dolžan delodajalec na
zahtevo sindikata v roku treh dni ponovno pretehtati – proučiti in o svoji
odločitvi v tem roku pisno obvestiti sindikat. 
(4) Za sodelovanje s sindikatom lahko
minister ali generalni direktor policije določi enega ali več pooblaščencev.
22.g člen
(sindikalni zaupnik)
(1) Sindikalni zaupnik je pooblaščenec
sindikata v odnosih z delodajalcem za uresničevanje sindikalnega varstva pravic
in interesov delavcev. Vsa dejanja in ravnanja, ki jih sindikalni zaupnik
opravi za sindikat v odnosih do ministrstva oziroma policije, se štejejo kot
akti delovanja sindikata. 
(2) Minister, generalni direktor policije
oziroma njuni pooblaščenci, direktor policijske uprave (v nadaljnjem besedilu:
PU), vodje NOE in NOE GPU in komandirji policijskih postaj, komunicirajo s
sindikatom preko sindikalnih zaupnikov. 
(3) Sindikat je dolžan ministru,
generalnemu direktorju policije oziroma njunim pooblaščencem ter direktorjem PU
posredovati seznam sindikalnih zaupnikov najkasneje do 31. januarja tekočega
leta, o morebitnih spremembah seznama pa jih je dolžan obvestiti najkasneje v
15 dneh po spremembi.
22.h člen
(kategorije sindikalnih zaupnikov)
Sindikalni zaupniki, ki uživajo varstvo iz
22.k člena te pogodbe, so: 
-      
predsedniki in podpredsedniki sindikata,
generalni sekretarji oziroma sekretarji sindikata in voljeni člani izvršnih
odborov in upravnih odborov, za raven sindikata in vseh njegovih
organizacijskih oblik; 
-      
regionalni sindikalni zaupniki. Regionalni
sindikalni zaupniki so regionalni predstavniki in njihovi namestniki,
predsedniki, podpredsedniki, sekretarji in voljeni člani organov območnih
policijskih sindikatov, za raven delovanja območnih policijskih sindikatov in
sindikalni zaupniki za delovanje v sindikalni skupini.
22.i člen
(vabljenje in pogovor)
(1) Delodajalec enkrat mesečno oziroma po
dogovoru povabi predsednika sindikata oziroma predsednika območnega sindikata
in regionalnega predstavnika sindikata na pogovor, zaradi skupne proučitve
stanja na področju varstva pravic delavcev pri delodajalcu in dogovora o
potrebnih ukrepih. 
(2) Če predstavnik sindikata v nasprotju s
prejšnjim odstavkom ni povabljen na pogovor, ima pravico sam predlagati
pogovor, delodajalec pa ga je dolžan sprejeti najkasneje v treh delovnih dneh. 
(3) Predsednik sindikata oziroma predsednik
območnega sindikata oziroma regionalni predstavnik sindikata lahko za udeležbo
na pogovoru izjemoma pisno pooblasti podpredsednika, sekretarja ali drugega
člana sindikata.
22.j člen
(pogoji za opravljanje sindikalne
dejavnosti)
(1) Delodajalec zagotovi sindikalnemu zaupniku
potrebne pogoje za učinkovito opravljanje sindikalnih dejavnosti, s katerimi se
varujejo pravice in interesi delavcev. 
(2) Pri tem ima sindikalni zaupnik pravico:
-      
dobiti na razpolago podatke, potrebne za
učinkovito izvajanje sindikalnega varstva pravic delavcev; 
-      
v dogovoru z ministrom, generalnim direktorjem
policije oziroma direktorjem policijske uprave sodelovati v različnih komisijah
oziroma delovnih skupinah; 
-      
zahtevati, da ga pristojni delavec ministrstva,
policije ali organizacijske enote (v nadaljnjem besedilu: OE) sprejme na
razgovor v zvezi z varstvom pravic delavcev; 
-      
zahtevati, da se pristojni delavci ministrstva,
policije ali OE z njim posvetujejo pred sprejetjem odločitve o pravicah in
dolžnostih delavcev v vseh tistih primerih, za katere je tako vnaprej določeno
s kolektivno pogodbo ali zakonom; 
-      
zahtevati, da pristojni delavci ministrstva,
policije ali OE obravnavajo njegove pobude in predloge glede varstva pravic
delavcev in ga o svojih sklepih in stališčih pisno obvestijo; 
-      
zahtevati ukrepanje za odpravo kršitev pravic
delavcev.
22.k člen
(varstvo sindikalnega zaupnika)
(1) Sindikalnega zaupnika v času trajanja
njegove funkcije in še dve leti po njenem poteku brez soglasja sindikata ni
mogoče: 
-      
premestiti na drugo delovno mesto, 
-      
premestiti v drugo organizacijsko enoto, 
-      
premestiti v drug organ, 
-      
napotiti na drugo delo v skladu z določbami
zakona, ki ureja policijo. 
(2) Sindikalnemu zaupniku v času trajanja
njegove funkcije in še dve leti po njenem poteku brez soglasja sindikata ni
mogoče odpovedati pogodbe o zaposlitvi iz poslovnih razlogov. 
(3) Če sindikat v osmih dneh po prejemu
predloga oziroma obvestila ne poda soglasja, se šteje, da je soglasje dano.
Sindikat lahko odkloni soglasje, če oceni, da je predlog predstojnika glede
premestitve, napotitve ali odpovedi pogodbe o zaposlitvi posledica sindikalne
dejavnosti sindikalnega zaupnika. 
(4) Predstojnik lahko sproži arbitražni
postopek v skladu s tretjim odstavkom 12. člena te kolektivne pogodbe, pri
čemer se šesti odstavek 12. člena te pogodbe glede odločitve arbitražne
komisije ne uporablja. 
(5) Sindikalnemu zaupniku zaradi
sindikalnega dela ni mogoče znižati plače in zoper njega ni mogoče začeti
disciplinskega ali odškodninskega postopka zaradi sindikalne dejavnosti.
22.l člen
(udeležba na usposabljanjih)
Sindikalni zaupnik, ki opravlja sindikalno
delo 50 odstotkov ali več delovnega časa, lahko opravlja vadbo praktičnega
postopka s samoobrambo (v nadaljnjem besedilu: PPSA) in redne vaje v streljanju
pri kateremkoli izvajalcu usposabljanj s področja PPSA. Obvezna prisotnost na
vadbi PPSA se sorazmerno zmanjša z deležem obveznosti.
22.m člen
(dolžnosti sindikalnega zaupnika)
(1) Sindikalni zaupnik mora opravljati
sindikalno delo tako, da ne bo zmanjševal delovne učinkovitosti delodajalca ali
neutemeljeno povzročil slabih medsebojnih odnosov v delovnem okolju. 
(2) Sindikalni zaupnik: 
-      
ne opravlja sindikalnega dela med delovnim
časom v nasprotju s to pogodbo; 
-      
ne organizira stavke ali drugih oblik motenja
delovnega procesa, če je mogoče kršitev pravic učinkovito preprečiti ali
odpraviti po redni pravni poti ali na drug primeren način; 
-      
se kulturno in argumentirano zavzema za pravice
delavcev; 
-      
ne zanemarja svojih rednih delovnih obveznosti
zaradi sindikalnega dela ali kako drugače zlorablja svoj položaj in
pooblastila.
22.n člen
(fond plačanih ur za sindikalno delo)
(1) Fond plačanih ur za sindikalno delo
znaša: 
1.    
Ena ura letno na dejansko zaposlenega v
policiji za vsak reprezentativni sindikat. 
2.    
Ura in pol letno na člana sindikata dejansko
zaposlenega v policiji za vsak reprezentativni sindikat. 
3.    
Posameznemu članu sindikata, zaposlenemu v
policiji, največ štiri ure letno za ostale sindikalne aktivnosti. 
4.    
Na podlagi predloženih vabil ali sklepov
reprezentativnega sindikata za čas delovanja sindikalnih zaupnikov v organih
nacionalnih sindikalnih central (združenj) in v organih sindikata. Sindikat je
dolžan delodajalcu po udeležbi predložiti dokazilo o dejanski udeležbi. 
5.    
Sindikalnim zaupnikom in drugim članom
sindikata za čas delovanja v vseh oblikah delovanja v pogajalskih komisijah,
delovnih skupinah, posvetih in drugih oblikah delovanja sklicanih ali
imenovanih s strani vlade ali ministra oziroma s strani drugih državnih
organov, ki so ustanovljene(i) z namenom uresničevanja oziroma izvajanja
socialnega dialoga. Sindikalni zaupnik oziroma drug član sindikata je dolžan
delodajalcu po udeležbi predložiti dokazilo o dejanski udeležbi. 
6.    
Ure, ki jih medsebojno predhodno pisno
dogovorita na podlagi obrazložene pobude sindikata, sindikat in policija za
izvedbo in udeležbo na aktivnostih (usposabljanja, psihosocialna pomoč itd.),ki
jih organizira sindikat in je aktivnost v obojestranskem interesu. 
(2) Delodajalec in sindikata usklajujeta
pregled porabe ur iz prejšnjega odstavka tega člena vsake štiri mesece. 
(3) Sindikat najkasneje do 15. januarja
tekočega leta delodajalcu posreduje podatek o številu članov sindikata,
zaposlenih v policiji, na dan 31. decembra preteklega leta. 
(4) Sindikat v začetku leta izda sklep o
razdelitvi fonda ur iz prve in druge točke prvega odstavka tega člena. Sklep je
sindikat dolžan poslati delodajalcu. Preostanek ur ostane v sindikalni rezervi
in se s sklepi preko leta lahko dodeli posameznim članom za sindikalno delo, o
čemer je sindikat dolžan obvestiti delodajalca.
22.o člen
(poraba ur)
(1) Ure za sindikalno delo se priznavajo za
udeležbo na sestankih in ostale sindikalne aktivnosti, skladno z določbami
prejšnjega člena. 
(2) O okvirnem režimu izrabe določenega
števila ur za delo sindikalnega zaupnika se dogovorita sindikat in generalni
direktor policije oziroma sindikat in direktor PU oziroma sindikalni zaupnik in
vodja NOE ali PE v policiji, za delo v sindikalni skupini. Pri tem se
upoštevajo tako interesi članov sindikatov kot zahteve delovnega procesa. 
(3) Sindikalni zaupnik se o izrabi
dodeljenih ur z vodjo NOE praviloma dogovori najmanj deset dni pred načrtovano
izrabo, upoštevajoč zahteve sindikalnega dela in delovnega procesa. 
(4) Članom sindikata pripada za čas
opravljanja sindikalnega dela 100 odstotno nadomestilo plače.
22.p člen
(organiziranje sindikalnih sestankov)
(1) Sestanke sindikata v okviru PE, če so v
delovnem času, sklicuje sindikat po predhodnem posvetovanju z vodjo enote na
posamezni ravni, zaradi izbire najprimernejšega časa. Vodja lahko zaradi nujnih
potreb delovnega procesa s pisno obrazložitvijo prepove sklic takšnega sestanka
ob napovedanem času in zahteva preložitev, vendar največ za sedem dni. Po tem
roku lahko sklicatelj sestanek izvede tudi brez predhodne odobritve vodje,
vendar ga mora o sklicu pisno seznaniti. 
(2) Sestanki organov ali delovnih teles
sindikata na vseh ravneh delovanja se smejo sklicati brez kakršnegakoli
soglasja. 
(3) Vodje NOE so dolžni omogočiti vabljenim
članom sindikata udeležbo na sklicanih sejah sindikata, o čemer jih vabljeni
člani sindikata ali sindikat pisno obvesti.
22.r člen
(sindikalno obveščanje)
Sindikat lahko prosto razdeljuje sindikalno
gradivo in tisk. Sindikalni zaupniki lahko pošiljajo sindikalna zasebna
obvestila članom sindikata po elektronski pošti ministrstva in policije.
22.s člen
(materialni pogoji za delo sindikata)
Delodajalec v okviru možnosti zagotavlja
sindikatu naslednje materialne pogoje za delo: 
a.   za delovanje na ravni policije: 
-    
uporabo pisarne z opremo, ki omogoča normalno
poslovanje sindikata in sestanke najmanj osmih oseb, na sedežu policije ali v
neposredni bližini sedeža policije, s telefonom (poštno in interno linijo), z
osebnim računalnikom s tiskalnikom, povezanim v intranet, in z internetom brez
omejitev, ter z brezžično povezavo do interneta in s fotokopirnim strojem; 
-    
uporabo sejnih dvoran; 
-    
pravico uporabe elektronske pošte preko OKC GPU
in PU ter interne elektronske pošte – Lotus; 
-    
tehnično izvedbo obračuna in plačevanja
sindikalne članarine; 
-    
objavo obvestil sindikata na intranetu
policije; 
-    
pošiljanje in prevzemanje sindikalne pošte
preko službene pošte policije; 
-    
pisarniški material in storitve kopiranja,
plačljive po ceniku za notranje uporabnike; 
-    
po predhodni najavi pravico do uporabe vozil
policije, če so na razpolago in to ne vpliva na redno delo, upoštevaje predpise
in notranje akte ministrstva, ki urejajo področje stvarnega premoženja države. 
b.   za delovanje na ravni policijske uprave: 
-    
uporabo pisarne z opremo, ki omogoča normalno
poslovanje sindikata in sestanke najmanj osmih oseb, na sedežu policije oziroma
v njenih NOE in PE ali v neposredni bližini sedeža policije oziroma v njenih
NOE in PE, s telefonom (poštno in interno linijo), z osebnim računalnikom s
tiskalnikom, povezanim v intranet, in z internetom brez omejitev ter
fotokopirnim strojem; 
-    
uporabo sejnih dvoran; 
-    
pravico uporabe elektronske pošte preko OKC PU;
-    
tehnično izvedbo obračuna in plačevanja
sindikalne članarine; 
-    
pošiljanje in prevzemanje sindikalne pošte
preko službene pošte policije; 
-    
pisarniški material in storitve kopiranja,
plačljive po ceniku za notranje uporabnike; 
-    
po predhodni najavi pravico do uporabe vozil
policije, če so na razpolago in to ne vpliva na redno delo, upoštevaje predpise
in notranje akte ministrstva, ki urejajo področje stvarnega premoženja države. 
c.   za delovanje v PP in NOE: 
-    
uporabo primernega prostora za sestanke,
internega telefona, telefaxa in uporabe oglasne deske; 
-    
pošiljanje in prevzemanje sindikalne pošte
preko službene pošte policije; 
-    
sindikalnim zaupnikom, ne glede na raven
delovanja, se tudi v času, ko opravljajo sindikalno delo, dovoli brezplačna
uporaba pisarniškega prostora z osebnim računalnikom s tiskalnikom, telefonom,
storitve kopiranja in pisarniški material po ceniku za notranje uporabnike,
interneta, intraneta, elektronske pošte na njihovem delovnem mestu v enoti
zaposlitve; 
-    
po predhodni najavi pravico do uporabe vozil
policije, če so na razpolago in to ne vpliva na redno delo, upoštevaje predpise
in notranje akte ministrstva, ki urejajo področje stvarnega premoženja države.

Kolektivna pogodba za policiste (Uradni list
RS, št. 41/12)
vsebuje naslednje prehodne in končne določbe:
»IV. PREHODNE IN KONČNE DOLOČBE
23. člen
Pogodbeni strani se zavežeta, da bo aneks k
tej kolektivni pogodbi, ki bo dopolnil normativni del pogodbe, dogovorjen in
sklenjen najpozneje do 30. 9. 2012.
24. člen
Določbe petega in šestega odstavka 16.
člena se začnejo uporabljati po uveljavitvi zakona, ki bo urejal organizacijo
in delo policije ter v katerem se uredi organiziranje in izvajanje dežurstva.
25. člen
Določbe tretjega, petega in sedmega
odstavka 20. člena se začnejo uporabljati za letni dopust za leto 2013. Določbe
22. člena te pogodbe zavezujejo delodajalca od 1. 1. 2013.
26. člen
Ta kolektivna pogodba je sklenjena z dnem
podpisa obeh strank, veljati pa začne naslednji dan po objavi v Uradnem listu
Republike Slovenije.«.

Aneks št. 1 h Kolektivni pogodbi za policiste
(Uradni list RS, št. 97/12) črta 24. člen kolektivne pogodbe:
»24. člen
(črtan)«;
ter vsebuje naslednje prehodne in končne
določbe:
»PREHODNE IN KONČNE DOLOČBE
7. člen
(1) Določbe novega III.a poglavja tega
aneksa se začnejo uporabljati 1. januarja 2013, razen določbe prvega odstavka
22.n člena tega aneksa, ki se uporablja od 1. januarja 2015. Do 1. januarja
2015 se fond plačanih ur za sindikalno delo po točkah iz prvega odstavka 22.n
člena tega aneksa zagotavlja v obsegu leta 2011 dejansko porabljenih in
plačanih ur za sindikalno delo. 
(2) Izjavo o številu dejansko porabljenih
in plačanih ur iz prejšnjega odstavka, ki je podlaga za ugotavljanje števila
teh ur, pisno podata predsednika sindikatov do podpisa tega aneksa. Predstojnik
ali oseba, ki jo ta pooblasti, lahko od uveljavitve tega aneksa preverja
dejansko porabo število ur za sindikalno delo po obstoječih evidencah za vsak
sindikat.
8. člen
Delodajalec materialne pogoje za delo
sindikatov iz novega 22.s člena tega aneksa zagotovi v 30 dneh od uveljavitve
tega aneksa.
9. člen
(1) Pogodba o ureditvi medsebojnih razmerij
med policijo in Policijskim sindikatom Slovenije z dne 29. maja 2009 in Pogodba
o ureditvi medsebojnih razmerij med policijo in Sindikatom policistov Slovenije
z dne 16. decembra 2009 ter aneks št. 219-18/2009/119 (20-03) z dne 14.
septembra 2010, prenehajo veljati 31. decembra 2012. 
(2) Določba drugega odstavka 12. člena
Pogodbe o ureditvi medsebojnih razmerij med policijo in Policijskim sindikatom
Slovenije in določba drugega odstavka 12. člena Pogodba o ureditvi medsebojnih
razmerij med policijo in Sindikatom policistov Slovenije, se v delu, ki se
nanaša na oceno sindikalnega zaupnika, uporablja do ureditve tega vprašanja z
uredbo, ki ureja napredovanje javnih uslužbencev v plačne razrede.
10. člen
Ta aneks je sklenjen z dnem podpisa obeh
strank, veljati pa začne naslednji dan po objavi v Uradnem listu Republike
Slovenije.«.

Aneks št. 2 h Kolektivni pogodbi za policiste
(Uradni list RS, št. 41/14) vsebuje naslednje prehodne in
končno določbo:
»PREHODNE IN KONČNA DOLOČBA
5. člen
Referenčna obdobja v letu 2014 se začnejo s
1. januarjem 2014 in tečejo skladno z novim šestim odstavkom 16. člena
kolektivne pogodbe.
6. člen
(1) Letni dopust za leto 2014 se policistom
določi v skladu s predpisi ali to kolektivno pogodbo, pri čemer se upošteva
ugodnejša odmera letnega dopusta. 
(2) Preverjanje izpolnjevanja pogojev dela
za določitev letnega dopusta za policiste za leto 2014 se izvede glede na
stanje 1. marca 2014.
7. člen
Ta aneks je sklenjen z dnem podpisa obeh
strank, veljati pa začne naslednji dan po objavi v Uradnem listu Republike
Slovenije.«.