I. SPLOŠNE DOLOČBE
1. člen
(vsebina)
(1) Ta pravilnik določa:
-       
način presojanja varnosti cestne infrastrukture na javnih cestah, merila
za razvrščanje cestnih odsekov glede na število nesreč, način, vsebino, potek
in trajanje strokovnega usposabljanja presojevalcev varnosti cest (v nadaljnjem
besedilu: presojevalec), ceno storitev presojevalcev in način preverjanja
usposobljenosti presojevalcev za pridobitev statusa presojevalca;
-       
pogoje, na podlagi katerih Javna agencija Republike Slovenije za varnost
prometa (v nadaljnjem besedilu: agencija) izvaja strokovna usposabljanja
presojevalcev, način opravljanja preizkusa znanja, program usposabljanja in
način obdobnega izpopolnjevanja za ohranjanje statusa presojevalca, plačilo stroškov
strokovnega usposabljanja in preizkusa znanja.
(2) S tem pravilnikom se prenaša naslednja direktiva
Evropske unije:
-       
Direktiva 2008/96/ES Evropskega parlamenta in Sveta z dne
19. novembra 2008 o izboljšanju varnosti cestne infrastrukture (UL L št.
319 z dne 29. 11. 2008, str. 59).
2. člen
(pomen izrazov)
(1) Posamezni izrazi, uporabljeni v tem pravilniku,
imajo naslednji pomen:
1.     
presojanje varnosti izgradnje novih cest ali znatne spremembe
obstoječega omrežja cest (v nadaljnjem besedilu: cestno infrastrukturni
projekt) je sistematičen proces, ki poteka v vseh fazah načrtovanja in
obratovanja cestnih infrastrukturnih projektov in temelji na presoji strokovnih
rešitev v fazi načrtovanja in projektiranja ter pregledu obstoječe ceste z
upoštevanjem cestne okolice, ki se izvaja z namenom ugotovitve napak ali
pomanjkljivosti oziroma obstoja nevarnih pogojev, ki lahko privedejo do
nastanka prometnih nesreč, če do nesreč že prihaja pa, da se omilijo njihove
posledice;
2.     
presojevalec je strokovno usposobljena oseba, ki samostojno presoja
strokovno rešitev v fazi načrtovanja in projektiranja z vidika varnosti
cestnega prometa, pregleduje obstoječo cesto z vidika njenih varnostnih
lastnosti in izpolnjuje pogoje, določene z zakonom, ki ureja javne ceste, in
tem pravilnikom, ter ima veljavno potrdilo o opravljenem preizkusu znanja ter
opravljenih obdobnih usposabljanjih;
3.     
poročilo o oceni učinka na varnost v prometu je dokument, ki ga izdela
presojevalec po pregledu strokovnih podlag iz 9. člena tega pravilnika;
4.     
poročilo o preveritvi varnosti prometa za projekte v fazi pridobivanja
gradbenega dovoljenja oziroma projektov za izvedbo je dokument, ki ga izdela
presojevalec po pregledu projekta za pridobitev gradbenega dovoljenja ali
projekta za izvedbo;
5.     
poročilo o pregledu varnosti ceste je dokument, ki ga izdela
presojevalec po opravljenem pregledu projektno-tehničnih elementov obstoječe
ceste z upoštevanjem ceste in njene okolice ter vpliva človeških dejavnikov;
6.     
strokovni kolegij presojevalcev je strokovno in posvetovalno telo
agencije.
(2) Izrazi, uporabljeni v tem pravilniku, katerih pomen
ni določen v prejšnjem odstavku, imajo enak pomen, kot ga določajo predpisi, ki
urejajo javne ceste, urejanje prostora in graditev objektov.
3. člen
(naročnik in plačnik poročil)
(1) Naročnik in plačnik poročila o oceni učinka na
varnost prometa, poročila o preveritvi varnosti prometa in poročila o pregledu
varnosti ceste je upravljavec ceste.
(2) Ne glede na prejšnji odstavek je naročnik in plačnik
poročil iz prejšnjega odstavka investitor, katerega načrtovani objekt vpliva na
cestno infrastrukturo oziroma varnost udeležencev cestnega prometa, upravljavec
ceste pa ob izdaji soglasja po zakonu, ki ureja javne ceste, preveri, ali je
investitor upošteval poročilo presojevalca.
(3) (črtan)
4. člen
(naročnik in plačnik poročila o prometni nesreči)
Naročnik in plačnik poročila o raziskavi dejavnikov prometne
nesreče s smrtnim izidom je agencija.
4.a člen
(postopek izbire presojevalca)
(1) Postopek za izbiro presojevalca ali skupine
presojevalcev za pripravo poročil iz 3. in 4. člena tega pravilnika vodi
agencija na podlagi zahteve naročnika.
(2) Agencija izbere presojevalca ali skupino
presojevalcev na podlagi poslovnika o načinu oddaje del presojevalcem, ki ga
potrdi svet agencije.
(3) Presojevalca ali skupino presojevalcev za pripravo
poročil iz 3. in 4. člena tega pravilnika določi direktor agencije v roku
10 dni od prejema zahteve naročnika. Izbrani presojevalec mora pred
njegovo določitvijo agenciji podati pisno izjavo, da ni sodeloval v predhodnih
postopkih izdelave projekta.
(4) Po določitvi presojevalca iz prejšnjega odstavka se
sklene pogodba med naročnikom in presojevalcem.
4.b člen
(število presojevalcev)
(1) Za izvedbo aktivnosti za izboljšanje varnosti cestne
infrastrukture se določi en presojevalec.
(2) Ne glede na prejšnji odstavek se za izvedbo
aktivnosti za izboljšanje varnosti cestne infrastrukture določita najmanj dva
presojevalca, če so predmet pregleda:
-       
strokovne podlage v fazi ocene učinka na varnost v cestnem prometu, v
katerih je skupna dolžina vseh variant trase enaka ali daljša od 30 kilometrov
za avtoceste in hitre ceste ali 5 kilometrov za druge javne ceste,
-       
projektna dokumentacija, vključno z vso dokumentacijo, ki je bila
podlaga za izdelavo projektne dokumentacije, v fazi preverjanja varnosti v
cestnem prometu za skupno dolžino trase ceste enako ali večjo od 10 kilometrov
za avtoceste in hitre ceste in večjo od 3 kilometre za druge javne ceste,
-       
varnost obstoječih cest skupne dolžine večje od 30 kilometrov za
avtoceste in hitre ceste ali večje od 5 kilometrov za druge javne ceste.
5. člen
(pristojnost presojevalca varnosti cest)
(1) Presojevalec varnosti cest izvaja ocene učinka na
varnost prometa pri idejni zasnovi ceste, preverja varnost v zvezi s cestno
infrastrukturnimi projekti in pregleduje varnost cest.
(2) Presojevalec je član skupine za raziskavo dejavnikov
prometnih nesreč s smrtnim izidom, ustanovljene pri agenciji.
6. člen
(strokovni kolegij presojevalcev)
(1) Strokovni kolegij presojevalcev imenuje agencija in
je sestavljen iz treh presojevalcev.
(2) V strokovni kolegij se lahko imenuje posameznik z
najmanj 12 letnimi izkušnjami s področja varnosti cest za obdobje petih let z
možnostjo ponovnega imenovanja.
(3) Član strokovnega kolegija presojevalcev v času imenovanja
ne sme opravljati nalog presojevalca.
(4) Finančna sredstva za delo članov strokovnega
kolegija presojevalcev zagotovi agencija.
(5) Strokovni kolegij presojevalcev ima naslednje naloge:
-       
odloča o priznavanju v tujini pridobljenih znanj v skladu s 29. členom
tega pravilnika;
-       
daje strokovno mnenje agenciji glede upravičenosti zahtev naročnika za
pregled varnosti cestne infrastrukture;
-       
poda strokovno mnenje, če se presojevalec in projektant, naročnik ali
upravljavec ceste ne morejo sporazumeti o utemeljenosti poročila presojevalca.
II. OCENA UČINKA NA VARNOST V PROMETU ZA CESTNO
INFRASTRUKTURNE PROJEKTE V FAZI NAČRTOVANJA VARIANT
7. člen
(vrste projektov, za katere je ocena učinka obvezna)
Izdelava ocene učinka na varnost v prometu je obvezna za vse
cestno infrastrukturne projekte ter zajema pregled in oceno strokovnih podlag,
za katere se v fazi načrtovanja variant izdela študija variant po predpisih o
urejanju prostora.
8. člen
(izdelovalec ocene učinka)
(1) Presojevalec varnosti cest opravi pregled cestno infrastrukturnega
projekta in pripravi oceno učinka na varnost v prometu samostojno.
(2) Ne glede na prejšnji odstavek lahko agencija glede
na obseg in zahtevnost dokumentacije imenuje skupino presojevalcev, ki bo
opravila pregled cestno infrastrukturnega projekta in pripravila oceno učinka
na varnost v prometu.
9. člen
(strokovne podlage za izdelavo ocene učinka)
(1) Predmet pregleda so vse strokovne podlage, ki obravnavajo
elemente ceste, ki neposredno ali posredno vplivajo na varnost prometa (v
nadaljnjem besedilu: strokovne podlage).
(2) Strokovne podlage morajo vsebovati tudi:
-       
študijo o predvidenih prometnih obremenitvah in strukturi prometa na
novozgrajeni ali rekonstruirani cesti ter v njenem vplivnem območju;
-       
prometno varnostno analizo (število, vrste in posledice prometnih nesreč)
na obstoječi cesti in na drugih cestah, na katere bo vplivala gradnja nove ali
rekonstrukcija obstoječe ceste.
(3) Predmet pregleda je tudi analiza vplivov vremenskih
dejavnikov, ki lahko vplivajo na varno odvijanje prometa na določenem cestno
infrastrukturnem projektu, v kolikor ministrstvo, pristojno za meteorologijo v
fazi izdaje smernic opozori na takšne dejavnike.
(4) V kolikor so strokovne podlage izdelane v obliki in
vsebini projektne dokumentacije, se za njihov pregled upoštevajo določbe III.
poglavja tega pravilnika. V tem primeru se ocena učinka ne izdela.
10. člen
(naloge presojevalca pri ugotavljanju učinka na varnost v
prometu)
(1) Presojevalec opravi pregled strokovnih podlag v skladu
s smernicami za pregled in izvedbo ocene učinka na varnost v prometu.
(2) Presojevalec mora izdelati oceno učinka na varnost v
prometu za vse variante, ki so v strokovnih podlagah, za izdelavo študije
variant po predpisih o urejanju prostora.
(3) Če presojevalec v primeru iz prejšnjega odstavka
ugotovi, da bi bilo mogoče z določenimi ukrepi oziroma popravki tehničnih
rešitev posamezno varianto prometno-varnostno izboljšati, mora podati naročniku
konkretne predloge za izboljšanje predlaganih sprejemljivih variant. Naloga
presojevalca je, da variante cestno infrastrukturnega projekta razvrsti glede
na njihovo prometno varnostno sprejemljivost.
(4) Presojevalec mora izdelati poročilo o oceni učinka
na varnost v prometu v roku 30 dni od sklenitve pogodbe med naročnikom in
presojevalcem, razen če se naročnik in presojevalec ne dogovorita drugače.
(5) Poročilo o oceni učinka na varnost v prometu podpiše
presojevalec oziroma v primeru iz drugega odstavka 8. člena tega pravilnika vsi
presojevalci, ki so sodelovali v skupini.
11. člen
(obveznosti naročnika poročila v fazi ocene učinka na
varnost v prometu)
(1) Izdelano poročilo o oceni učinka na varnost v
prometu presojevalec posreduje naročniku poročila in agenciji.
(2) Na podlagi prejetega poročila naročnik pripravi
pisni odgovor, v katerem natančno opredeli:
-       
katere pripombe bo upošteval v fazi načrtovanja variant,
-       
katere pripombe iz poročila bo upošteval pri načrtovanju potrjene
variante, in
-       
s katerimi pripombami iz poročila se ne strinja in zakaj jih ne more
upoštevati.
(3) Naročnik poročila pošlje odgovor iz prejšnjega odstavka
presojevalcu in agenciji.
(4) Presojevalec lahko potrdi ali zavrne ugotovitve v odgovoru
iz prejšnjega odstavka v roku 15 dni.
(5) Če presojevalec zavrne ugotovitve v odgovoru, agencija
na predlog strokovnega kolegija presojevalcev najkasneje v 30. dneh sprejme
dokončno stališče do poročila o oceni učinka na varnost v prometu, ki ga mora
upoštevati naročnik poročila. Do sprejema dokončnega stališča agencije do
poročila presojevalca, se delo na cestno infrastrukturnem projektu, ki je
predmet presoje, ne sme nadaljevati.
(6) Vsa dokumentacija iz tega člena je sestavni del strokovnih
podlag.
III. PREVERJANJE VARNOSTI V PROMETU ZA VSE FAZE PODROBNEJŠEGA
NAČRTOVANJA IN PROJEKTNE DOKUMENTACIJE
12. člen
(vrste projektov, za katere je preverjanje varnosti obvezno)
(1) Preverjanje varnosti v prometu je obvezno za vse
cestno infrastrukturne projekte.
(2) Preverjanje varnosti v prometu se izvaja v vseh
fazah izdelave projektne dokumentacije. Preverjanje varnosti se izvaja tudi v
fazi načrtovanja potrjene variante, če se strokovne podlage izdelajo v obliki
in vsebini projektne dokumentacije.
(3) Preverjanje varnosti v prometu se izvaja do pravnomočnosti
uporabnega dovoljenja.
(4) Za fazo izdelave projektne dokumentacije in obdobje
po izročitvi ceste v uporabo, presojevalec izdela ločena poročila o preverjanju
varnosti prometa.
(5) Za presojo različnih faz projektne dokumentacije se
imenujejo različni presojevalci, razen za projekt gradbenega dovoljenja in
projekt za izvedbo, kjer se imenuje isti presojevalec.
(6) Preverjanje varnosti prometa v fazi projekta za
pridobitev gradbenega dovoljenja se izvede sočasno z recenzijo in revizijo
projektne dokumentacije.
(7) Preverjanje varnosti v prometu v fazi projekta za izvedbo
del se izvede sočasno z recenzijo in revizijo projektne dokumentacije po
predpisih, ki urejajo gradnjo objektov.
13. člen
(naloge presojevalca pri preverjanju varnosti v prometu)
(1) Presojevalec mora pri svojem delu vedno preveriti,
ali in kako so bile upoštevane pripombe poročila na predhodno fazo načrtovanja
oziroma projektiranja strokovnih rešitev.
(2) Presojevalec opravi pregled projektne dokumentacije
v skladu s smernicami za izvedbo pregleda projektov z vidika prometne varnosti
in izdela poročilo o preveritvi varnosti prometa.
(3) V poročilu iz prejšnjega odstavka se mora presojevalec
jasno opredeliti do predlaganih rešitev v projektni dokumentaciji. Če predlog
vsebuje rešitve, ki jih je mogoče s stališča prometne varnosti še izboljšati,
mora presojevalec naročniku podati usmeritve in predloge za njihovo izboljšavo.
14. člen
(obveznosti naročnika poročila v fazi preverjanja varnosti v
prometu)
V fazi preverjanja varnosti v prometu se glede pravic in
obveznosti naročnika poročila in presojevalca smiselno uporabljajo določbe iz
11. člena tega pravilnika, pri čemer je vsa dokumentacija iz faze preverjanja
varnosti v prometu sestavni del projektne dokumentacije ali naročnikove
dokumentacije o zgrajeni infrastrukturi.
15. člen
(preverjanje varnosti pred in po sprostitvi prometa)
(1) Na komisijskem ali tehničnem pregledu izvedenih del
kot član komisije sodeluje presojevalec, ki je izdelal poročilo o pregledu
dokumentacije za pridobitev gradbenega dovoljenja ali projekta za izvedbo.
Stroške sodelovanja presojevalca na komisijskem ali tehničnem pregledu izvedenih
del krije investitor.
(2) Če je med tehničnim pregledom in pred izdajo dovoljenja
o poskusnem obratovanju ali uporabnega dovoljenja prišlo do sprememb, ki bi
lahko vplivale na varnost prometa, mora presojevalec ponovno opraviti pregled
novo zgrajene ali rekonstruirane ceste.
(3) Pri pregledu in pripravi poročila o opravljenem
pregledu mora presojevalec smiselno upoštevati določbe IV. poglavja tega
pravilnika.
(4) Po prejemu poročila presojevalca mora naročnik smiselno
upoštevati določbe IV. poglavja tega pravilnika, ki se nanašajo na obveznosti
upravljavca ceste.
IV. PREGLEDOVANJE VARNOSTI OBSTOJEČIH CEST
16. člen
(namen, cilj in predmet obravnave ter pogostost izvedbe
pregleda varnosti cest)
(1) Pregledovanje varnosti cest (v nadaljnjem besedilu:
pregled varnosti) je pregled obstoječe ceste z vidika projektno-tehničnih
elementov ceste in njene okolice ter vpliva človeških dejavnikov, z namenom
zagotavljanja prometne varnosti na način, da se odpravijo dejavniki, ki
predstavljajo dokazljivo tveganje za nastanek prometnih nesreč.
(2) Namen pregleda varnosti je prepoznati nevarna mesta
na cesti, jih analizirati in predlagati ustrezne rešitve ter se s tem izogniti
prometnim nesrečam oziroma zmanjšati število prometnih nesreč in njihovih
posledic.
(3) Pregled varnosti cest se izvaja najmanj vsakih pet
let.
(4) Ne glede na prejšnji odstavek se pregled varnosti
cest obvezno izvede v primeru nastanka večjega števila nesreč ali ugotovljenih
nevarnih situacij.
17. člen
(naloge presojevalca pri pregledu varnosti)
(1) Presojevalec opravi pregled varnosti v skladu s smernicami
za izvedbo pregleda cestne infrastrukture z vidika prometne varnosti.
(2) Presojevalec o svojih ugotovitvah sestavi poročilo
in ga posreduje naročniku ter agenciji.
(3) V poročilu mora presojevalec navesti vse ugotovljene
nepravilnosti in potencialne nevarnosti ter predlagati ukrepe za njihovo
odpravo oziroma omilitev ugotovljenih nepravilnosti na pregledanem cestnem
odseku.
(4) Poročilo podpiše presojevalec oziroma v primeru iz
drugega odstavka 8. člena tega pravilnika vsi presojevalci, ki so sodelovali v
skupini.
18. člen
(naloge naročnika poročila)
(1) Po prejemu poročila presojevalca mora upravljavec
ceste obvestiti agencijo o ukrepih in rokih za odpravo ugotovljenih
nepravilnostih. Po odpravi ugotovljenih nepravilnosti, upravljavec ceste o tem
pisno obvesti presojevalca in agencijo.
(2) Če je naročnik poročila investitor iz drugega
odstavka 3. člena tega pravilnika, mora po prejemu poročila presojevalca
obvestiti upravljavca ceste in agencijo o ukrepih in rokih za odpravo
ugotovljenih nepravilnostih. Po odpravi ugotovljenih nepravilnosti investitor o
tem pisno obvesti presojevalca, upravljavca ceste in agencijo.
V. USPOSABLJANJE IN PREVERJANJE STROKOVNE USPOSOBLJENOSTI
PRESOJEVALCEV
19. člen
(izvajanje osnovnega strokovnega usposabljanja
presojevalcev)
(1) Osnovno in obdobno strokovno usposabljanje presojevalcev
organizira in izvaja agencija.
(2) Predavatelji na osnovnem usposabljanju so najmanj
visokošolski učitelji (v nadaljnjem besedilu: predavatelj) po predpisih o
visokem šolstvu z veljavno habilitacijo za predmetna področja gradbeništva, prometnega
inženirstva in tehnologije prometa, ki vsebujejo podpodročja prometne varnosti,
in visokošolski učitelji z veljavno habilitacijo za področje psihologije.
(3) Visokošolski učitelji z veljavno habilitacijo za
predmetna področja gradbeništva, prometnega inženirstva in tehnologije prometa,
ki vsebujejo podpodročja prometne varnosti, morajo imeti status pooblaščenega
inženirja, če ta za to področje obstaja.
(4) Poleg pogojev iz drugega in tretjega odstavka tega
člena morajo visokošolski učitelji izkazovati tudi strokovno in znanstveno
aktivnost na področju gradbeništva, prometnega inženirstva, tehnologije prometa
ali psihologije.
(5) Strokovna in znanstvena aktivnost predavatelja iz
prejšnjega odstavka se izkazuje s strokovnimi in znanstvenimi članki z
obravnavanih področij ter z nosilstvom ali sodelovanjem pri razvojno raziskovalnih
nalogah z obravnavanih področij prometne varnosti ali psihologije nacionalnega
pomena.
(6) Ustrezno strokovno in znanstveno aktivnost iz prejšnjega
odstavka predavatelj izkazuje z izpiskom podatkovne baze COBISS.
(7) Izpolnjevanje pogojev za predavatelje osnovnega strokovnega
usposabljanja preverja agencija.
(8) Predavatelje osnovnega strokovnega usposabljanja na
predlog agencije imenuje minister, pristojen za promet. Kakovost izvajanja
programov osnovnega in obdobnih strokovnih usposabljanj in drugih nalog po tem
pravilniku nadzira ministrstvo, pristojno za promet.
20. člen
(program in trajanje osnovnega strokovnega usposabljanja)
(1) Program za osnovno strokovno usposabljanje presojevalcev
pripravi ministrstvo, pristojno za promet.
(2) Program vsebuje teoretični in praktični del
usposabljanja ter način preverjanja pridobljenega znanja presojevalcev.
(3) Osnovno strokovno usposabljanje traja 36 ur in je sestavljeno
iz teoretičnega in praktičnega dela oziroma modula, ki vsebuje enega ali več
tematskih sklopov.
(4) Po zaključenem osnovnem strokovnem usposabljanju se
izvede preizkus znanja.
(5) Stroške osnovnega strokovnega usposabljanja plača
kandidat.
21. člen
(obdobno strokovno usposabljanje)
(1) Presojevalec se mora
najmanj vsaka tri leta udeležiti obdobnega strokovnega usposabljanja, ki ga
organizira in izvede agencija enkrat letno.
(2) Presojevalec, ki se
obdobnega usposabljanja ne udeleži ali po zaključenem obdobnem strokovnem
usposabljanju ne opravi uspešno preizkusa znanja po zaključenem obdobnem
strokovnem usposabljanju, izgubi status presojevalca.
(3) Program obdobnega strokovnega usposabljanja pripravi
ministrstvo, pristojno za promet.
(4) Za izvedbo obdobnega strokovnega usposabljanja se
smiselno uporabljajo določbe 19. člena tega pravilnika.
(5) Obdobno strokovno usposabljanje presojevalcev zajema
zlasti:
-       
razpravo o izkušnjah udeležencev usposabljanja pri presojanju projektne
dokumentacije in pregledovanju varnostnih lastnosti cest,
-       
novosti na področju presojanja in pregledovanja cest doma in v tujini,
-       
novosti s področja zakonodaje, predpisov in tehničnih specifikacij,
-       
evropski in domači standardi, specifikacije in smernice,
-       
primeri ukrepov za izboljšanje varnosti,
-       
skupinsko delavnico.
(6) Stroške obdobnega strokovnega usposabljanja plačajo
udeleženci.
(7) Po zaključenem
obdobnem strokovnem usposabljanju se izvede preizkus znanja. Za izvedbo
preizkusa znanja se smiselno uporabljajo določbe tega poglavja, ki se nanašajo
na preizkus znanja po zaključenem osnovnem strokovnem usposabljanju. Kandidat
lahko preizkus znanja opravlja največ dvakrat. Če kandidat preizkusa znanja po
zaključenem obdobnem strokovnem usposabljanju ne opravi uspešno, se mora znova
udeležiti osnovnega strokovnega usposabljanja.
(8) Agencija izda udeležencem po zaključenem obdobnem
strokovnem usposabljanju potrdilo o opravljenem obdobnem strokovnem
usposabljanju.
22. člen
(preizkus osnovne strokovne usposobljenosti)
(1) Preizkus strokovne usposobljenosti oseb, ki so se
usposabljale za presojevalce po programu za osnovno strokovno usposabljanje
presojevalcev, izvaja komisija, ki jo imenuje minister, pristojen za promet.
(2) Komisijo iz prejšnjega odstavka sestavljajo
predsednik komisije in njegov namestnik, ki sta oba uslužbenca ministrstva,
pristojnega za promet, in štirje člani, ki so predavatelji na strokovnem
usposabljanju.
(3) Predsednik, namestnik predsednika in člani komisije
so imenovani za dobo petih let in so lahko po poteku tega obdobja ponovno
imenovani. Člani komisije so lahko ponovno imenovani, če izpolnjujejo pogoje za
predavatelja na osnovnem strokovnem usposabljanju.
(4) Za vsak posamezni preizkus osnovne strokovne
usposobljenosti agencija določi izpitno komisijo, ki se imenuje izmed članov
komisije iz drugega odstavka tega člena in jo sestavljajo uslužbenec
ministrstva, pristojnega za promet, in najmanj dva druga člana.
(5) Člani komisije, ki so predavatelji na osnovnem strokovnem
usposabljanju in želijo biti presojevalci, so oproščeni opravljanja preizkusa
osnovne strokovne usposobljenosti.
(6) Komisija iz prvega odstavka tega člena uredi svojo
notranjo organizacijo in delo s poslovnikom.
23. člen
(prijava na osnovno strokovno usposabljanje)
(1) Kandidat, ki se želi udeležiti osnovnega strokovnega
usposabljanja in opraviti preizkus znanja za pridobitev statusa presojevalca,
poda na podlagi javnega poziva, pisno prijavo na agencijo.
(2) Prijava na osnovno strokovno usposabljanje in preizkus
znanja presojevalca mora vsebovati naslednje podatke:
-       
osebno ime,
-       
datum in kraj rojstva,
-       
naslov stalnega oziroma začasnega prebivališča,
-       
izobrazba,
-       
zaposlitev,
-       
delovno mesto.
(3) Dokazila, ki morajo biti predložena k prijavi, so:
-       
dokazilo o delovnih izkušnjah,
-       
dokazila o referenčnih delih s področij projektiranja cest, revidiranja
ali recenziranja cestnih projektov ali izdelavo prometno varnostnih analiz
oziroma analiz cestnih nesreč za vsaj pet projektov ali študij, potrjenih s
strani naročnikov.
(4) Kandidat mora soglašati, da se podatki, ki so navedeni
v prijavi, uporabijo in vodijo za potrebe evidenc agencije ter podati izjavo,
da bo poravnal stroške izvedbe osnovnega strokovnega usposabljanja, izdaje
potrdila o strokovni usposobljenosti ter žiga in izkaznice presojevalca.
24. člen
(opravljanje preizkusa znanja)
(1) Preizkus znanja poteka po programu za osnovno
strokovno usposabljanje.
(2) Preizkus znanja kandidat opravlja po zaključenem
teoretičnem in praktičnem usposabljanju.
(3) Za vsakega kandidata se o preizkusu sestavi
zapisnik, ki vsebuje osebno ime kandidata, stalno oziroma začasno prebivališče,
sestavo komisije, datum, opis poteka in uspeh preizkusa.
(4) Komisija oceni uspeh preizkusa s skupno oceno »JE
OPRAVIL-A« ali »NI OPRAVIL-A«.
(5) Z rezultatom preizkusa predsednik komisije v navzočnosti
članov komisije, kandidata seznani na dan preizkusa.
(6) Kandidat, ki ni uspešno opravil preizkusa znanja, se
lahko ponovno prijavi na osnovno strokovno usposabljanje v roku, ki ni krajši
od enega leta od zadnjega opravljanja preizkusa znanja.
(7) Preizkus znanja lahko kandidat opravlja največ trikrat.
(8) Zapisnik o opravljenem preizkusu znanja hrani agencija.
(9) Agencija mora kandidatu, ki je uspešno opravil preizkus
znanja, najkasneje v roku 15 dni izdati potrdilo o opravljenem preizkusu z
identifikacijsko številko presojevalca, žig in izkaznico.
(10) Agencija objavi seznam
presojevalcev na svoji spletni strani.
25. člen
(odsotnost ali odstop od preizkusa znanja)
(1) Če kandidat določenega dne brez upravičenega razloga
ne pristopi k opravljanju preizkusa in če o tem agencijo pisno ne obvesti
najmanj tri dni pred rokom za preizkus, ali če odstopi, ko je že začel
opravljati preizkus, se šteje da preizkusa ni opravil.
(2) O upravičenosti razlogov za odstop od preizkusa
odloči predsednik komisije na podlagi pisne obrazložitve kandidata.
(3) Za upravičene razloge
se štejeta zlasti bolezen in smrt v ožji družini.
(4) Če predsednik komisije odloči, da so razlogi
upravičeni, se šteje, da kandidat ni pristopil k preizkusu. V tem primeru lahko
kandidat opravlja preizkus znanja na prvem naslednjem roku, ki ga določi
agencija.
26. člen
(prijava na obdobno strokovno usposabljanje)
(1) Kandidat, ki se želi udeležiti obdobnega strokovnega
usposabljanja, ki predstavlja enega od dveh pogojev za ohranitev statusa
presojevalca, vloži pisno prijavo na agencijo.
(2) Kandidat iz prvega odstavka tega člena mora soglašati,
da se podatki, ki so navedeni v prijavi, uporabijo in vodijo za potrebe evidenc
agencije ter podati izjavo, da bo poravnal stroške izvedbe obdobnega strokovnega
usposabljanja in izdaje potrdila o strokovni usposobljenosti.
27. člen
(žig in izkaznica)
(1) Presojevalec ima žig, v katerem je navedeno njegovo
osebno ime in identifikacijska številka s pristavkom: »Presojevalec varnosti
cest«.
(2) Presojevalec ima izkaznico, v kateri je prostor za
sliko, navedeno njegovo osebno ime in identifikacijska številka s pristavkom:
»Presojevalec varnosti cest«.
(3) Stroški izdelave žiga in izkaznice so vključeni v
stroške osnovnega strokovnega usposabljanja.
(4) Obliko izkaznice in žiga določi agencija.
(5) Presojevalec, ki izgubi
status presojevalca, vrne agenciji žig in izkaznico v 15 dneh od dneva izgube
statusa presojevalca.
28. člen
(usposabljanje kandidatov iz drugih držav)
(1) Če kandidat za opravljanje začetnega strokovnega
usposabljanja ni državljan Republike Slovenije, mora k vlogi iz 23. člena tega
pravilnika priložiti še dokazilo o državljanstvu in potrdilo o poslovni
sposobnosti.
(2) Kandidat, ki je tuj državljan, mora k vlogi
priložiti dokazila, overjena v skladu s 15. členom Zakona o overitvi listin v
mednarodnem prometu (Uradni list RS, št. 64/01).
29. člen
(priznavanje v tujini pridobljenih znanj)
(1) Tujemu državljanu, ki je pridobil status
presojevalca v tujini, se status presojevalca v Republiki Sloveniji prizna, če
strokovni kolegij presojevalcev v postopku priznavanja v tujini pridobljenih
znanj ugotovi, da je bil njegov status presojevalca pridobljen po programu, ki
vključuje vse vsebine iz programa po prvem odstavku 20. člena tega pravilnika.
(2) Če se v primeru iz prejšnjega odstavka ugotovi, da
je tuj državljan pridobil status presojevalca v tujini po programu, ki ne
vključuje vseh vsebin iz programa po prvem odstavku 20. člena tega pravilnika,
določi strokovni kolegij presojevalcev vsebine, iz katerih mora tuj državljan
opraviti teoretični in praktični del usposabljanja po programu iz prvega
odstavka 20. člena tega pravilnika. Če kandidat v primeru iz prejšnjega stavka
po zaklju­čenem teoretičnem in praktičnem delu usposabljanja uspešno opravi
preizkus znanja po 24. členu tega pravilnika, se mu prizna status presojevalca
v Republiki Sloveniji. Enako velja tudi za državljane države članice Evropske
unije, Evropskega gospodarskega prostora ali Švicarske konfederacije.
(3) Državljanu Republike Slovenije, ki je diplomo,
delovne izkušnje in reference, zahtevane s tem pravilnikom za pristop k izpitu
za presojevalca, pridobil v Republiki Sloveniji, status presojevalca pa v
tujini, se status presojevalca v Republiki Sloveniji prizna, če strokovni
kolegij presojevalcev v postopku priznavanja v tujini pridobljenih znanj
ugotovi, da je bil status presojevalca pridobljen po programu, ki vključuje vse
vsebine iz prvega odstavka 20. člena tega pravilnika. V nasprotnem primeru se
smiselno uporablja določba prejšnjega odstavka.
(4) Strokovni kolegij presojevalcev mora o priznanju v
tujini pridobljenih znanj odločiti v roku 30 dni od prejema popolne vloge. Če
strokovni kolegij presojevalcev ne izda in vroči odločbe o priznanju v tujini
pridobljenih znanj v roku iz prejšnjega stavka, se šteje, da je bila odločba o
priznanju v tujini pridobljenih znanj izdana v skladu z 11. členom Zakona o
storitvah na notranjem trgu (Uradni list RS, št. 21/10).
VI. RAZISKAVA DEJAVNIKOV NASTANKA PROMETNIH NESREČ
30. člen
(imenovanje skupine)
Za vsako prometno nesrečo s smrtnim izidom, ki se zgodi na
cesti iz 85. člena ZCes-1, agencija imenuje skupino strokovnjakov, ki raziščejo
dejavnike nastanka prometne nesreče, in o tem sestavijo poročilo.
31. člen
(skupina za raziskavo dejavnikov nastanka prometnih nesreč)
(1) V skupino za raziskavo dejavnikov nastanka prometne
nesreče je lahko imenovan strokovnjak za metodiko raziskovanja prometnih
nesreč, ki je tudi predsednik skupine, presojevalec varnosti cest, strokovnjak
s področja psihologije prometa in strokovnjak s področja strojništva oziroma
mehanike vozil.
(2) Skupina za raziskavo dejavnikov nastanka prometne
nesreče pripravi poročilo v skladu s smernicami za raziskavo dejavnikov
nastanka prometnih nesreč.
(3) Ministrstvo, pristojno za promet lahko na podlagi poročila
iz prejšnjega odstavka, upravljavcu ceste naloži pregled varnosti ceste v
skladu s IV. poglavjem tega pravilnika.
32. člen
(smernice za delo presojevalcev)
Smernice iz prvega odstavka 10., drugega odstavka 13., prvega
odstavka 17. in drugega odstavka 31. člena se objavijo na spletnih straneh
ministrstva, pristojnega za promet.
VI.a CENIK STORITEV
32.a člen
(splošno)
(1) Presojevalci imajo pravico do plačila storitev v
skladu s cenikom storitev, določenim v Prilogi, ki je sestavni del tega
pravilnika.
(2) Poleg plačila storitev iz prejšnjega odstavka so
presojevalci upravičeni tudi do plačila stroškov prevoza, povezanih s
potrebnimi terenskimi ogledi cestne infrastrukture. Višina stroškov prevoza
znaša 0,18 eura za vsak polni kilometer razdalje med presojevalčevim
prebivališčem in končno točko opravljanja terenskega ogleda ter obratno. Če je
presojevalec opravil več terenskih ogledov, o njihovi upravičenosti in o
priznanju stroškov prevoza odloča naročnik.
(3) Cena vrednosti posameznih aktivnosti, ki jih za
izboljšanje varnosti cestne infrastrukture opravi presojevalec, je podana v
obliki števila točk. Vrednost točke je 1,00 eura. Vrednost točke predstavlja
neto vrednost in ne vključuje nobenih predpisanih davkov, prispevkov ali drugih
dajatev.
(4) Vrednost aktivnosti za izboljšanje varnosti cestne
infrastrukture je neodvisna od števila presojevalcev, ki jo izvajajo.
(5) Pri pripravi ponudbenega predračuna se za zavezance
za davek na dodano vrednost le-ta vključi v ponudbeni predračun, za delo po
podjemni pogodbi pa presojevalec pripravi ponudbeni predračun v neto vrednosti,
naročnik pa davke in druge dajatve vključi v pogodbo, ki jo sklene s presojevalcem.
(6) Stroški sodelovanja na tehničnih in komisijskih
pregledih ter usklajevalnih sestankih, organiziranih s strani naročnika ali
agencije, so vključeni v storitve iz cenika, zato se presojevalcu ne priznavajo
ločeno.
(7) Pri postavkah iz cenika storitev, pri katerih se
število točk določa glede na dolžino trase, se pri skupnem številu točk
upošteva dolžina trase zaokrožena na 100 m natančno.
32.b člen
(posebnosti pri izvajanju storitev)
(1) Za pregled dokumentacije v okviru izdelave poročila
o oceni učinka na varnost v prometu ali poročila o preverjanju varnosti v
prometu, se presojevalcu priznajo stroški opravljenih storitev v odvisnosti od:
-       
kategorije ceste,
-       
dolžine cestnega odseka, ki je predmet pregleda,
-       
števila nivojskih ali izvennivojskih križanj in hišnih priključkov,
-       
dodatne dokumentacije (študije in analize), ki je vezana na: določanje
vplivnega območja posega, določanje tehničnih elementov cest, analizo prometne
varnosti in analizo vplivov vremenskih razmer na varnost prometa,
-       
posebnih objektov (predorov, galerij in premostitvenih objektov daljših
od 15 metrov, počivališč), ki se nahajajo na cesti, ki je predmet pregleda.
(2) Pregled idejnega projekta (v nadaljnjem besedilu:
IP) ni vključen v fazo ocene učinka na varnost v cestnem prometu, ampak se
izvaja samostojno.
(3) Če se za izvedbo investicije izdela projektna
dokumentacija na nivoju projekta za pridobitev gradbenega dovoljenja (v
nadaljnjem besedilu: PGD) in projekta za izvedbo (v nadaljnjem besedilu: PZI),
oba dokumenta pregleda isti presojevalec. Ta faza vključuje tudi sodelovanje
presojevalca pri gradnji in tehničnem ali komisijskem pregledu izvedenih del
ter se zaključi ob pravnomočnosti uporabnega dovoljenja, vendar ne kasneje kot
12 mesecev po predaji ceste v promet.
(4) Na cestnih odsekih s predori, za katere so v skladu
z zakonom, ki ureja ceste, predpisane minimalne varnostne zahteve za predore,
se v dolžino trase ceste upošteva celotna dolžina obravnavanega odseka,
vključno s predori. Pri tem je predmet pregleda navezava predora na cestne
odseke pred in za njim ter njegova notranjost v delu, ki ni povezana z
minimalnimi varnostnimi zahtevami za predore, predpisanimi z zakonom, ki ureja
ceste.
(5) Poleg predorov iz prejšnjega odstavka se v dolžino
trase ceste upošteva tudi dolžina galerij in premostitvenih objektov, ki so
daljši od 15 metrov. Premostitveni objekti, ki so krajši od 15 metrov, se
obravnavajo kot sestavni del trase ceste.
(6) V fazi izvedbe ocene učinka na varnost v cestnem
prometu je dolžina trase enaka dolžini trase načrtovane ceste. V vseh drugih
fazah preverjanja varnosti v prometu (IP, PGD in PZI) in pri pregledu varnosti
ceste, se pri cestah s fizično ločenimi smernimi vozišči, pri čemer fizična
ločitev vozišč v skupni dolžini znaša najmanj 200 metrov, dolžina trase določi
kot seštevek dolžin obeh smernih vozišč. Na vozišču z dvosmernim prometom je
dolžina trase enaka dolžini odseka.
(7) Izvennivojska križanja vključujejo vse krake, ki
sestavljajo izvennivojsko križanje, ne glede na njihovo dolžino in križišče, v
katerem se izvennivojsko križanje priključuje na drugo cestno omrežje.
(8) Število točk, ki je predvideno za vrednotenje
aktivnosti pri počivališčih, velja za počivališča, ki vključujejo bencinski
servis in parkirišča za osebna ter tovorna vozila. Pri vrednotenju aktivnosti
za ostala počivališča se število točk zmanjša za polovico.
(9) Obravnava individualnih priključkov je vključena v
vrednotenje trase ceste, razen če je njihovo število večje od osem na
kilometer. V tem primeru se za vsakih osem obravnavanih priključkov z njimi
povezane aktivnosti vrednotijo enako kot so ovrednotene aktivnosti za nivojsko
križanje brez razvrstilnih pasov.
(10) Pri terenskih ogledih se ogled navezave začetka in
konca trase novogradnje ovrednoti na avtocestah in hitrih cestah enako kot
izvennivojsko križanje, na ostalih cestah pa kot križanje brez razvrstilnih
pasov. Presojevalec mora na obstoječi cesti tehnične elemente in prometno
signalizacijo v vplivnem območju navezave vključiti v pregled. Dolžina teh
odsekov se ne šteje v dolžino trase.
(11) Avtobusna postajališča se kot samostojen objekt
obravnavajo le, če se ureditev izvaja izven območij križišč. Par postajališč
(za vsako smer vožnje po eno postajališče) ali obračališče za avtobuse se
obravnavata kot en objekt. Če se urejajo v območju križišč, se upoštevajo kot
njihov sestavni del in se ne vrednotijo ločeno.
(12) Prehodi za pešce se obravnavajo kot samostojen
objekt le, če se urejajo na cesti izven območij križišč ali avtobusnih
postajališč. Če se urejajo v območju le teh, se upoštevajo kot njihov sestavni
del in se ne vrednotijo ločeno.
(13) Pri terenskih ogledih novogradenj se območja
posebnih objektov, navedenih v ceniku storitev, in križišč ne obravnavajo
ločeno, ampak so vključena v terenski ogled trase. Če je v območju križišča
predvidena ureditev ali je že urejeno avtobusno postajališče ali prehod za
pešce, se število točk za terenski ogled poveča za 25 % za vsakega od
navedenih objektov.
(14) Za pripravo poročila o preverjanju varnosti v
cestnem prometu za idejne projekte, projekte za izvedbo investicijskih
vzdrževalnih del ali projekte za izvedbo vzdrževalnih del v javno korist, se
upošteva v ceniku storitev navedeno število točk za pripravo poročila o
pregledu projektov PGD in PZI, zmanjšano za 30 %.
32.c člen
(izplačilo stroškov)
(1) Na podlagi predložene dokumentacije, ki vsebuje
podatke o aktivnostih za izboljšanje varnosti cestne infrastrukture, in ob
upoštevanju cenika storitev, naročnik pripravi oceno vrednosti storitve.
(2) Naročnik in presojevalec po njuni medsebojni
uskladitvi skleneta pogodbo. En izvod podpisane pogodbe naročnik posreduje
agenciji.
(3) Za izvedbo ocene učinka na varnost v cestnem prometu
in pregled varnosti ceste presojevalec izstavi naročniku račun za opravljeno
delo v višini 70 % ponudbene vrednosti po predaji poročila o opravljeni
storitvi. Za preostanek presojevalec izstavi račun naročniku po zaključenem
postopku ocene učinka na varnost v cestnem prometu in pregledu varnosti ceste.
(4) Za izvedbo preverjanja varnosti v cestnem prometu
presojevalec naročniku zaračuna opravljeno delo z naslednjo dinamiko:
1.     
Investicija za katero se pridobiva gradbeno dovoljenje:
- 
pregled projekta PGD – 50 % vrednosti pogodbe,
- 
pregled projekta PZI – 25 % vrednosti pogodbe,
- 
sodelovanje v fazi gradnje – 15 % vrednosti pogodbe,
- 
sodelovanje na tehničnem pregledu – 10 % vrednosti pogodbe,
2.     
Investicijska vzdrževalna dela in vzdrževalna dela v javno korist:
- 
pregled projekta PZI – 50 % vrednosti pogodbe,
- 
sodelovanje v fazi gradnje – 20 % vrednosti pogodbe,
- 
sodelovanje pri pregledu izvedenih del – 20 % vrednosti pogodbe,
- 
sodelovanje v fazi do pridobitve potrdila o prevzemu del – 10 %
vrednosti pogodbe.
(5) Izplačilo stroškov izvedenih del se presojevalcu
opravi neposredno na njegov račun.
(6) Če naročnik računa ne plača v dogovorjenem roku,
presojevalec o tem obvesti agencijo. Agencija lahko naročniku, ki nima
poravnanih vseh zapadlih stroškov za predhodno izvedene aktivnosti za
izboljšanje varnosti cestne infrastrukture, zavrne določitev presojevalca za
izvedbo novih aktivnosti.

Priloga:
Cenik

Pravilnik o preverjanju varnosti cestne
infrastrukture in usposabljanju presojevalcev varnosti cest (Uradni list RS,
št. 50/11) vsebuje naslednje prehodne in
končne določbe:
»VII. PREHODNE IN KONČNE DOLOČBE
33. člen
(poslovnik komisije)
Komisija sprejme poslovnik iz četrtega odstavka 22. člena
tega pravilnika najkasneje v devetdesetih dneh po njenem imenovanju.
34. člen
(izdelava ocene učinka na
varnost v prometu)
(1) Če je bila ob uveljavitvi tega pravilnika v postopku
priprave državnega prostorskega načrta seznanitev javnosti s študijo variant že
izvedena, se ocena učinka na varnost v prometu ne izvede.
(2) Če je bila ob uveljavitvi tega pravilnika v postopku
priprave državnega prostorskega načrta javna razgrnitev državnega prostorskega
načrta že izvedena, se preverjanje varnosti v prometu in ocena učinka na
varnost v prometu ne izdela.
35. člen
(začetek veljavnosti in
uporaba)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 19. novembra 2011,
razen VI. Poglavja tega pravilnika, ki se začne uporabljati 1. januarja
2012.«.

Pravilnik o spremembah in dopolnitvah
Pravilnika o preverjanju varnosti cestne infrastrukture in usposabljanju
presojevalcev varnosti cest (Uradni list RS, št. 4/17) vsebuje naslednji prehodni in
končno določbo:
»VII. PREHODNI IN KONČNA DOLOČBA
8. člen
(poslovnik o oddaji del presojevalcem)
Agencija sprejme poslovnik iz drugega odstavka 4.a člena
pravilnika najkasneje v treh mesecih po uveljavitvi tega pravilnika.
9. člen
(izdelava ocene učinka na varnost v cestnem prometu)
Če sta bili ob uveljavitvi tega pravilnika v postopku
priprave državnega prostorskega načrta že izvedeni seznanitev javnosti s
študijo variant ali javna razgrnitev državnega prostorskega načrta, se ocena
učinka na varnost v cestnem prometu ne izvede.
10. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o
preverjanju varnosti cestne infrastrukture in usposabljanju presojevalcev
varnosti cest (Uradni list RS, št. 20/17) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvi Pravilnika o
preverjanju varnosti cestne infrastrukture in usposabljanju presojevalcev
varnosti cest (Uradni list RS, št. 123/20) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.