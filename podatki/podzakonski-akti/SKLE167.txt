I
Vlada Republike Slovenije odreja javno razgrnitev osnutka
lokacijskega načrta za odsek avtoceste Fram–Slivnica in hitre ceste
Slivnica–Blagovno distribucijski center (v nadaljevanju: osnutek lokacijskega
načrta), ki ga je izdelal URBIS d.o.o. Maribor, pod št. projekta 30-22-8/94, v
juliju 1995.
II
Vlada Republike Slovenije ugotavlja, da je osnutek
lokacijskega načrta skladen s prostorskimi sestavinami dolgoročnega plana SR
Slovenije za obdobje od leta 1986 do leta 2000 (Uradni list SRS, št. 1/86,
41/87 in Uradni list RS, št. 36/90) in družbenega plana SR Slovenije za obdobje
od leta 1986 do leta 1990 (Uradni list SRS, št. 2/86, 41/87 in 23/89), v delu,
ki ga opredeljuje osnutek lokacijskega načrta (v nadaljevanju: republiški
prostorski planski akti) ter predstavlja spremembo in dopolnitev prostorskih
sestavin dolgoročnega plana Mestne občine Maribor za obdobje od leta 1986 do
leta 2000 in družbenega plana Mestne občine Maribor za obdobje od leta 1986 do
leta 1990 s programsko zasnovo v delu, ki ga opredeljuje osnutek lokacijskega
načrta (v nadaljevanju: spremembe in dopolnitve planskih aktov občine).
III
Vlada Republike Slovenije predlaga Mestni občini Maribor v
obravnavo in sprejem spremembe in dopolnitve planskih aktov občine.
IV
Mestna občina Maribor mora poskrbeti za izvedbo javne
razgrnitve in organizacijo javnih obravnav osnutka lokacijskega načrta in
predloga sprememb in dopolnitev planskih aktov občine. Javna razgrnitev traja
en mesec od uveljavitve tega sklepa.
V
V času javne razgrnitve lahko podajo na javno razgrnjeni
osnutek lokacijskega načrta in predlog sprememb in dopolnitev planskih aktov
občine, pripombe in predloge vsi zainteresirani in prizadeti.
VI
Mestna občina Maribor mora v roku 30 dni po preteku javne
razgrnitve poslati ministru za okolje in prostor vse zbrane pripombe in
predloge. Občinski svet Mestne občine Maribor se mora v tem času opredeliti do
zbranih pripomb in predlogov. Če v tem roku minister ne prejme pripomb in
predlogov z javne razgrnitve, se šteje, da na osnutek lokacijskega načrta ni
pripomb oziroma, da je ta usklajen.
VII
Ta sklep začne veljati tretji dan po objavi v Uradnem listu
Republike Slovenije.
Št. 350-04/94-6/4-8
Ljubljana, dne 5. oktobra 1995
Vlada Republike Slovenije
dr. Janez Drnovšek l. r.
Predsednik