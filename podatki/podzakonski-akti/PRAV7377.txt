I. SPLOŠNE DOLOČBE
1. člen
(področje urejanja in pristojnosti)
(1) Ta pravilnik v skladu z Direktivo
2001/83/ES Evropskega parlamenta in Sveta z dne 6. novembra 2001 o zakoniku
Skupnosti o zdravilih za uporabo v humani medicini (UL L, št. 311 z dne
28. 11. 2001, str. 67, z vsemi spremembami; v nadaljnjem besedilu:
Direktiva 2001/83/ES) ureja:
-      
način poročanja o neželenih učinkih zdravil za uporabo v humani
medicini;
-      
način zbiranja in vrednotenja neželenih učinkov zdravil za uporabo v
humani medicini in drugih spoznanj o varnosti zdravil;
-      
način ukrepanja z namenom obvladovanja in zmanjševanja tveganja,
povezanega z zdravili;
-      
obveznosti imetnika dovoljenja za promet z zdravili;
-      
naloge pravne osebe, ki jo za dejavnost zbiranja in ocenjevanja
neželenih učinkov zdravil za uporabo v humani medicini določi minister,
pristojen za zdravje (v nadaljnjem besedilu: minister);
-      
obveznosti drugih udeležencev v sistemu farmakovigilance.
(2) Ta pravilnik velja za:
-      
zdravila, ki imajo dovoljenje za promet, ne glede na vrsto postopka
pridobitve dovoljenja za promet, razen za homeopatska zdravila iz drugega
odstavka 14. člena Zakona o zdravilih (Uradni list RS, št. 31/06 in 45/08;
v nadaljnjem besedilu: zakon);
-      
zdravila, ki so vključena v neintervencijska klinična preskušanja o
varnosti zdravil po pridobitvi dovoljenja za promet;
-      
zdravila, ki so pridobila dovoljenje za promet s paralelno uvoženim
zdravilom;
-      
zdravila, ki so na trgu na podlagi dovoljenja za uvoz oziroma vnos
zdravil.
2. člen
(natančnejša navodila)
(1) Natančnejša navodila za delovanje
sistema farmakovigilance so določena v smernicah, ki jih je Evropska komisija
objavila v pravilih, ki urejajo zdravila v Evropski uniji »The rules go­verning
Medicinal Products in the European Union, Volume 9A – Guidelines on Pharmacovigilance
for Medicinal Products for Human Use, European Commission, Directorate General
III – Pharmaceuticals and Cosmetics« (spletna stran: http://ec.europa.eu/enterprise/sectors/pharmaceuticals/documents/eudralex/index_en.htm).
(2) Pri odstopanju od natančnejših navodil
iz prejšnjega odstavka je treba utemeljiti razloge za ta odstopanja.
3. člen
(definicije in izrazi)
Poleg definicij in izrazov, ki so
opredeljeni v 5. in 6. členu zakona, se v tem pravilniku uporabljajo še
naslednji izrazi, ki imajo naslednji pomen:
1.    
imetnik dovoljenja za promet je imetnik dovoljenja za promet z zdravilom
in imetnik dovoljenja za promet s paralelno uvoženim zdravilom;
2.    
nujni varnostni ukrep pomeni spremembe informacij o zdravilu, ki jih
imetnik dovoljenja za promet uvede pod določenimi pogoji pred rednim postopkom
odobritve pri or­ganu, pristojnem za zdravila. Nanaša se na enega ali več od
naslednjih poglavij povzetka glavnih značilnosti zdravila: indikacije,
odmerjanje in način uporabe, kontraindikacije, po­sebna opozorila in
previdnostni ukrepi;
3.    
ocenjevanje poročila o neželenem učinku zdravila pomeni pre­verjanje
poročila glede izpolnjevanja zahtev iz 9. člena tega pravilnika, ugotavljanje
resnosti, pričakovanosti ter vzročne povezanosti neželenega učinka z zadevnim
zdra­vilom in njegovega morebitnega vpliva na oceno razmerja med tveganjem in
koristjo; vključuje začetno ocenjevanje poročila,  pridobitev podatkov,
potrebnih za oceno, če poročilo ne vsebuje dovolj podatkov, nadaljnje
spremljanje informacij o neželenem učinku in vodenje podrobne dokumentacije;
4.    
poročevalec je oseba, ki poroča o neželenem učinku zdravila ali sumu
nanje;
5.    
sistem za obvladovanje tveganj je celota farmakovigilančnih aktivnosti,
ukrepov za identifikacijo, opis, preprečevanje ali zmanjševanje z zdravilom
povezanega tveganja na najmanjšo možno mero in oce­na učinkovitosti teh
aktivnosti;
6.    
načrt za obvladovanje tveganj je dokument z opisom sistema za
obvladovanje tveganj;
7.    
vrednotenje poročila o neželenem učinku zdravila pomeni obravnavo
poročila po oceni poročila zaradi ovrednotenja morebitnega vpliva na razmerje
med tveganjem in koristjo ob upoštevanju ostalih farmakovigilančnih podatkov.
4. člen
(udeleženci v sistemu farmakovigilance)
Udeleženci in drugi viri informacij v
sistemu farmakovigilance so:
-      
organ, pristojen za zdravila;
-      
pravna oseba, ki jo za dejavnost zbiranja in ocenjevanja neželenih
učinkov zdravil na podlagi prvega odstavka 82. člena zakona določi
minister (v nadaljnjem besedilu: center za farmakovigilanco);
-      
imetniki dovoljenj za promet;
-      
proizvajalci, uvozniki in veletrgovci;
-      
zdravniki, doktorji dentalne medicine, farmacevti in drugi zdravstveni
delavci;
-      
uporabniki zdravil oziroma bolniki;
-      
ostali viri informacij (pristojni organi drugih držav, združenja,
Svetovna zdravstvena organizacija, pravne ali fizične osebe, ki so pri svojem
delu v stiku z zdravili, literaturni podatki).
II. POROČANJE O NEŽELENIH UČINKIH ZDRAVIL
5. člen
(način poročanja zdravstvenih delavcev)
Zdravniki, doktorji dentalne medicine,
farmacevti in drugi zdravstveni delavci, ki pri svojem delu ugotovijo
kakršnekoli neželene učinke zdravila ali sum nanje, so dolžni čimprej,
najpozneje pa v petnajstih dneh od ugotovitve, o tem poročati centru za
farmakovigilanco. Še posebej morajo biti pozorni in poročati:
-      
o resnih neželenih učinkih zdravila (neželeni učinki, ki imajo za
posledico smrt, neposredno življenjsko ogroženost, zahtevajo stacionarno
bolnišnično obravnavo ali podaljšanje obstoječe bolnišnične obravnave, imajo za
posledico dolgotrajno ali izrazito nezmožnost ali nesposobnost ali prirojeno
anomalijo ali okvaro ob rojstvu);
-      
kadar je uporaba zdravila povzročila ali se sumi, da je povzročila
škodljivo medsebojno delovanje z drugim zdravilom;
-      
o nepričakovanih neželenih učinkih zdravila (neželeni učinek, katerega
narava, resnost ali posledica niso v skladu s povzetkom glavnih značilnosti
zdravila);
-      
o kakršnemkoli sumu na povečanje pogostosti pojavljanja neželenih
učinkov zdravila.
6. člen
(način poročanja proizvajalcev zdravil,
uvoznikov in veletrgovcev)
Proizvajalci zdravil, uvozniki in
veletrgovci z zdravili so dolžni najpozneje v petnajstih dneh od prejema
poročila o resnih neželenih učinkih zdravila obvestiti center za
farmakovigilanco oziroma so dolžni takoj obvestiti center za farmakovigilanco
in organ, pristojen za zdravila, o resnih neželenih učinkih zdravila, ki
zahtevajo nujno ukrepanje zaradi neposrednega ogrožanja javnega zdravja.
7. člen
(način poročanja uporabnikov zdravil
oziroma bolnikov)
Uporabniki zdravil oziroma bolniki, ki
ugotovijo kakršne­koli neželene učinke zdravil, lahko o tem poročajo centru za
farmakovigilanco v sodelovanju z izbranim zdravni­kom, drugim zdravstvenim
delavcem ali sami.
8. člen
(neželeni učinki cepiv)
(1) O neželenih učinkih cepiv ali sumu
nanje pravne ali fizične osebe iz 5., 6. in 7. člena tega pravilnika poročajo centru za farmakovigilanco in tudi instituciji, ki je po predpisih o
zbirkah podatkov s področja zdravstvenega varstva odgovorna za vodenje registra
neželenih učinkov po cepljenju.
(2) Institucija iz prejšnjega odstavka o
neželenih učinkih cepiv ali sumu nanje poroča organu, pristojnemu za zdravila.
9. člen
(oblika in vsebina poročila o neželenem
učinku zdravila)
(1) Poročilo o neželenem učinku zdravila
ali sumu nanj se posreduje na obrazcu za poročanje o neželenih učinkih zdravil,
ki je objavljen na spletni strani organa, pristojnega za zdravila
(http://www.jazmp.si).
(2) Poročilo o neželenem učinku zdravila
ali sumu nanj mora vsebovati najmanj naslednje podatke:
-      
podatke o zadevnem zdravilu (ime, oblika, jakost, indikacijsko področje,
način aplikacije, trajanje terapije),
-      
opis neželenega učinka zdravila,
-      
podatke, ki omogočajo identifikacijo poročevalca (lahko v kodirani
obliki) in
-      
podatke o uporabniku zdravila oziroma bolniku v kodirani obliki
(začetnice imena in priimka, starost ali datum rojstva, spol).
(3) Poročevalec je dolžan zagotoviti
morebitne dodatne informacije, potrebne za vrednotenje neželenega učinka
zdravila.
10. člen
(zaupnost podatkov)
Podatki iz prejšnjega člena tega pravilnika
se morajo obravnavati kot zaupni in se smejo uporabljati le za izvajanje
zakona, tega pravilnika, potrebnih ukrepov za zagotavljanje varnosti in
učinkovitosti zdravil ter za sporočanje in obdelavo v sistemu farmakovigilance
Evropske unije.
III. OBVEZNOSTI IMETNIKA DOVOLJENJA ZA PROMET
11. člen
(odgovornost)
(1) Imetnik dovoljenja za promet mora
zaradi varovanja javnega zdravja vzpostaviti sistem farmakovigilance in ga
nenehno dopolnjevati v skladu z znanstveno-tehničnim napredkom.
(2) Za zdravila, ki so na trgu na podlagi
dovoljenja za uvoz oziroma vnos zdravil, ima obveznosti imetnika dovoljenja za
promet glede vzpostavitve in dopolnjevanja sistema farmakovigilance uvoznik
zdravila.
12. člen
(oseba, odgovorna za farmakovigilanco)
(1) Imetnik dovoljenja za promet mora imeti
določeno odgovorno osebo za farmakovigilanco, ki je odgovorna:
-      
za vzpostavitev in vzdrževanje sistema farmakovigilance na način, ki
zagotavlja zbiranje in primerjavo podatkov o vseh neželenih učinkih zdravila
ali sumu nanje, z namenom, da so dostopni vsaj na enem mestu v Evropski uniji;
-      
za pripravo periodičnih poročil o varnosti zdravila v skladu z zakonom
in tem pravilnikom;
-      
da se na vse zahteve organa, pristojnega za zdravila, za predložitev
dodatnih informacij, potrebnih za vrednotenje koristi in tveganj, povezanih z
zdravilom, odgovori v celoti in takoj, vključno s predložitvijo podatkov o
obsegu prodaje;
-      
da predloži organu, pristojnemu za zdravila, vse druge informacije, ki
so pomembne za oceno koristi in tveganj, povezanih z zdravilom, vključno z
ustreznimi informacijami iz kliničnih preskušanj o varnosti zdravila po
pridobitvi dovoljenja za promet.
(2) Imetnik dovoljenja za promet mora
organ, pristojen za zdravila, sproti obveščati o spremembah glede odgovorne
osebe za farmakovigilanco in o spremembah podatkov glede njene dosegljivosti.
13. člen
(zbiranje podatkov o neželenih učinkih)
Imetnik dovoljenja za promet vodi podrobno
dokumentacijo o vseh neželenih učinkih zdravil ali sumu nanje, ki se pojavijo v
Evropski uniji ali v tretjih državah.
14. člen
(neželeni učinki zdravil, ki so se
pojavili na ozemlju Republike Slovenije)
(1) Imetnik dovoljenja za promet vodi
dokumentacijo o vseh neželenih učinkih zdravil ali sumu nanje ne glede na vrsto
postopka pridobitve dovoljenja za promet, ki so se pojavili na ozemlju
Republike Slovenije, na katere ga opozorijo zdravstveni delavci ali drugi
udeleženci v sistemu farmakovigilance. O resnih neželenih učinkih zdravila
poroča takoj, najpozneje pa v 15 dneh po prejetju informacije organu,
pristojnemu za zdravila, v skladu s prvim odstavkom 18. člena tega
pravilnika.
(2) Imetnik dovoljenja za promet vodi
dokumentacijo in poroča takoj, najpozneje pa v 15 dneh po prejetju informacije
o vseh drugih resnih neželenih učinkih zdravila, ki izpolnjujejo merila o
poročanju v skladu s smernicami iz prvega odstavka 2. člena tega
pravilnika, ki so se pojavili na ozemlju Republike Slovenije in za katere se
utemeljeno pričakuje, da je o njih obveščen, organu, pristojnemu za zdravila, v
skladu s prvim odstavkom 18. člena tega pravilnika.
(3) Imetnik dovoljenja za promet takoj
poroča o resnih neželenih učinkih zdravila, ki zahtevajo nujno ukrepanje zaradi
neposrednega ogrožanja javnega zdravja, organu, pristojnemu za zdravila, v
skladu s prvim odstavkom 18. člena tega pravilnika.
15. člen
(neželeni učinki zdravil, ki so se
pojavili na ozemlju tretjih držav)
Imetnik dovoljenja za promet poroča organu,
pristojnemu za zdravila, v skladu s prvim odstavkom 18. člena tega
pravilnika o vseh resnih nepričakovanih neželenih učinkih zdravila in o vsakem
sumu na prenos katerekoli nalezljive bolezni z zdravilom, ki se pojavijo na
ozemlju tretje države, takoj oziroma najpozneje v 15 dneh po prejetju
informacije.
16. člen
(neželeni učinki zdravil, ki so vključena
v neintervencijska klinična preskušanja o varnosti zdravil po pridobitvi
dovoljenja za promet)
Imetnik dovoljenja za promet zbira in
poroča o neželenih učinkih zdravil, ki so vključena v neintervencijska klinična
preskušanja o varnosti zdravil po pridobitvi dovoljenja za promet, v skladu s
13., 14. in 15. členom tega pravilnika ter smernicami iz prvega odstavka 2. člena
tega pravilnika.
17. člen
(poročanje, kadar je Republika Slovenija
referenčna država)
(1) Za zdravila, za katera je dovoljenje za
promet izdano v postopku z medsebojnim priznavanjem ali v decentraliziranem
postopku in je Republika Slovenija v tem postopku referenčna država, imetnik
dovoljenja za promet zagotovi, da so poročila o vseh resnih neželenih učinkih
zdravila ali sumu nanje, vključno s poročili o vsakem sumu na prenos katerekoli
nalezljive bolezni z zdravilom, ki se pojavijo na ozemlju Evropske unije,
dostopna organu, pristojnemu za zdravila.
(2) (črtan).
18. člen
(način poročanja)
(1) Imetnik dovoljenja za promet poroča o
neželenih učinkih zdravil iz 14., 15., 16. in 17. člena tega pravilnika elektronsko v skladu s smernicami iz prvega odstavka 2. člena
tega pravilnika.
(2) Pri poročanju mora uporabljati
mednarodno dogovorjeno terminologijo za poročanje o neželenih učinkih zdravil
in obliko poročila v skladu s smernicami iz prvega odstavka 2. člena tega
pravilnika.
(3) Ne glede na določbe prvega odstavka
tega člena lahko imetnik dovoljenja za promet izjemoma po predhodni odobritvi
organa, pristojnega za zdravila, o neželenih učinkih zdravil poroča na obrazcu,
ki je objavljen na spletni strani organa, pristojnega za zdravila (http://www.jazmp.si).
19. člen
(periodično poročilo o varnosti zdravila)
(1) Poročila o vseh neželenih učinkih
zdravila iz 13. člena tega pravilnika imetnik dovoljenja za promet predloži
organu, pristojnemu za zdravila, v obliki periodičnih poročil o varnosti
zdravila, in sicer:
-      
takoj, če to zahteva organ, pristojen za zdravila;
-      
najmanj vsakih šest mesecev po izdaji dovoljenja za promet v obdobju
pred dajanjem zdravila na trg;
-      
najmanj vsakih šest mesecev v prvih dveh letih po začetku dajanja
zdravila na trg;
-      
enkrat letno v naslednjih dveh letih;
-      
po preteku štirih let po začetku dajanja zdravila na trg v triletnih
intervalih.
(2) Ne glede na določbe prejšnjega odstavka
so lahko v dovoljenju za promet določene drugačne zahteve za predložitev
periodičnih poročil o varnosti zdravila.
(3) Imetnik dovoljenja za promet lahko po
izdaji dovoljenja za promet predloži vlogo za spremembo ciklusa oddaje
periodičnih poročil o varnosti zdravila v skladu s predpisi, ki urejajo
spremembe dovoljenja za promet.
(4) Periodična poročila o
varnosti zdravila morajo biti predložena v obliki in vsebini v skladu s
smernicami iz prvega odstavka 2. člena tega pravilnika in vsebovati
znanstveno oceno razmerja med tveganjem in koristjo, povezanega z zdravilom.
20. člen
(nujni varnostni ukrep)
(1) Če imetnik dovoljenja za promet v
primeru tveganja za javno zdravje predlaga nujni varnostni ukrep, mora o tem
takoj obvestiti organ, pristojen za zdravila. Če organ, pristojen za zdravila,
v 24 urah od prejema obvestila temu ne nasprotuje, se nujni varnostni ukrep
lahko uvede.
(2) Nujni varnostni ukrep mora biti uveden
v časovnih okvirih, dogovorjenih z organom, pristojnim za zdravila.
(3) Vlogo za spremembo dovoljenja za promet
z zdravilom, ki je posledica nujnega varnostnega ukrepa, imetnik  tega
dovoljenja predloži organu, pristojnemu za zdravila takoj, oziroma najpozneje v
15 dneh od uvedbe nujnega varnostnega ukrepa, v skladu s podzakonskim
predpisom, ki ureja pridobitev, spremembe  podaljšanje, prenos in prenehanje
veljavnosti dovoljenja za promet z zdravilom za uporabo v humani medicini.
21. člen
(načrt za obvladovanje tveganj)
Imetnik dovoljenja za promet mora na
zahtevo organa, pristojnega za zdravila, predložiti načrt za obvladovanje
tveganj v obliki in vsebini, kot to določajo smernice iz prvega odstavka
2. člena tega pravilnika, vključno z oceno učinkovitosti sprejetega
načrta.
22. člen
(obveščanje)
(1) Imetnik dovoljenja za promet lahko
strokovno javnost obvešča o farmakovigilanci zdravila v skladu s smernicami iz prvega
odstavka 2. člena tega pravilnika oziroma jo mora obveščati, če tako
zahteva organ, pristojen za zdravila.
(2) Ovojnica z obvestilom, poslanim v
skladu s prejšnjim odstavkom, mora biti jasno označena z naslednjim opozorilom
v rdeči barvi: »Pomembno obvestilo o varnosti zdravila«.
(3) Imetnik dovoljenja za promet v širši javnosti
ne sme objavljati informacij o zadevah v zvezi s farmakovigilanco zdravila, ne
da bi o tem predhodno ali istočasno obvestil organ, pristojen za zdravila. To
informacijo mora predstaviti objektivno in nezavajajoče.
IV. CENTER ZA FARMAKOVIGILANCO
23. člen
(pogoji)
(1) Pravna oseba, ki v skladu z 82. členom
zakona opravlja zbiranje poročil o neželenih učinkih zdravil in njihovo
ocenjevanje (v nadaljnjem besedilu: center za farmakovigilanco) mora imeti
zadostno število zaposlenih kadrov z ustrezno izobrazbo, od tega najmanj eno
osebo z izkušnjami na področju farmakovigilance, ustrezne prostore in opremo za
opravljanje nalog iz 82. člena zakona.
(2) Za ustrezno izobrazbo iz prejšnjega
odstavka se šteje univerzitetna izobrazba medicin­ske ali farmacevtske smeri z
dokumentiranim znanjem iz področja farmakovigilance ali specialist klinične
farmakologije.
(3) Znanja iz področja farmakovigilance iz
prejšnjega odstavka zajemajo najmanj naslednje: poznavanje predpisov s področja
farmakovigilance, poznavanje pravil poročanja o neželenih učinkih zdravil,
priprave poročila o neželenem učinku zdravila, ocenjevanja poročil o neželenih
učinkih zdravil, poznavanje periodičnega poročila o varnosti zdravila in načrta
za obvladovanje tveganj.
(4) Za ustrezno opremo iz prvega odstavka tega
člena se šteje vzpostavljen informacijski sistem, ki omogoča vzpostavitev
izmenjave farmakovigilančnih podatkov v skladu z zakonom, tem pravilnikom in s
standardi elektronskega poročanja iz smernic iz prvega odstavka 2. člena tega
pravilnika.
24. člen
(naloge)
Center za farmakovigilanco je odgovoren za:
-      
zbiranje in ocenjevanje poročil o neželenih učinkih zdravil,
pridobljenih od udeležencev v sistemu farmakovigilance, vključno s podatki o
nepravilni uporabi, zlorabi, neučinkovitosti zdravil, ponarejenih zdravilih in
ostalih pomembnih podatkih za varno uporabo zdravil;
-      
posredovanje zbranih podatkov in ocen poro­čil o neželenih učinkih
zdravil organu, pristojnemu za zdravila v časovnih okvirih, ki omogočajo
izvajanje obveznosti v mednarodnem sistemu farmakovigilance;
-      
posredovanje drugih pomembnih podatkov, ki zadevajo varnost zdravil,
organu, pristojnemu za zdravila;
-      
obveščanje organa, pristojnega za zdravila, v primeru potrebe po
takojšnjem ukrepanju, najpozneje v 24 urah po prejemu obvestila;
-      
strokovno podporo organu, pristojnemu za zdravila, pri vrednotenju
neželenih učinkov zdravil in drugih podatkov o varnosti zdravil;
-      
izobraževanje in druge oblike vzpodbujanja zdravstvenih delavcev k
poročanju o neže­lenih učinkih zdravil;
-      
analiziranje poročanja na področju Republike Slovenije in sprejemanje
ukrepov za doseganje stopnje poročanja na ravni aktivnih držav po merilih
Svetovne zdravstvene organizacije;
-      
zagotavljanje 24 urne dosegljivosti.
V. VLOGA ORGANA, PRISTOJNEGA ZA ZDRAVILA
25. člen
(vloga organa, pristojnega za zdravila)
Organ, pristojen za zdravila, z namenom
vzpostavlja­nja in vodenja sistema farmakovigilance izvaja naslednje naloge:
-      
ob strokovni podpori centra za farmakovigilanco, ki oceni poročila o
neželenih učinkih zdravil, vre­dnoti neželene učinke zdravil glede na ostale
farmakovigilančne podatke in če je to potrebno, uvede ukrepe iz 26. člena tega
pravilnika;
-      
ocenjuje periodična poročila o varnosti zdravil in druge podatke o
varnosti zdravil;
-      
obvešča imetnike dovoljenj za promet o neželenih učinkih zdravil na
podlagi obvestil, pridobljenih iz drugih virov, v skladu s smernicami iz prvega
odstavka 2. člena tega pravilnika;
-      
vzpostavlja in vzdržuje bazo podatkov o neželenih učinkih zdravil;
-      
preverja izvajanje sistema farmakovigilance pri imetnikih dovoljenj za
promet;
-      
preverja izpolnjevanje pogojev iz 23. člena tega pravilnika pred in po
imenovanju centra za farmakovigilanco;
-      
o resnih neželenih učinkih zdravil, ki so na trgu na podlagi dovoljenja
za uvoz in, ki so se pojavili na ozemlju Republike Slovenije, poroča v bazo
podatkov farmakovigilance Evropske unije v skladu s smernicami iz prvega
odstavka 2. člena tega pravilnika;
-      
deluje v mednarodnem sistemu farmakovigilance;
-      
vzpodbuja zdravstvene delavce k poročanju o neželenih učinkih zdravil.
26. člen
(ukrepi)
Organ, pristojen za zdravila, lahko na
podlagi podatkov o varnosti zdravila, pridobljenih od udeležencev v sistemu
farmakovigilance, ter podatkov o oceni razmerja med tveganjem in koristjo:
-      
odvzame dovoljenje za promet z zdravilom oziroma dovoljenje za promet s
paralelno uvoženim zdravilom;
-      
začasno odvzame dovoljenje za promet z zdravilom oziroma dovoljenje za
promet s paralelno uvoženim zdravilom;
-      
uvede spremembe določil dovoljenja za promet z
zdravilom;
-      
prepove promet zdravila, ki je na trgu na podlagi
dovoljenja za uvoz oziroma vnos.

Pravilnik o farmakovigilanci zdravil za
uporabo v humani medicini (Uradni list RS, št. 53/06) vsebuje
naslednji končni določbi:
»27. člen
(razveljavitev)
Z dnem uveljavitve tega pravilnika se
preneha uporabljati Pravilnik o farmakovigilanci (Uradni list RS, št. 94/00).
28. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o farmakovigilanci zdravil za uporabo v humani medicini (Uradni list
RS, št. 16/11) vsebuje naslednjo končno določbo:
»20. člen
Ta pravilnik začne veljati petnajsti dan po
objavi v Uradnem listu Republike Slovenije.«.