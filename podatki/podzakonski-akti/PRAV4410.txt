Splošne določbe
1. člen
(1) Ta pravilnik v skladu z Direktivo Evropskega parlamenta
in Sveta 2002/44/ES z dne 25. junija 2002 o minimalnih zdravstvenih in
varnostnih zahtevah glede izpostavljenosti delavcev tveganjem iz fizikalnih
dejavnikov (vibracij) (šestnajsta posebna direktiva v smislu člena 16(1)
Direktive 89/391/EGS) (UL L, št. 177 z dne 6. 7. 2002, str. 13) določa zahteve
za varovanje delavcev pred tveganji za njihovo zdravje in varnost, ki izhajajo
ali bi lahko izhajale iz izpostavljenosti mehanskim vibracijam. 
(2) Zahteve tega pravilnika veljajo za dejavnosti, v katerih
delavci so ali bi lahko bili med delom izpostavljeni tveganjem mehanskih
vibracij.
Definicije
2. člen
Izrazi, uporabljeni v tem pravilniku, imajo naslednji pomen: 
a)    
“vibracije dlan-roka”: mehanske vibracije, ki ob prenašanju na človekovo
dlan in roko predstavljajo tveganje za varnost in zdravje delavcev, zlasti
vaskularne ter nevrološke ali mišične motnje in prizadetost kosti ali sklepov; 
b)    
“vibracije celotnega telesa”: mehanske vibracije, ki ob prenašanju na
celotno telo predstavljajo tveganje za varnost in zdravje delavcev, zlasti
težave s križem in poškodbe hrbtenice.
Mejne vrednosti in opozorilne vrednosti
izpostavljenosti
3. člen
(1) Mejne vrednosti in opozorilne vrednosti izpostavljenosti
za vibracije dlan-roka so naslednje: 
a)    
mejna vrednost dnevne izpostavljenosti, normalizirana na referenčno
obdobje osmih ur, je 5 m/s2; 
b)    
opozorilna vrednost dnevne izpostavljenosti, normalizirana na referenčno
obdobje osmih ur, je 2,5 m/s2. 
(2) Izpostavljenost delavcev vibracijam dlan-roka se ocenjuje
in/ali meri v skladu z določbami iz Priloge A (1) tega pravilnika.
4. člen
(1) Mejne vrednosti in opozorilne vrednosti izpostavljenosti
za vibracije celotnega telesa so naslednje: 
a)    
mejna vrednost dnevne izpostavljenosti, normalizirana na referenčno
obdobje osmih ur, je 1,15 m/s2; 
b)    
opozorilna vrednost dnevne izpostavljenosti, normalizirana na referenčno
obdobje osmih ur, je 0,5 m/s2. 
(2) Izpostavljenost delavcev vibracijam celotnega telesa se
ocenjuje in/ali meri v skladu z določbami iz Priloge B (1) tega pravilnika.
Ocenjevanje tveganja
5. člen
(1) Delodajalec mora oceniti in po potrebi zagotoviti meritve
ravni mehanskih vibracij, ki so jim delavci izpostavljeni. Merjenje se izvaja v
skladu s Prilogo A (2) ali Prilogo B (2) tega pravilnika. 
(2) Raven izpostavljenosti mehanskim vibracijam se lahko
oceni z opazovanjem specifičnih delovnih postopkov ob hkratnem upoštevanju
pomembnih informacij o verjetnem obsegu vibracij, ki so značilne za tisto vrsto
delovne opreme, ki se jo uporablja v konkretnih razmerah, in upoštevanju
informacij s strani proizvajalca delovne opreme. Tak postopek ocenjevanja se ne
sme enačiti z meritvami, ki zahtevajo uporabo posebnih merilnih aparatov in
ustrezne metodologije. 
(3) Ocenjevanje in merjenje iz prvega odstavka tega člena
izvajajo pristojne službe in/ali strokovni delavci v ustreznih časovnih
presledkih v skladu s posebnimi predpisi. Podatki, pridobljeni z ocenjevanjem
in/ali merjenjem ravni izpostavljenosti mehanskim vibracijam, se hranijo v
ustrezni obliki, da se omogoči poznejše primerjanje rezultatov in konzultacija.
(4) Pri ocenjevanju tveganja mora delodajalec nameniti
posebno pozornost naslednjemu: 
a)    
ravni, vrsti in trajanju izpostavljenosti, vključno s kakršno koli izpostavljenostjo
vibracijam s prekinitvami ali s ponavljajočimi se udarci; 
b)    
mejnim vrednostim izpostavljenosti in opozorilnim vrednostim
izpostavljenosti iz 3. in 4. člena tega pravilnika; 
c)    
kakršnim koli vplivom na varnost in zdravje posebno ogroženih skupin
delavcev; 
č)    kakršnim koli posrednim vplivom na varnost delavcev zaradi
medsebojnega vplivanja med mehanskimi vibracijami in delovnim mestom ali drugo
delovno opremo; 
d)    
informacijam, ki jih priskrbijo proizvajalci delovne opreme v skladu s
predpisi; 
e)    
obstoju nadomestne opreme, izdelane za zmanjševanje ravni
izpostavljenosti mehanskim vibracijam; 
f)     
podaljšanju izpostavljenosti vibracijam celotnega telesa preko običajnih
delovnih ur na delodajalčevo odgovornost; 
g)    
posebnim delovnim razmeram, kot so na primer nizke temperature; 
h)    
ustreznim informacijam, pridobljenim z zdravstvenim nadzorom, vključno z
objavljenimi informacijami, kolikor je to mogoče. 
(5) Delodajalec mora izdelati oceno tveganja in določiti
ukrepe v skladu s 6. in 7. členom tega pravilnika. Ocena tveganja mora biti
shranjena na ustreznem nosilcu podatkov. Ocena tveganja lahko vsebuje
delodajalčevo utemeljitev, da nadaljnje ocenjevanje tveganja zaradi narave in
obsega tveganja v zvezi z mehanskimi vibracijami ni potrebno. Oceno tveganja je
treba redno ažurirati, zlasti, če so nastale znatne spremembe, zaradi katerih
bi ocena lahko zastarela, ali če rezultati zdravstvenega nadzora pokažejo, da
je to potrebno.
Ukrepi za zagotovitev varnosti in zdravja delavcev
6. člen
(1) Delodajalec mora ob upoštevanju tehničnega napredka in
možnih ukrepov za obvladovanje tveganj pri viru ter upoštevanju temeljnih načel
za varnost in zdravje pri delu, določenih v zakonu, ki ureja področje varnosti
in zdravja pri delu, zagotoviti, da se tveganja, ki izhajajo iz izpostavljenosti
mehanskim vibracijam, odpravijo pri viru ali zmanjšajo na najnižjo možno
stopnjo. 
(2) Na podlagi ocene tveganja iz 5. člena tega pravilnika
mora delodajalec takoj, ko so opozorilne vrednosti izpostavljenosti iz črke b)
prvega odstavka 3. člena in iz črke b) prvega odstavka 4. člena tega pravilnika
presežene, izdelati in izvajati program tehničnih in/ali organizacijskih
ukrepov za zmanjšanje izpostavljenosti mehanskim vibracijam in s tem povezanih
tveganj na najnižjo možno raven, predvsem ob upoštevanju: 
a)    
drugih delovnih postopkov, ki zahtevajo manjšo izpostavljenost mehanskim
vibracijam; 
b)    
izbire ustrezne delovne opreme, ki je ustrezno ergonomsko načrtovana in,
upoštevajoč delo, ki ga je treba opraviti, povzroča najmanj vibracij; 
c)    
zagotavljanja dodatne opreme, ki zmanjšuje tveganje poškodb zaradi
vibracij, kot so sedeži, ki učinkovito zmanjšujejo vibracije celotnega telesa,
in ročaji, ki zmanjšujejo prenos lokalnih vibracij na sistem dlan-roka; 
č)    ustreznih vzdrževalnih postopkov za delovno opremo, delovno
mesto in sisteme delovnih mest; 
d)    
načrtovanja in ureditve delovnih mest; 
e)    
ustreznega informiranja in usposabljanja delavcev glede pravilne in
varne uporabe delovne opreme za zmanjšanje njihove izpostavljenosti mehanskim
vibracijam na najnižjo možno raven; 
f)     
omejitve trajanja in intenzivnosti izpostavljenosti; 
g)    
ustrezne razporeditve izvajanja delovnih nalog z zadostnim počitkom; 
h)    
zagotavljanja ustrezne osebne varovalne opreme (obleka, rokavice itd.)
za varovanje izpostavljenih delavcev pred mrazom in vlago. 
(3) Delodajalec mora zagotoviti, da v nobenem primeru
izpostavljenost delavcev ne preseže mejne vrednosti izpostavljenosti. Če je
mejna vrednost izpostavljenosti presežena kljub ukrepom, ki jih delodajalec
izvede v skladu s tem pravilnikom, mora delodajalec takoj izvesti ukrepe za
zmanjšanje izpostavljenosti pod mejno vrednost izpostavljenosti. Ugotoviti mora
razloge za prekoračitev mejne vrednosti izpostavljenosti in ustrezno
prilagoditi varnostne ukrepe, da prepreči ponovno prekoračitev. 
(4) Delodajalec mora prilagoditi varnostne in zdravstvene
ukrepe iz tega člena posebno ogroženim delavcem.
Informiranje in usposabljanje delavcev
7. člen
Delodajalec mora zagotoviti, da so delavci, ki so
izpostavljeni tveganjem zaradi mehanskih vibracij pri delu, in/ali njihovi
predstavniki informirani in usposobljeni v zvezi z rezultati ocene tveganja iz
5. člena tega pravilnika, zlasti: 
a)    
glede ukrepov, izvedenih za izvajanje tega pravilnika z namenom
odpravljanja ali zmanjševanja tveganja zaradi mehanskih vibracij na najnižjo
možno raven; 
b)    
glede mejnih vrednostih izpostavljenosti in opozorilnih vrednosti
izpostavljenosti; 
c)    
glede rezultatov ocen in/ali meritev mehanskih vibracij, opravljenih v
skladu s 5. členom tega pravilnika, in glede možnih poškodb zaradi delovne
opreme, ki se uporablja; 
č)    zakaj in kako je treba zaznati in sporočiti o znakih poškodbe; 
d)    
glede okoliščin, v katerih so delavci upravičeni do zdravstvenega
nadzora; 
e)    
glede varnih delovnih postopkov za zmanjševanje izpostavljenosti
mehanskim vibracijam.
Posvetovanje in sodelovanje delavcev
8. člen
Delodajalec mora zagotoviti, da se posvetovanje in
sodelovanje delavcev in/ali njihovih predstavnikov glede zadev iz tega
pravilnika izvaja v skladu z določbami zakona, ki ureja področje varnosti in zdravja
pri delu.
Zdravstveni nadzor
9. člen
(1) Zdravstveni nadzor se izvaja v skladu s posebnimi
predpisi, ki urejajo zdravstveno varstvo pri delu. Pri izvajanju zdravstvenega
nadzora je treba upoštevati rezultate ocene tveganja iz prvega odstavka 5. člena
tega pravilnika, če ta pokaže, da je zdravje delavcev ogroženo. 
(2) Zdravstveni nadzor, katerega rezultate je treba
upoštevati pri izvajanju varnostnih ukrepov na posameznem delovnem mestu, je
namenjen preprečevanju in hitremu ugotavljanju kakršne koli zdravstvene okvare,
povezane z izpostavljenostjo mehanskim vibracijam. 
(3) Zdravstveni nadzor iz prejšnjega odstavka je primeren,
če: 
-       
je izpostavljenost delavcev vibracijam takšna, da se lahko ugotovi
povezava med izpostavljenostjo in znaki določene bolezni ali škodljivimi učinki
na zdravje, 
-       
je verjetno, da se bolezen ali škodljivi učinki pojavijo v posebnih
delovnih razmerah za posameznega delavca, in 
-       
obstajajo preskušene tehnike ugotavljanja bolezni in škodljivih učinkov
na zdravje. 
(4) V vsakem primeru so delavci, kateri so izpostavljeni
mehanskim vibracijam, ki presegajo vrednosti iz črke b) prvega odstavka 3.
člena in iz črke b) prvega odstavka 4. člena tega pravilnika, upravičeni do
ustreznega zdravstvenega nadzora. 
(5) Za vsakega delavca, za katerega se izvaja zdravstveni
nadzor v skladu z drugim in tretjim odstavkom tega člena, se izdela in redno
ažurira njegova zdravstvena dokumentacija. Ta zdravstvena dokumentacija vsebuje
povzetek rezultatov izvedenega zdravstvenega nadzora. Hraniti jo je treba v
ustrezni obliki tako, da je možna kasnejša konzultacija, ob upoštevanju
zaupnosti podatkov. 
(6) Kopije ustrezne dokumentacije je treba na zahtevo
predložiti inšpekciji dela, ki mora v skladu s predpisi o zdravstveni
dejavnosti tako pridobljene podatke varovati kot poklicno skrivnost. Vsak
delavec ima pravico do vpogleda v zdravstveno dokumentacijo, ki se nanaša nanj.
10. člen
Če se na podlagi zdravstvenega nadzora pri delavcu ugotovi
določena bolezen ali škodljiv učinek na zdravje, za katerega pooblaščeni
zdravnik meni, da je posledica izpostavljenosti mehanskim vibracijam pri delu,
mora: 
a)    
pooblaščeni zdravnik obvestiti delavca o izvidu, ki se nanaša nanj.
Delavec prejme predvsem informacije in nasvete v zvezi z morebitnim
zdravstvenim nadzorom, ki bi se mu moral podvreči po koncu izpostavljenosti; 
b)    
pooblaščeni zdravnik obvestiti delodajalca o kakršnih koli bistvenih
ugotovitvah zdravstvenega nadzora, ob upoštevanju zdravniške molčečnosti; 
c)    
delodajalec: 
- 
preveriti oceno tveganja, opravljeno v skladu s 5. členom tega
pravilnika, 
- 
preveriti ukrepe, predvidene za odpravljanje ali zmanjševanje tveganj v
skladu s 6. členom tega pravilnika, 
- 
upoštevati nasvet pooblaščenega zdravnika in/ali inšpekcije dela pri
izvajanju kakršnih koli ukrepov, potrebnih za odpravljanje ali zmanjševanje
tveganja v skladu s 6. členom tega pravilnika, vključno z možnostjo premestitve
delavca na drugo delovno mesto, kjer ni tveganja za nadaljnjo izpostavljenost,
in 
- 
poskrbeti za stalni zdravstveni nadzor in zagotoviti, da se preveri zdravstveno
stanje vseh drugih delavcev, ki so bili podobno izpostavljeni. V takih primerih
sme pooblaščeni zdravnik ali inšpekcija dela predlagati, da izpostavljene osebe
opravijo zdravstveni pregled.
Odstopanja
11. člen
(1) Za dela, pri katerih je izpostavljenost delavca mehanskim
vibracijam običajno nižja od opozorilnih vrednosti iz črke b) prvega odstavka
3. člena in iz črke b) prvega odstavka 4. člena tega pravilnika, vendar se s
časom izrazito spreminja in občasno preseže mejno vrednost izpostavljenosti, so
dovoljene občasne kratkotrajne prekoračitve mejne vrednosti dnevne
izpostavljenosti pod pogoji, da: 
-       
delodajalec izvede vse varnostne in zdravstvene ukrepe v skladu s tem
pravilnikom, da se tveganje zmanjša na najnižjo možno raven, 
-       
povprečna tedenska izpostavljenost v 40 urah ne preseže mejne vrednosti
dnevne izpostavljenosti, 
-       
delodajalec razpolaga z dokazom, da je pri teh delih tveganje za delavca
manjše, kot če bi delavec delal pri mejni vrednosti dnevne izpostavljenosti, in
-       
delodajalec za delavce, ki opravljajo ta dela, v sodelovanju s
pooblaščenim zdravnikom in na podlagi ocene tveganja zagotovi ustrezen
zdravstveni nadzor. 
(2) Delodajalec o odstopanjih obvesti ministrstvo, pristojno
za varnost in zdravje pri delu in inšpekcijo dela. Delodajalec obvestilu
priloži dokazila o izpolnjevanju pogojev iz prejšnjega odstavka. 
(3) Delodajalec mora odstopanja odpraviti takoj, ko prenehajo
obstajati okoliščine, zaradi katerih so bila uvedena. Delodajalec mora vsake
štiri leta preučiti razloge in izpolnjevanje pogojev za odstopanja in o tem
obvestiti ministrstvo, pristojno za varnost in zdravje pri delu in inšpekcijo
dela.
Končni določbi
12. člen
(1) Ministrstvo, pristojno za varnost in zdravje pri delu,
posreduje Komisiji seznam odstopanj, v skladu s četrtim odstavkom 10. člena
direktive iz 1. člena tega pravilnika. 
(2) Ministrstvo, pristojno za varnost in zdravje pri delu,
poroča Komisiji, v skladu s 13. členom direktive iz 1. člena tega pravilnika, o
praktičnem izvajanju določb te direktive. 
(3) Poročilu iz prejšnjega odstavka se priložijo stališča
socialnih partnerjev.
13. člen
(1) Ta pravilnik začne veljati petnajsti dan po objavi v
Uradnem listu Republike Slovenije, razen določb tretjega odstavka 6. člena tega
pravilnika, ki se v primeru, da gre za delovno opremo, ki je dana v uporabo
delavcem pred 6. julijem 2007 in ki glede na najnovejši tehnični napredek
in/ali sprejete organizacijske ukrepe ne omogoča spoštovanja mejnih vrednosti
izpostavljenosti po tem pravilniku, začnejo uporabljati 1. julija 2008. 
(2) Če gre za delovno opremo, ki se uporablja v kmetijskem in
gozdarskem sektorju, se določbe tretjega odstavka 6. člena tega pravilnika
začnejo uporabljati 1. julija 2011.
Št. 01701-37/2005
Ljubljana, dne 4. oktobra 2005
EVA 2005-2611-0088
mag. Janez Drobnič l.r.
Minister
za delo, družino in socialne zadeve

Priloga