I. SPLOŠNE DOLOČBE
1. člen
(namen)
Ta pravilnik določa vsebino, roke in
postopke ob prijavi novih snovi, ki se dajejo v promet v Republiki Sloveniji oziroma
v carinskem območju Evropske unije (v nadaljnjem besedilu: EU), ter način
ocenjevanja in temeljna načela za izdelavo ocene tveganja, ki jo nova snov
lahko predstavlja za človeka ali okolje.
2. člen
(pomen izrazov)
Izrazi v tem pravilniku imajo enak pomen
kot v zakonu o kemikalijah (Uradni list RS, št. 36/99).
V tem pravilniku se uporabljajo tudi
naslednji izrazi:
a)  znanstvene raziskave in razvoj je znanstveno poskušanje, analize
ali kemijske raziskave, ki se izvajajo v nadzorovanih pogojih. Vključuje ugotavljanje
specifičnih lastnosti snovi, njenega delovanja, učinkovitosti, škodljivih
vplivov na zdravje človeka ali okolje, kot tudi znanstvene raziskave v zvezi z
razvojem novega pripravka,
b)  v uporabo usmerjene raziskave in razvoj je nadaljnji razvoj snovi,
kjer se na poskusni ali proizvodni ravni raziskujejo nove možnosti uporabe
snovi,
c)  ugotovitev nevarnih lastnosti je opredelitev škodljivih lastnosti
in delovanja, ki jih ima snov sama po sebi,
d)  ocena razmerja med odmerkom oziroma koncentracijo in učinkom je
ocena odvisnosti nastanka posledic in njihove resnosti od odmerka ali stopnje
izpostavljenosti snovi,
e)  ocena izpostavljenosti pomeni določitev emisij, razširjanja,
hitrosti gibanja v okolju ter pretvorbe oziroma razpada snovi, ter ocena
dejanskega ali pričakovanega odmerka oziroma izpostavljenosti različnih skupin
prebivalstva in posameznih delov okolja (vode, zraka in zemlje) tej snovi,
f)   opredelitev tveganja je ocena pogostnosti in resnosti škodljivih
učinkov, ki se lahko pojavijo pri ljudeh ali v posameznih delih okolja (voda,
zrak in zemlja) zaradi dejanske ali pričakovane izpostavljenosti snovi in je
lahko izražena tudi kvantitativno,
g)  priporočilo za zmanjšanje tveganja je seznam priporočenih ukrepov,
s katerimi je mogoče zmanjšati tveganje za človeka in okolje, ki se pojavi z
dajanjem nove snovi v promet,
h)  homopolimer je polimer, sestavljen iz ene vrste monomernih enot,
i)    kopolimer je polimer, ki ga sestavlja več vrst monomernih enot,
j)    polimer za katerega velja skrajšani postopek prijave je polimer, ki
zadošča kriterijem iz 3. člena priloge 1 tega pravilnika,
k)  družina polimerov je skupina homopolimerov ali kopolimerov z
relativno podobno povprečno molsko maso oziroma sestavo (razmerjem) monomernih
enot, ki nastanejo zaradi namerno spremenjenih sinteznih pogojev pri istem
sinteznem postopku. Polimere kot družino je mogoče obravnavati:
-   
homopolimere z relativno podobnimi Mn,
-    kopolimere:
-    z različno
sestavo komponent, vendar v relativno ozkem razponu Mn, ali
-    z relativno
podobno sestavo, če so njihove Mn večje od 1000,
l)    Mn je številčno povprečje molskih mas,
m) M je molska masa,
n)  vmesni produkt proizvodnje (v nadaljnjem besedilu: intermediat) je
kemijska snov, ki je proizvedena izključno za kemijski proces in porabo in/ali
uporabo v kemijskem procesu z namenom, da se pretvori v drugo(-e) kemijsko(-e)
snov(-i),
o)  "emisija" pomeni sproščanje snovi iz sistema, na primer,
kadar je sistem poškodovan. Da bi zagotovili najvišjo raven zaščite za delavce
in okolje, mora biti osnovni cilj kar največje zmanjšanje emisij, tako da se
proces izvaja v strogo zaprtem sistemu, 
p)  "izpostavljenost" se nanaša na tisto, kar se zgodi s
snovjo po emisiji, bodisi v širše okolje bodisi da bi se snov potencialno lahko
vdihavala ali prišla v stik s kožo delavca. Če predvidevamo, da lahko pride do
emisij, je treba z ustreznimi tehnikami izvajati strog nadzor izpostavljenosti,
pri čemer je treba ravnati po previdnostnem načelu, da se za
fizikalno-kemijske, toksikološke in ekotoksikološke lastnosti, ki niso bile
preskušene, domneva, da so nevarne, 
r)  "vgrajeni izpušni prezračevalni sistem" je izpušni
prezračevalni sistem zaprtega tipa, ki se uporablja skupaj z zaporami,
ogradami, ohišji, vsebniki itn., z namenom zadrževanja kemikalij v notranjosti
zaprte funkcionalne enote. Odprtine, povezane s procesom, morajo biti čim
manjše. Moč odvajanja in zračenja mora biti tolikšna, da je v sesalni enoti
dovolj podtlaka, ki zagotavlja zajetje in odvod vseh plinov, hlapov in/ali
prahu. Preprečeno mora biti uhajanje odvedenih nevarnih snovi nazaj v delovno
območje. To pomeni, da se prepreči nevarnim snovem, da bi uhajale iz zaprte
funkcionalne enote v delovno območje, 
s)  "visoko učinkovito izpušno prezračevanje" je izpušni
prezračevalni sistem odprtega in pol odprtega tipa, ki je dimenzioniran tako,
da kemikalije ostajajo znotraj zajetja. To pomeni, da se prisotnost kemikalij v
ozračju delovnega prostora praktično lahko izključi, 
š)  "učinkovit izpušni prezračevalni sistem" je izpušni
prezračevalni sistem odprtega in pol odprtega tipa, ki je dimenzioniran tako,
da kemikalije ostajajo znotraj zajetja, t.j. da se prisotnost kemikalij v
ozračju delovnega prostora v večji meri lahko izključi oziroma, da je to v
okviru mejnih vrednosti, 
t)   "drug izpušni prezračevalni sistem" je izpušni
prezračevalni sistem odprtega in pol odprtega tipa, ki je dimenzioniran tako,
da prisotnosti kemikalij v ozračju delovnega prostora ni mogoče izključiti, 
u)  "oblike uporabe z nizkimi emisijami" so na primer: 
-     embalaža
za enkratno uporabo, t. j. nevarna snov je zaprta v primerni embalaži, in dodaja
v reakcijski sistem skupaj z embalažo brez odpiranja embalaže, 
-     sprememba
oblike formulacije, t.j. snov se uporablja na primer v pastozni obliki ali v
obliki granulata, namesto v obliki prahu, 
-     "master
batch"; to pomeni, da je nevarna snov obdana s plastičnim matriksom, ki
preprečuje neposredni stik z nevarno snovjo. Sam plastični matriks ni nevarna
snov. Možna pa je abrazija plastičnega matriksa s tem tudi nevarne snovi, 
v)  "uporabe brez emisij" so na primer "master
batch"-i, kjer ne prihaja do abrazije, t.j. plastični matriks je tako
odporen na abrazijo, da je preprečeno sproščanje nevarne snovi, 
z)  "tehnično neprepusten" se uporablja za podenoto, če
med preskušanjem, monitoringom ali preverjanjem tesnjenja, ki se izvede za
posamezno uporabo, npr. tako da se uporabi penilna sredstva ali opremo za
iskanje/označevanje puščanja, ne opazi puščanja. Sistemi, podsistemi in
funkcionalni elementi so tehnično neprepustni, če je stopnja puščanja <
0,00001 mbar *l*s(na –1).
II. PRIJAVA NOVIH SNOVI
3. člen
(pogoji za dajanje novih snovi v promet)
Če ni z zakonom drugače določeno, se nove
snovi kot take ali v pripravkih lahko dajejo v promet ali uvažajo le, če so
bile prijavljene Uradu Republike Slovenije za kemikalije (v nadaljnjem
besedilu: urad) v skladu z zakonom o kemikalijah in na način, ki je predpisan s
tem pravilnikom, oziroma jih je proizvajalec ali uvoznik prijavil v EU.
4. člen
(izjeme)
Določbe tega pravilnika se ne uporabljajo
za:
a)  snovi, ki so že vpisane v seznam EINECS,
b)  snovi in dodatke, ki se uporabljajo izključno za živalsko prehrano,
c)  snovi, ki se uporabljajo izključno kot arome in dodatki v živilih,
č)  zdravilne učinkovine v zdravilih, namenjene izključno za humano
in veterinarsko uporabo, med katere pa se ne prištevajo vmesni produkti njihove
proizvodnje,
d)  snovi, ki se prijavljajo na podlagi drugih predpisov o prijavi ali
odobritvi in za katere so zahtevani enaki podatki, kot jih zahteva ta
pravilnik. Seznam teh predpisov objavlja urad,
e)  polimeri, ki so sestavljeni iz monomernih enot, ki so v EINECS seznamu,
in ne vsebujejo več kot 2% snovi, ki ni v seznamu EINECS.
5. člen
(prijavljanje novih polimernih snovi)
Prijava novih polimernih snovi poteka po
posebnem postopku, določenim v prilogi 1 tega pravilnika.
5.a člen
(skrajšana prijava intermediatov)
Za intermediate, ki se proizvajajo ali
uvažajo v količinah, enakih ali večjih od 1 tone na leto z omejeno
izpostavljenostjo lahko prijavitelj pri uradu zaprosi za dovoljenje za
skrajšano prijavo intermediata. Skrajšana prijava intermediata predstavlja
minimalni niz podatkov za izdelavo prve predhodne ocene tveganja, za kateri
koli kemijski intermediat, ki se daje v promet. Na podlagi zaključkov ocene
tveganja lahko urad zahteva katerikoli dodatni rezultat preskušanja v skladu z
18. členom tega pravilnika. Tehnična dokumentacija skrajšane prijave
intermediata in pogoji, pod katerimi se skrajšana prijava intermediata lahko
izvede, so navedeni v prilogi 1A tega pravilnika.
Če urad sprejme prošnjo prijavitelja za
zmanjšan paket preskusov, za tehnično dokumentacijo iz 6. člena tega pravilnika,
zahteva od prijavitelja predložitev podatkov, ki izhajajo iz preskusov in/ali
študij iz točke II. priloge 1A tega pravilnika. Za količine pod 1 tono na leto
veljajo običajne preskusne zahteve iz stolpcev B in C Priloge 2 tega
pravilnika.
6. člen
(polna prijava)
Polna prijava nove snovi mora vsebovati:
a)  tehnično dokumentacijo s podatki, potrebnimi za izdelavo ocene
tveganja, ki ga nova snov lahko predstavlja za človeka oziroma okolje in z
vsemi podatki, ki so potrebni za izdelavo take ocene. Tehnična dokumentacija
mora vsebovati najmanj podatke, ki so predpisani v stolpcu A priloge 2, tega
pravilnika, vključno s poročili o študijah s podrobnimi in popolnimi opisi
opravljenih študij ter uporabljenih metod, oziroma s seznamom strokovne
literature in virov, ki so bili pri tem uporabljeni,
b)  izjavo s pregledom stranskih in neželenih učinkov nove snovi glede
na predvidene načine njene uporabe,
c)  predlog za razvrstitev in označitev nove snovi na podlagi predpisa,
ki ureja razvrščanje, pakiranje in označevanje nevarnih snovi,
č)  predlog varnostnega lista, če je snov razvrščena kot nevarna,
d)  povzetek tehnične dokumentacije, ki ga je potrebno predložiti v
elektronski obliki in v formatu, ki ga določi urad.
Prijavitelj lahko dokumentaciji iz
prejšnjega odstavka priloži tudi izjavo proizvajalca, da je prijavitelj njegov
edini pooblaščeni zastopnik v primeru, ko prijavitelj nove snovi zastopa
proizvajalca, ki nima sedeža na območju EU.
Kadar je potrebno mora polna prijava nove
snovi, poleg navedenega v prvem odstavku, vsebovati tudi vlogo za začasno
omejitev posredovanja podatkov naknadnim prijaviteljem v skladu z drugim
odstavkom 17. člena tega pravilnika. O začasni omejitvi odloči urad in lahko
traja največ eno leto.
Poleg naštete dokumentacije lahko
prijavitelj uradu predloži tudi predhodno oceno tveganja, ki jo je izdelal v
skladu s predpisanimi temeljnimi načeli za izdelavo ocene tveganja.
7. člen
(obveščanje o količinah nove snovi v
prometu)
Vsak prijavitelj, ki je uradu prijavil novo
snov s polno prijavo, mora urad obvestiti:
a)  ko količina nove snovi, ki jo je dal v promet, doseže 10 ton na
posameznega proizvajalca letno, oziroma ko skupna količina te snovi, dane v
promet, doseže 50 ton na proizvajalca. V tem primeru lahko urad od prijavitelja
zahteva, da izvede nekatere ali vse dodatne študije, navedene v prvem poglavju
priloge 3 tega pravilnika, in določi rok za izvedbo teh študij,
b)  ko količina nove snovi, ki jo je dal v promet, doseže 100 ton na
posameznega proizvajalca letno, oziroma ko skupna količina te snovi, dane v
promet doseže 500 ton na proizvajalca. V tem primeru mora prijavitelj v roku,
ki mu ga določi urad, opraviti dodatne preskuse in študije, navedene v prvem
poglavju priloge 3 tega pravilnika. Prijavitelj lahko na podlagi utemeljenih
argumentov predlaga opustitev teh preskušanj ali uradu predlaga druge,
ustreznejše preskuse oziroma študije,
c)  ko količina nove snovi, ki jo je dal v promet, doseže 1000 ton na
posameznega proizvajalca letno, oziroma ko skupna količina te snovi, dane v
promet, doseže 5000 ton na proizvajalca, urad prijavitelju predpiše program
dodatnih preskusov oziroma študij, navedenih v drugem poglavju priloge 3 tega
pravilnika in rok za njegovo izvedbo.
Prijavitelj mora uradu sporočati vse
rezultate preskusov, ki jih je opravil na podlagi določb prejšnjega odstavka
ali pa prostovoljno.
8. člen
(ugotavljanje skupne količine nove snovi)
Če za prijavljeno snov, ki se uvaža in daje
v promet v EU, obstaja več prijaviteljev za istega proizvajalca, se za
količine, navedene v prejšnjem členu, šteje celotna količina prijavljene snovi,
ki je bila dana v promet v EU. To količino ugotovi Evropska komisija v
sodelovanju s pristojnimi organi držav članic. Ko količine prijavljene snovi
dosežejo vrednosti, navedene v prejšnjem členu, pristojni organi, pri katerih
so bile vložene prijave, o tem obvestijo prijavitelje in jim sporočijo podatke
o ostalih prijaviteljih. Obveznosti, ki izhajajo iz preskusov in preskušanj na
podlagi prejšnjega člena, si prijavitelji medsebojno porazdelijo.
9. člen
(skrajšana prijava)
Prijavitelj, ki namerava v EU dati v promet
manj kot eno tono nove snovi na proizvajalca na leto, uradu dostavi skrajšano
prijavo, ki vsebuje:
a)  tehnično dokumentacijo s podatki, potrebnimi za izdelavo ocene
tveganja, ki ga nova snov lahko predstavlja za človeka ali okolje in z vsemi
podatki, ki so potrebni za izdelavo take ocene. Tehnična dokumentacija mora
vsebovati najmanj podatke, ki so predpisani v stolpcu B priloge 2, tega
pravilnika, vključno s poročili o študijah s podrobnimi in popolnimi opisi opravljenih
študij ter uporabljenih metod, oziroma s seznamom strokovne literature in
virov, ki so bili pri tem uporabljeni,
b)  izjavo s pregledom stranskih in neželenih učinkov nove snovi glede
na predvidene načine njene uporabe,
c)  predlog za razvrstitev in označitev nove snovi na podlagi predpisa,
ki ureja razvrščanje, pakiranje in označevanje nevarnih snovi,
č)  predlog varnostnega lista, če je snov razvrščena kot nevarna,
d)  povzetek tehničnega dosjeja, ki ga je potrebno predložiti v
elektronski obliki in v formatu, ki ga določi urad.
Prijavitelj lahko dokumentaciji iz
prejšnjega odstavka priloži tudi izjavo proizvajalca, da je prijavitelj njegov
edini pooblaščeni zastopnik v primeru, ko prijavitelj nove snovi zastopa
proizvajalca, ki nima sedeža na območju EU.
Kadar je potrebno lahko dokumentacija iz
prvega odstavka vsebuje tudi vlogo za začasno omejitev posredovanja podatkov
naknadnim prijaviteljem v skladu z drugim odstavkom 17. člena tega pravilnika.
Ta začasna oprostitev lahko traja največ eno leto in o njej odloči urad.
Če predvidena količina snovi, ki jo
prijavitelj namerava dati v promet, ne presega 100 kg na proizvajalca na leto,
lahko tehnična dokumentacija vsebuje samo podatke, predpisane v stolpcu C
priloge 2 tega pravilnika.
Prijavitelj, ki je uradu dostavil tehnično
dokumentacijo v skladu s prejšnjim odstavkom, mora dopolniti tehnično
dokumentacijo v skladu s stolpcem B priloge 2 tega pravilnika, preden količina
snovi, ki jo daje v promet, doseže 100 kg na proizvajalca na leto, oziroma ko
skupna količina te snovi, dana v promet, doseže 500 kg na proizvajalca.
Prijavitelj, ki je uradu dostavil tehnično
dokumentacijo za skrajšano prijavo na podlagi prvega odstavka tega člena, mora
uradu predložiti polno prijavo preden količina snovi, ki jo daje v promet,
doseže 1 tono na proizvajalca na leto oziroma, ko skupna količina snovi, dane v
promet, doseže 5 ton na proizvajalca.
Snovi, ki jih prijavitelj prijavi v skladu
s prvim in drugim odstavkom tega člena, morajo biti pakirane in označene v
skladu s predpisom, ki ureja razvrščanje, pakiranje in označevanje nevarnih
snovi, na podlagi nevarnih lastnosti, ki jih prijavitelj pozna ali jih lahko
realno oceni. Snovi, ki jih zaradi nepopolnih ali pomanjkljivih podatkov še ni
mogoče popolnoma označiti na predpisan način, se označijo s tistimi podatki, ki
so znani, na etiketi pa mora biti naveden tudi stavek: “Pozor, snov še ni
popolnoma preskušena!”.
10. člen
(posebni primeri dajanja v promet brez
prijave)
Nove snovi se lahko dajejo v promet v
količinah, manjših od 10 kg na proizvajalca ali uvoznika na leto brez prijave,
vendar pod pogojem, da proizvajalec oziroma uvoznik te snovi uradu dostavi
podatke iz 1. in 2. točke stolpca C priloge 2 tega pravilnika.
Nove snovi, ki so namenjene izključno
znanstvenim raziskavam in razvoju v nadzorovanih pogojih, se lahko brez prijave
dajejo v promet v količinah, manjših od 100 kg na proizvajalca na leto pod
pogojem, da proizvajalec ali uvoznik, ki uveljavlja izjemo po tem odstavku, o
tem obvesti urad ter vodi evidenco z imenom in oznako snovi, količinami v
prometu in podatki o njenih uporabnikih. Te podatke mora sporočiti uradu
vsakokrat, ko urad to zahteva, do 31. 3. tekočega leta pa mora uradu poslati
letni pregled teh snovi v prometu za preteklo leto.
Snovi, ki se dajejo v promet omejenemu
številu uporabnikov za potrebe v uporabo usmerjenih raziskav in razvoja v
količinah, ki so potrebne za tovrstne raziskave in razvoj, se lahko dajejo v
promet brez prijave. Proizvajalec ali uvoznik mora v ta namen uradu dostaviti
vlogo za začasno opustitev prijave nove snovi, ki mora vsebovati podatke,
navedene v prilogi 8 tega pravilnika.
V skladu s prejšnjim odstavkom lahko urad,
na podlagi predložene dokumentacije, odobri začasno opustitev prijave nove
snovi za dvanajst mesecev. Po preteku tega obdobja lahko prijavitelj zaradi
upravičenih potreb in s podrobno obrazložitvijo prosi za podaljšanje opustitve
prijave nove snovi še za največ dvanajst mesecev, ali pa, če snov namerava dati
v promet, le-to prijavi v skladu s tem pravilnikom. Če snovi po končanih
raziskavah ne namerava dati v promet, je ni potrebno prijavljati.
Urad lahko na podlagi ocene predložene
dokumentacije in predvidenega tveganja za ljudi in okolje zahteva enake pogoje,
kot veljajo za samo snov, tudi za produkte, ki nastajajo pri teh raziskavah in
razvoju.
Za razvrščanje, pakiranje in označevanje
snovi iz tega člena veljajo določbe petega odstavka prejšnjega člena.
Če so snovi iz tega člena po 10. točki 2.
člena zakona o kemikalijah razvrščene v skupine (f) do (o) (zelo strupene,
strupene, rakotvorne, strupene za razmnoževanje ali mutagene), mora njihov
proizvajalec ali uvoznik uradu poleg ostale predpisane dokumentacije
posredovati tudi informacije in podatke po točkah 2.3., 2.4. in 2.5. iz stolpca
A priloge 2 tega pravilnika, poleg teh pa tudi razpoložljive podatke o njihovi
akutni toksičnosti.
11. člen
(tajnost podatkov)
Ob prijavi lahko prijavitelj podatke iz 6.,
7. in 9. člena tega pravilnika, za katere meni, da bi mu njihovo razkritje
lahko povzročilo gospodarsko škodo, označi kot tajne. Zahtevo po varovanju
poslovnih tajnosti mora pisno obrazložiti. Če prijavitelj kasneje te podatke
razkrije sam, mora o tem obvestiti urad. Urad lahko tudi sam po lastni presoji
določi tiste podatke v prijavi, za katere meni, da bi lahko bili predmet industrijske
ali komercialne zaščite.
Urad podatke, vključno s tistimi, ki so
označeni kot tajni, posreduje Evropski komisiji in pristojnim organom v drugih
državah članicah, pa tudi osebam, ki so neposredno udeležene v pravnih in
upravnih postopkih nadzora novih snovi v prometu, ali sodelujejo pri upravnih
postopkih. Vsi, ki so bili seznanjeni s tajnimi podatki, morajo z njimi ravnati
v skladu s pravili o varovanju tajnih podatkov.
12. člen
(uporaba trgovskega imena)
Na zahtevo urada se nova snov izjemoma lahko
uvrsti na seznam ELINCS pod njenim trgovskim imenom. Če snov ni razvrščena kot
nevarna kemikalija, lahko ta izjema praviloma traja največ tri leta. V izjemnih
primerih, ko urad oceni, da bi navedba pravega kemijskega imena po IUPAC
nomenklaturi razkrila ključne podatke o proizvodnji ali tržni uporabi te snovi,
se lahko snov v seznamu navaja pod trgovskim imenom vse dokler urad to ocenjuje
za potrebno.
Nevarne snovi se lahko v seznamu ELINCS pod
trgovskim imenom navajajo le, dokler se ne uvrstijo na seznam priloge I (Seznam
nevarnih snovi, ki so enotno razvrščene in označene na ravni Evropske
skupnosti), predpisa, ki ureja razvrščanje, pakiranje in označevanje nevarnih
snovi.
13. člen
(postopek urada po prejemu polne prijave)
Urad po prejemu polne prijave nove snovi
prijavitelju izda potrdilo o prejemu in pregleda prijavno dokumentacijo. Če je
prijavna dokumentacija popolna, najkasneje v 60 dneh od njenega prejema obvesti
prijavitelja o sprejetju prijave in mu izda registracijsko številko, pod katero
vpiše novo snov v seznam.
V primeru, da prijavna dokumentacija ni
popolna, urad od prijavitelja najkasneje v 60 dneh po prejemu prijavne
dokumentacije zahteva njeno dopolnitev. V tem primeru se za datum prejema polne
prijave nove snovi šteje datum, ko prijavitelj dopolni prijavno dokumentacijo v
skladu z zahtevami urada.
14. člen
(postopek urada po prejemu skrajšane
prijave)
Urad po prejemu skrajšane prijave nove
snovi pregleda prijavno dokumentacijo. Če je prijavna dokumentacija popolna,
najkasneje v 30 dneh od njenega prejema obvesti prijavitelja o sprejetju
prijave in mu izda registracijsko številko, pod katero novo snov vpiše v
seznam.
V primeru, da prijavna dokumentacija ni
popolna, urad od prijavitelja najkasneje v 30 dneh po prejemu prijavne
dokumentacije zahteva njeno dopolnitev. V tem primeru se za datum prejema
skrajšane prijave nove snovi šteje datum, ko prijavitelj dopolni prijavno
dokumentacijo v skladu z zahtevami urada.
15. člen
(dajanje novih snovi v promet)
Če urad ne določi drugače, lahko
prijavitelj prijavljeno snov da v promet najprej 60 dni po prejemu polne
prijave oziroma 30 dni od obvestila o prejemu skrajšane prijave. Če urad
prijavitelja nove snovi po skrajšanem postopku obvesti o sprejetju prijave prej
kot v 30 dneh, sme dati novo snov v promet, če je od obvestila o prejemu
skrajšane prijave na uradu preteklo več kot 15 dni.
V primeru, da urad v roku, določenem v
prejšnjem in tem členu, ne opravi nobenega dejanja, lahko prijavitelj da snov v
promet.
16. člen
(naknadno sporočanje uradu)
Prijavitelj mora uradu sporočati:
a)  nova spoznanja o vplivih prijavljene snovi na človeka in okolje,
b)  vsak nov način uporabe prijavljene snovi,
c)  vsako spremembo sestave prijavljene snovi po točki 1.3. priloge 2
tega pravilnika,
č)  vsako spremembo svojega statusa proizvajalca oziroma uvoznika,
kakor hitro prijavitelj pridobi ta podatek.
Ne glede na zahteve iz prejšnjega odstavka
mora prijavitelj uradu letno, do 31. marca za preteklo koledarsko leto,
sporočati količine snovi, ki jih je dal v promet.
Uvozniki, ki uvažajo prijavljeno snov na
podlagi skupne prijave, ki jo je uradu predložil pooblaščeni zastopnik, morajo
pooblaščenega zastopnika redno obveščati o količinah prijavljene snovi, ki so
jo uvozili v EU.
17. člen
(večkratne prijave in preprečevanje
podvajanja preskušanj na vretenčarjih)
Prijavitelj, ki namerava uradu prijaviti
snov, ki je že prijavljena v skladu s tem pravilnikom, lahko v svoji prijavi
pri navajanju podatkov po 3., 4. in 5. točki priloge 2 tega pravilnika uporabi
podatke, ki jih je ob prejšnji prijavi navedel prvi prijavitelj, če lahko
dokaže, da je snov, ki jo prijavlja, vključno s podatkom o stopnji čistote,
identiteto dodatkov ter nečistot, identična predhodno prijavljeni, in če od
prvega prijavitelja pridobi pisno soglasje, da te podatke lahko uporabi. Pri
vseh ostalih točkah prijave sklicevanje na predhodne prijave ni možno.
Preden prijavitelj, ki namerava prijaviti
novo snov, začne s preskušanji na vretenčarjih za pridobitev podatkov,
navedenih v 6. oziroma 9. členu tega pravilnika, mora od urada zahtevati
podatke o morebitnih predhodnih prijavah te snovi ter o nazivu in naslovu
predhodnih prijaviteljev. Pisni zahtevi mora priložiti dokazila, iz katerih je
razvidna njegova resna namera za dajanje snovi v promet in količine, ki jih
namerava dati v promet. V primeru, ko urad oceni, da je zahteva prijavitelja
utemeljena in predhodni prijavitelji niso zahtevali oziroma jim ni bila
odobrena začasna omejitev glede izvajanja 6. in 9. člena tega pravilnika, mora
urad pri naslednjih prijavah po uradni dolžnosti upoštevati podatke, ki so jih
predložili predhodni prijavitelji. Novemu prijavitelju posreduje podatke o
predhodnih prijaviteljih, predhodne prijavitelje pa o tem obvesti in jim
sporoči naziv in naslov naslednjega prijavitelja.
Predhodni in naslednji prijavitelji se
morajo sporazumno dogovoriti o skupni uporabi podatkov in o sodelovanju pri
nadaljnjih preskušanjih prijavljene snovi, z namenom da pridobljene podatke
posredujejo naprej uradu v skladu s 6. in 9. členom tega pravilnika. Prav tako
se morajo dogovoriti glede medsebojne delitve stroškov. Če dogovora ne sklenejo
sporazumno, medsebojne obveznosti dosežejo v skladu s predpisi civilnega in
obligacijskega prava.
18. člen
(ocena tveganja)
Urad po prejemu polne ali skrajšane prijave
za novo snov izdela oceno tveganja, ki ga dajanje v promet lahko predstavlja za
človeka in okolje. Oceno tveganja se obnavlja na podlagi novih podatkov,
pridobljenih v skladu s 6., 9. in 16. členom tega pravilnika. Za preverjanje,
nadzor in izdelavo ocene tveganja lahko urad:
a)  od prijavitelja zahteva ustrezne količine vzorcev nove snovi,
potrebne za analize,
b)  ne glede na pogoje iz 6. oziroma 9. člena tega pravilnika od
prijavitelja kadarkoli zahteva katerekoli podatke iz priloge 3 tega pravilnika,
oziroma dodatne podatke in preskuse oziroma študije, ki jih pri izdelavi ocene
tveganja potrebuje.
Na podlagi izdelane ocene tveganja urad v
okviru svojih pristojnosti v sodelovanju s pristojnimi organi drugih držav
uvede ustrezne ukrepe za varen promet in uporabo nove snovi, predpiše ustrezna
navodila za zmanjšanje ali preprečitev tveganja za človeka in okolje, ter
izdela usmeritve za nadaljnja preskušanja.
19. člen
(mednarodno sodelovanje)
Urad Evropski komisiji po prejemu prijave
na podlagi 6. ali 9. člena tega pravilnika v najkrajšem možnem času posreduje:
-     izvod
prijave z vsemi podatki, navedenimi v 6. oziroma 9. členu tega pravilnika,
-     rezultate
dodatnih preskusov oziroma študij, izvedenih na podlagi 7. oziroma 9. člena
tega pravilnika,
-     vse
podatke, ki jih pridobi na podlagi 16. člena tega pravilnika,
-     podatke o
dodatnih preskusih oziroma študijah nove snovi, ki jih je zahteval od
prijavitelja v skladu s 16. členom tega pravilnika in obrazložitev za ta ukrep,
ter pridobljene rezultate in njihovo oceno,
-     podatke o
izjemah na podlagi 4. in 10. člena tega pravilnika, ki so jih prijavitelji
uveljavljali pri njem,
-     oceno
tveganja na podlagi prejšnjega člena.
Podatke iz prejšnjega odstavka lahko urad
Evropski komisiji pošlje tudi v obliki povzetka, vendar mora pri tem
zagotoviti, da je izvirna prijava na razpolago Evropski komisiji ali pristojnim
organom drugih držav članic.
Če urad prejme prijavo nove snovi in z njo
ravna v skladu s prvim odstavkom tega člena, lahko v zvezi z vsemi zadevami iz
tega odstavka neposredno sodeluje s pristojnimi organi ostalih držav ali z
Evropsko komisijo. Urad se lahko posvetuje s pristojnimi organi in v največji
možni meri upošteva njihove pripombe in predloge pri določanju dodatnih ali
nadaljnjih preskušanj nove snovi in pri izdelavi ocene tveganja.
V primeru, ko urad od Evropske komisije
prejme kopijo prijave nove snovi, ki je bila vložena pri pristojnem organu v
drugi državi, lahko neposredno s tem pristojnim organom ali z Evropsko komisijo
naveže stike in z njima sodeluje pri vseh zadevah iz prvega odstavka tega
člena, če se mu to zdi potrebno. Z njim se lahko posvetuje in mu posreduje
svoje pripombe in predloge pri določanju dodatnih ali nadaljnjih preskušanj
nove snovi in pri izdelavi ocene tveganja.
III. OCENJEVANJE TVEGANJA NOVIH SNOVI
20. člen
(organi, pristojni za izvajanje ocene
tveganja)
Oceno tveganja pripravi urad. Za izdelavo
ocene tveganja v celoti ali njenih posameznih delov lahko minister pristojen za
zdravje, na predlog urada pooblasti zunanje institucije oziroma posamezne
strokovnjake iz teh institucij.
21. člen
(načela ocenjevanja tveganja)
Proces ocenjevanja tveganja mora obsegati
določitev nevarnih lastnosti in, če je primerno, oceno razmerja med odmerkom
(koncentracijo) in učinkom, oceno izpostavljenosti in opredelitev tveganja.
Tveganje snovi se ocenjuje na način in po postopku, določenim v tem, ter v 22.
in 23. členu tega pravilnika.
Ne glede na prejšnji odstavek se
ocenjevanje posebnih učinkov (npr. zmanjševanje ozonske plasti in podobno), za
katerega postopki iz tega in 23. člena tega pravilnika niso primerni, izvede za
vsak primer posebej. Urad pisnemu poročilu, ki ga dostavi Evropski komisiji,
priloži obrazložitev in podroben opis tega ocenjevanja.
Pri ocenjevanju izpostavljenosti je
potrebno upoštevati skupine prebivalstva in dele okolja, za katere je na
podlagi razpoložljivih podatkov mogoče ugotoviti ali vsaj razumno predvidevati,
da so ali bi bile lahko izpostavljene tej snovi. Še posebej je treba proučiti
njeno proizvodnjo, prevoz, skladiščenje, pripravo pripravkov ali predelavo,
uporabo, ter odlaganje oziroma recikliranje njenih ostankov in odpadkov.
Kot rezultat ocene tveganja se sprejme
enega ali več naslednjih sklepov:
a)  snov ne vzbuja takojšnje skrbi in je ni potrebno ponovno
proučevati, dokler ni na voljo nadaljnjih podatkov o tej snovi na podlagi 7.
člena, tretjega ali četrtega odstavka 9. člena, oziroma prvega odstavka 16.
člena tega pravilnika,
b)  snov vzbuja skrb. Urad določi dodatne podatke potrebne za revizijo
ocene tveganja, ki jih zahteva od prijavitelja, ko količina snovi v prometu
doseže naslednjo količinsko skupino, določeno v 7. členu tega pravilnika,
oziroma v tretjem ali četrtem odstavku 9. člena tega pravilnika, in s katerimi
zatem obnovi oceno tveganja,
c)  snov vzbuja skrb in urad takoj zahteva dodatne podatke o snovi,
d)  snov vzbuja skrb in urad takoj pripravi predloge za zmanjšanje
tveganja.
V primeru, ko ocena tveganja vodi do
sprejetja sklepov pod točkami b), c) ali d) iz prejšnjega odstavka, urad o tem
obvesti prijavitelja. Prijavitelj lahko na sklepe ocene da svoje pripombe in
predloži dodatne podatke, za katere meni, da vplivajo na rezultate in oceno
tveganja. Preden urad Evropski komisiji v skladu z 19. in 25. členom tega
pravilnika pošlje končno poročilo ocene tveganja, jo obnovi in pri tem upošteva
vse podatke, ki so pomembni za rezultate ocene tveganja in bi lahko vplivali na
njene sklepe.
Pri pripravi priporočil za zmanjšanje
tveganja je potrebno upoštevati medsebojne povezave in vplive med različnimi
skupinami prebivalstva oziroma kompleksnost in medsebojno odvisnost
ekosistemov, zato morajo biti taka, da njihovo izvajanje ne poveča tveganja za
kako drugo skupino prebivalstva ali del okolja.
Predlogi za zmanjševanje tveganja lahko med
drugim vključujejo:
-       
spremembe ali dopolnitve razvrščanja, pakiranja in označevanja nove
snovi, ki jo predlaga prijavitelj na podlagi 6. ali 9. člena tega pravilnika,
-       
spremembe ali dopolnitve varnostnega lista, ki ga predlaga prijavitelj
nove snovi na podlagi 6. ali 9. člena tega pravilnika,
-       
spremembe ali dopolnitve predlaganega ravnanja s snovjo in varnostnih
ukrepov, ki jih v tehničnem dosjeju prijavne dokumentacije navede prijavitelj
nove snovi po točkah 2.3., 2.4. in 2.5. priloge 2 tega pravilnika,
-       
navodila in napotke ustreznim upravnim in nadzornim organom za uvedbo
primernih ukrepov za zaščito prebivalstva in okolja.
22. člen
(postopek ocenjevanja tveganja za zdravje
človeka)
Za vsako snov, prijavljeno na podlagi 6.
ali 9. člena tega pravilnika, se pripravi ocena tveganja za zdravje človeka.
Pri tem se najprej ugotovijo vsaj tiste nevarne lastnosti, ki izvirajo iz
njenih lastnosti in možnih škodljivih učinkov iz 1. točke priloge 4 tega
pravilnika.
Po opravljeni ugotovitvi nevarnih
lastnosti, se nadaljuje postopek ocenjevanja v naslednjih fazah:
1.    
ocena razmerja med odmerkom (koncentracijo) in učinkom, če je to
primerno;
2.    
ocena izpostavljenosti za vse skupine prebivalstva (delavci, potrošniki
in človek izpostavljen prek okolja), ki so ali bi lahko bile izpostavljene
zaradi uporabe snovi.
Postopki za opredelitev tveganja morajo
biti izvedeni v skladu s smernicami, ki so določene v prilogi 4 tega
pravilnika.
Ne glede na določbe iz prejšnjega odstavka
tega člena velja:
-     v primeru,
da je bil za določitev nevarnosti izveden preskus, katerega rezultati so
pokazali, da snovi ni potrebno razvrstiti v skladu s predpisom o razvrščanju in
označevanju nevarnih snovi, pri oceni tveganja ni potrebno slediti postopku pod
1. in 2. točko iz drugega odstavka tega člena. V tem primeru se upošteva sklep
a) četrtega odstavka prejšnjega člena in postopek ocenjevanja se ne nadaljuje,
-     v primeru,
da ustrezen preskus za ugotovitev nevarnosti v povezavi z določenim učinkom ali
lastnostjo še ni bil opravljen, se ta učinek ali lastnost ne upošteva pri
pripravi ocene tveganja. Ne glede na prejšnji stavek se ta učinek ali lastnost
lahko upošteva v primeru, če obstajajo drugi pomisleki ali utemeljeni razlogi
za skrb.
23. člen
(ocena tveganja za okolje)
Za vsako snov, prijavljeno na podlagi 6.
ali 9. člena tega pravilnika, se pripravi ocena tveganja za okolje, v povezavi
z učinki snovi na okolje. V prvi fazi ocena obsega določitev nevarnih lastnosti
snovi. Po opravljeni ugotovitvi nevarnih lastnosti, se nadaljuje postopek
ocenjevanja v naslednjih fazah:
1.    
ocena razmerja med odmerkom (koncentracijo) in učinkom, če je to
primerno,
2.    
ocena izpostavljenosti za vse dele okolja (npr. vodni in kopenski
ekosistemi, zrak…), ki so ali bi lahko bili izpostavljeni snovi.
Postopki za opredelitev tveganja morajo
biti izvedeni v skladu s smernicami iz priloge 5 tega pravilnika.
Ne glede na določbe iz prejšnjega odstavka
tega člena velja:
-     v primeru,
da je bila snov prijavljena po 7. členu tega pravilnika in na podlagi
pravilnika o razvrščanju, označevanju in pakiranju nevarnih snovi ni razvrščena
kot okolju nevarna, ocene ni potrebno nadaljevati, če ne obstajajo drugi tehtni
pomisleki, za oceno tveganja pa se sprejme sklep a) iz četrtega odstavka
21.člena tega pravilnika,
-     v primeru
prijavljenih snovi v skladu z določbami 9. člena tega pravilnika, pri katerih
ni zadostnih podatkov, da bi snov lahko primerno razvrstili kot okolju nevarno,
se na podlagi podatkov, ki so na voljo (kot so npr. fizikalno-kemijski podatki
in toksikološke lastnosti), oceni ali obstajajo utemeljeni sumi za
zaskrbljenost v povezavi z učinki na okolje. Pri oceni tveganja se ne izvedeta
postopka pod točkami 1. in 2. iz prvega odstavka tega člena, razen v
utemeljenih primerih. V tem primeru se upošteva sklep a) četrtega odstavka 21.
člena tega pravilnika, postopek ocenjevanja pa se ne nadaljuje.
24. člen
(končna ocena tveganja)
Po končanem ocenjevanju tveganja je
potrebna odločitev kateri od štirih sklepov iz četrtega odstavka 21. člena tega
pravilnika je ustrezen, in če je potrebno se predlagajo nadaljnji ukrepi na
podlagi petega odstavka 21. člena tega pravilnika.
Postopek ocenjevanja tveganja se obnovi in
po potrebi revidira, ko urad od prijavitelja prejme dodatne podatke o snovi na
podlagi 7., 9., 16. ali 18. člena tega pravilnika. Pri obnovi ocene tveganja se
uporabljajo iste metode, načela in postopki, kot pri njeni prvotni izdelavi.
25. člen
(zaključno poročilo)
Ko je sprejet oziroma so sprejeti sklepi
ocene tveganja v skladu s prejšnjim členom, urad izdela pisno poročilo, ki mora
vsebovati najmanj podatke iz priloge 5 tega pravilnika. Poročilo urad v skladu
z 18. členom tega pravilnika posreduje Evropski komisiji in ga obnavlja po
vsaki obnovi ocene tveganja na podlagi prejšnjega člena.

*   Pravilnik povzema Direktivo 2001/59/ES
(osemindvajseta dopolnitev Direktive 67/548/EGS) v delu, ki se nanaša na
prijavo novih snovi (Priloge: 7A, 7B, 8A in 8B).

Priloga
1: Posebna določila za prijavo novih polimernih snovi
Priloga
1A: Pogoji za skrajšano prijavo intermediata
Priloga
2: Pregled podatkov tehnične dokumentacije ob prijavi novih snovi
Priloga
3: Dodatne študije in raziskave na podlagi točke c) prvega odstavka 7. člena
tega pravilnika
Priloga
4: Osnovna načela ocene tveganja za človeka
Priloga
5: Osnovna načela ocene tveganja za okolje
Priloga
6: Pregled in opis vsebine povzetka ocene tveganja
Priloga
7: Standardne preskusne metode za ugotavljanje fizikalno-kemijskih,
toksikoloških in ekotoksikoloških lastnosti snovi in pripravkov
Priloga
8: Podatki potrebni za začasno opustitev prijave nove snovi

Pravilnik o postopku prijave in načinu
ocenjevanja novih snovi (Uradni list RS, št. 73/02)
vsebuje naslednjo prehodno in končno določbo:
»IV. PREHODNA IN KONČNA DOLOČBA
26. člen
(sporočanje
podatkov za nove snovi)
Proizvajalci in uvozniki novih snovi morajo
najkasneje šest mesecev po uveljavitvi tega pravilnika uradu predložiti
sporočila o novih snoveh, ki jih imajo na dan uveljavitve tega pravilnika v
prometu v Republiki Sloveniji.
Proizvajalci in uvozniki, ki dajo novo snov
v promet v obdobju po uveljavitvi tega pravilnika ter najkasneje do dneva
pristopa Republike Slovenije k EU, morajo uradu predložiti sporočilo o novi
snovi v 30 dneh po prvem dajanju nove snovi v promet.
Zavezanci uradu v sporočilu iz prvega in
drugega odstavka tega člena predložijo podatke po točkah 1., 2., 5. in 6.
obrazca “Sporočilo o kemikaliji”, ki je priloga 1 pravilnika o sporočanju
podatkov za kemikalije (Uradni list RS, št. 73/99), ter naslednje podatke o
novi snovi:
-     kemijsko
ime (IUPAC ime),
-     strukturno
formulo,
-     CAS
številko (če je na razpolago),
-     količino
nove snovi, ki je bila dana v promet v prejšnjem koledarskem letu oziroma
pričakovano količino za tekoče koledarsko leto.
Določbe iz prejšnjega odstavka ne veljajo
za
-     nove
snovi, ki se uvozijo iz katerekoli države članice EU, vendar samo v primeru, da
je snov že prijavljena v EU,
-     nove
snovi, za katere je zavezanec (proizvajalec ali uvoznik) že posredoval
sporočilo po pravilniku o sporočanju podatkov za kemikalije. V tem primeru zavezanci
uradu dostavijo le potrdilo urada o posredovanem sporočilu.
Do pristopa Republike Slovenije k EU bo
urad v sodelovanju z Evropsko komisijo na podlagi tega pravilnika za vsako
sporočeno novo snov iz prvega in drugega odstavka tega člena posebej določil
pogoje in obveznosti zavezancev za nadaljnje dajanje te snovi v promet.
27. člen
(veljavnost
pravilnika)
Ta pravilnik začne veljati petnajsti dan po
objavi v Uradnem listu Republike Slovenije. Določbe pravilnika se, z izjemo 26.
člena, uporabljajo z dnem pristopa Republike Slovenije k EU.«.

Pravilnik o spremembi in dopolnitvi pravilnika
o postopku prijave in načinu ocenjevanja novih snovi (Uradni list RS, št. 51/04)
vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.