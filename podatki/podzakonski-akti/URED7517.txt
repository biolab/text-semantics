1. člen
(vsebina)
Ta uredba podrobneje določa oblike in načine izvajanja
mednarodnega razvojnega sodelovanja in humanitarne pomoči, pravice in
obveznosti javnih uslužbencev, ki izhajajo iz njihovega sodelovanja pri
izvajanju projektov mednarodnega razvojnega sodelovanja, javni poziv, postopke
ter pogoje in merila za financiranje ali sofinanciranje programov ali projektov
izvajanja dvostranskega razvojnega sodelovanja.
2. člen
(oblike in načini izvajanja dvostranskega razvojnega
sodelovanja)
(1) Dvostransko razvojno sodelovanje se izvaja predvsem
v naslednjih oblikah:
1.     
zagotavljanje finančnih storitev, posojil in poroštev;
2.     
prispevki izobraževalnim, zdravstvenim, raziskovalnim, družbenim,
kulturnim ali drugim sorodnim institucijam in pravnim osebam javnega prava v
partnerskih državah;
3.     
namenski prispevki prek mednarodnih organizacij, institucij in skladov;
4.     
prispevki drugim donatoricam z namenom skupnega izvajanja dvostranskega
razvojnega sodelovanja v partnerski državi;
5.     
načrtovanje, izvajanje in financiranje projektov, opravljanja storitev
in dobave blaga;
6.     
izvajanje dvostranske tehnične pomoči;
7.     
sodelovanje strokovnjakov iz Republike Slovenije, napotenih v mednarodne
organizacije, pri čemer sta vnaprej opredeljena namen in ciljna država ali
regija, ali v partnersko državo ali regijo, pri čemer se smiselno uporablja
zakon, ki ureja napotitev oseb v mednarodne civilne misije in mednarodne
organizacije;
8.     
sodelovanje pri mirovnih in humanitarnih operacijah in misijah ter
napotitev strokovnjakov iz Republike Slovenije zaradi sodelovanja v mednarodnih
razvojnih in humanitarnih operacijah v posameznih partnerskih državah, pri
čemer se smiselno uporablja zakon, ki ureja napotitev oseb v mednarodne civilne
misije in mednarodne organizacije, in upošteva strategija, ki ureja sodelovanje
Republike Slovenije v mednarodnih operacijah in misijah;
9.     
napotitev uslužbenca državnega ali drugega organa v ustanovo, katere
ustanoviteljica ali soustanoviteljica je Republika Slovenija, pri čemer se
smiselno uporablja zakon, ki ureja napotitev oseb v mednarodne civilne misije
in mednarodne organizacije;
10.  
izobraževanje in usposabljanje posameznikov ter zaposlenih pri
organizacijah ali institucijah iz partnerskih držav, vključno z nudenjem
štipendij in oprostitvami šolnin;
11.  
prenos znanja in tehnologij v partnerske države;
12.  
odpis in reprogramiranje dolgov.
(2) Dvostransko razvojno sodelovanje poteka v obliki
financiranja, izvajanja posameznih aktivnosti ali projektov, z oblikovanjem
programa kot sklopa aktivnosti ali projektov za posamezno geografsko območje,
državo ali za vsebinsko področje.
3. člen
(oblike in načini izvajanja večstranskega razvojnega
sodelovanja)
(1) Večstransko razvojno sodelovanje se izvaja predvsem
v naslednjih oblikah:
-       
prispevki za redno delovanje, članarine, druga nepovratna sredstva in
vplačila kapitala Evropski uniji, drugim mednarodnim organizacijam in
institucijam, mednarodnim finančnim institucijam in skladom, ki so upravičeni
izvajati mednarodno razvojno sodelovanje v skladu s pogoji Odbora za razvojno
pomoč Organizacije za gospodarsko sodelovanje in razvoj;
-       
sodelovanje strokovnjakov iz Republike Slovenije, napotenih v mednarodne
organizacije in institucije, mednarodne finančne institucije in sklade, ki so
upravičeni izvajati mednarodno razvojno sodelovanje v skladu s pogoji Odbora za
razvojno pomoč Organizacije za gospodarsko sodelovanje in razvoj, za splošno
podporo delovanju tem organizacijam, pri čemer se smiselno uporablja zakon, ki
ureja napotitev oseb v mednarodne civilne misije in mednarodne organizacije.
(2) Večstransko razvojno sodelovanje poteka v obliki
članstva, strateškega partnerstva ali posameznih prispevkov za redno delovanje,
z izvajanjem posameznih aktivnosti ali projektov ali z oblikovanjem programa
kot sklopa aktivnosti ali projektov za posamezno geografsko območje, državo ali
za vsebinsko področje.
4. člen
(druge oblike in načini izvajanja mednarodnega razvojnega
sodelovanja)
Drugi načini izvajanja mednarodnega razvojnega sodelovanja vključujejo
predvsem:
1.     
sodelovanje s pravnimi osebami ali samostojnimi podjetniki v Republiki
Sloveniji, ki delujejo na področju mednarodnega razvojnega sodelovanja, ki se
izvaja v naslednjih oblikah:
- 
usposabljanje zaposlenih,
- 
zagotavljanje finančnih sredstev v skladu s predpisi in
- 
zagotavljanje materialnih možnosti za njihovo delovanje v skladu z
določbami zakona, ki ureja stvarno premoženje države in samoupravnih lokalnih
skupnosti;
2.     
pripravo analiz s področja mednarodnega razvojnega sodelovanja;
3.     
ozaveščanje v Republiki Sloveniji o pomenu mednarodnega razvojnega
sodelovanja;
4.     
delo javne uprave na vsebinah mednarodnega razvojnega sodelovanja;
5.     
oskrbo beguncev v Republiki Sloveniji ali pri drugih donatoricah v prvih
12 mesecih njihovega bivanja.
5. člen
(izvajanje dvostranske tehnične pomoči)
(1) Dvostranska tehnična pomoč je oblika dvostranskega
razvojnega sodelovanja, namenjena krepitvi usposobljenosti javne uprave v
partnerski državi.
(2) Sredstva za izvajanje programa dvostranske tehnične pomoči
se zagotavljajo v državnem proračunu na postavki za mednarodno razvojno
sodelovanje nacionalnega koordinatorja.
(3) Ministrstvo, organ v sestavi ministrstva ali vladna
služba (v nadaljnjem besedilu: organ) sodeluje v programu dvostranske tehnične
pomoči zlasti na podlagi mednarodne pogodbe, ki velja za Republiko Slovenijo in
posamezno partnersko državo.
Sodelovanje javnih uslužbencev se določi s sporazumom med
predstojnikom organa, ki sodeluje v programu dvostranske tehnične pomoči, in
predstojnikom nacionalnega koordinatorja (v nadaljnjem besedilu: sporazum).
(4) Predstojnik organa, ki sodeluje v programu
dvostranske tehnične pomoči, v dogovoru z nacionalnim koordinatorjem določi
javne uslužbence, zaposlene v organu, ki bodo sodelovali v programu dvostranske
tehnične pomoči, in obseg njihovega dela.
(5) Posamezni javni uslužbenec lahko sodeluje v programu
dvostranske tehnične pomoči največ 30 delovnih dni v koledarskem letu.
(6) Ne glede na določbo prejšnjega odstavka lahko javni
uslužbenec v koledarskem letu sodeluje v programu dvostranske tehnične pomoči
več kot 30 delovnih dni, če je to potrebno zaradi obsega in izvedbe programa
dvostranske tehnične pomoči, pri čemer v okviru programa v povprečju na
koledarsko leto ne sme preseči omejitve iz prejšnjega odstavka.
(7) Javni uslužbenec sodeluje v programu dvostranske
tehnične pomoči v okviru rednega delovnega časa in ni razrešen rednih delovnih
obveznosti.
(8) Nacionalni koordinator z javnim uslužbencem sklene
pogodbo o sodelovanju v programu dvostranske tehnične pomoči, s katero se
določijo pravila sodelovanja ter medsebojne pravice in obveznosti na podlagi
sporazuma. S pogodbo se določi tudi višina plačila, ki znaša 150 eurov bruto za
dan dela v partnerski državi. Javnemu uslužbencu pripada tudi povračilo
stroškov v zvezi z delom v znesku, ki ga določajo predpisi, ki urejajo
povračilo stroškov za službena potovanja v tujino. Nalog za službeno potovanje
izda organ, ki sodeluje v programu dvostranske tehnične pomoči.
(9) Javni uslužbenec, ki sodeluje v programu dvostranske
tehnične pomoči, ki se izvaja v Republiki Sloveniji, je za sodelovanje upravičen
do plačila delovne uspešnosti iz naslova povečanega obsega dela v skladu s
predpisi, ki urejajo sistem plač v javnem sektorju.
(10) Plačilo iz osmega odstavka tega člena, razen
povračila stroškov za službeno potovanje v tujino, in plačilo iz prejšnjega
odstavka (v nadaljnjem besedilu: plačilo) se izvede ob izplačilu plače. Organ,
v katerem je javni uslužbenec zaposlen, vnese podatke, potrebne za izplačilo,
na podlagi pisnega zahtevka nacionalnega koordinatorja. Plačilo se izvede v
breme proračunske postavke nacionalnega koordinatorja. Kadar plačila ni mogoče
izvesti v breme proračunske postavke, nacionalni koordinator organu, v katerem
je javni uslužbenec zaposlen, povrne znesek plačila.
(11) Organ, ki sodeluje v programu dvostranske tehnične
pomoči, lahko izjemoma povabi k sodelovanju tudi zunanjega izvajalca, ki je
pravna oseba zasebnega prava ali samostojni podjetnik. Organ lahko zunanjega
izvajalca k sodelovanju povabi le v delu programa dvostranske tehnične pomoči,
kjer sam nima zadostnega znanja ali zmogljivosti. Sodelovanje zunanjega izvajalca
mora biti vnaprej dogovorjeno v sporazumu. Organ zunanjega izvajalca povabi k
sodelovanju v skladu z zakonom, ki ureja javno naročanje. Sredstva za
sodelovanje zunanjega izvajalca se zagotavljajo na postavki iz drugega odstavka
tega člena.
(12) Kadar v programu dvostranske tehnične pomoči
sodeluje Državni zbor Republike Slovenije, Državni svet Republike Slovenije,
Računsko sodišče Republike Slovenije, Varuh človekovih pravic, pravosodni organ
ali drug državni organ, ki ni organ državne uprave, javni zavod ali javna
agencija, se smiselno uporabijo določbe tega člena.
6. člen
(javni poziv)
(1) Proračunski uporabnik lahko izvede javni poziv za
sofinanciranje projektov mednarodnega razvojnega sodelovanja izvajalcev, kot so
opredeljeni v zakonu, ki ureja mednarodno razvojno sodelovanje (v nadaljnjem
besedilu: prijavitelji). Pri izvedbi javnega poziva se smiselno uporabljajo
določbe o javnem razpisu, ki jih določa pravilnik, ki ureja postopke za
izvrševanje proračuna Republike Slovenije.
(2) Proračunski uporabnik pri odločanju o sofinanciranju
projektov zagotovi, da so ti v skladu z resolucijo, strateškimi dokumenti in
vsebinskimi izhodišči mednarodnega razvojnega sodelovanja. Pri ugotavljanju
izpolnjevanja pogoja, da projekt na dan objave javnega poziva še ni zaključen,
proračunski uporabnik upošteva, da je projekt zaključen, ko se izteče obdobje
trajanja projekta, ki je določeno v pogodbi prijavitelja s tujim sodelujočim
financerjem.
(3) Proračunski uporabnik sredstva za sofinanciranje
nameni le za stroške, ki so bili plačani iz lastnih sredstev, tj. niso bili
uveljavljeni iz sredstev, ki jih je prispeval drug sodelujoči financer, iz
državnega proračuna ali lokalnih proračunov ali iz drugih javnih virov ali
zasebnih sredstev, namenjenih za določen projekt (namenskih donacij ipd.),
temveč jih mora zagotoviti prijavitelj sam. Razpoložljiva sredstva
vsakokratnega javnega poziva se prijaviteljem razdelijo v enakem deležu od
vrednosti upravičenih stroškov posameznega prijavitelja. Delež se določi glede
na razmerje med vrednostjo razpoložljivih sredstev in skupno vrednostjo
upravičenih stroškov vseh prijavljenih projektov prijaviteljev, ki izpolnjujejo
pogoje vsakokratnega javnega poziva.
(4) Prijava za sofinanciranje projekta mora biti
ustrezno dokumentirana. Vsebovati mora najmanj:
-       
podatke o prijavitelju,
-       
pogodbe z drugimi sodelujočimi financerji, iz katerih sta razvidna
celoten znesek projekta in znesek, ki ga krije prijavitelj in sodelujoči
financerji, ter finančno dokumentacijo za želen znesek sofinanciranja (ustrezna
dokazila),
-       
podatke z vidika prijavitelja o projektu s področja mednarodnega razvojnega
sodelovanja, ki ga prijavlja,
-       
informacijo o postopku, v skladu s katerim so drugi sodelujoči
financerji izbrali projekt,
-       
časovno opredelitev aktivnosti in finančno vrednotenje.
(5) Prijavitelji vložijo prijave v roku, ki ga določi
proračunski uporabnik v vsakokratnem javnem pozivu in ne sme biti krajši od 15
dni od objave javnega poziva.
7. člen
(postopek izbire predlogov projektov za programe dela
ustanov ali zavodov)
(1) Ustanova ali zavod pripravi predlog programa dela na
podlagi vsebinskih izhodišč, ki jih pripravi ministrstvo, ki ima v svojem
finančnem načrtu predvidena sredstva za mednarodno razvojno sodelovanje in ki
ima namen skleniti neposredni dogovor o financiranju ali sofinanciranju
delovanja in programa dela ustanove ali zavoda na področju mednarodnega
razvojnega sodelovanja (v nadaljnjem besedilu: potencialni financer). Če je
potencialnih financerjev več, prevzame koordinacijo vsebinskih izhodišč nacionalni
koordinator.
(2) Vsebinska izhodišča iz prejšnjega odstavka so
usmeritve za pripravo predloga programa dela oziroma zasnove projektov, ki so v
skladu z resolucijo, strateškimi dokumenti in drugimi dokumenti mednarodnega
razvojnega sodelovanja. Za zagotovitev skladnosti je pristojen nacionalni
koordinator.
(3) Predlog programa dela, ki ga pripravi ustanova ali
zavod ob upoštevanju pogojev in meril iz 8. člena te uredbe, mora potencialni
financer uskladiti z nacionalnim koordinatorjem. Usklajen predlog programa dela
ustanove ali zavoda potrdi organ ustanove ali zavoda, pristojen za sprejemanje
finančnih načrtov in programov dela.
(4) Potencialni financer v soglasju z nacionalnim
koordinatorjem iz potrjenega programa dela ustanove ali zavoda naredi nabor
projektov po državah in opredeli višino sredstev za sofinanciranje.
(5) Potencialni financer na podlagi potrjenega nabora
projektov z ustanovo ali zavodom sklene pogodbo in o tem obvesti nacionalnega
koordinatorja. Nacionalni koordinator obvesti partnersko državo o izbranih
projektih.
(6) Določbe tega člena se smiselno uporabljajo tudi,
kadar je izvajalec mednarodnega razvojnega sodelovanja mednarodna organizacija,
ki ji Republika Slovenija nameni finančna sredstva, v primeru sklenitve
strateških partnerstev in pri drugih načrtovanih projektih s področja
mednarodnega razvojnega sodelovanja, ki se financirajo iz proračunskih
sredstev.
8. člen
(pogoji in merila za financiranje ali sofinanciranje
programov ali projektov dvostranskega razvojnega sodelovanja)
(1) Pogoji za financiranje ali sofinanciranje programov
ali projektov mednarodnega razvojnega sodelovanja so:
-       
skladnost programa ali projekta z resolucijo, strateškimi dokumenti in
vsebinskimi izhodišči mednarodnega razvojnega sodelovanja,
-       
prispevek k odpravi revščine, zmanjšanju neenakosti ali k pospeševanju
trajnostnega razvoja v partnerski državi ali regiji kot temeljnim ciljem
mednarodnega razvojnega sodelovanja,
-       
skladnost programa ali projekta z izkazanimi potrebami partnerske
države,
-       
spoštovanje obveznosti na podlagi pogodbe o financiranju ali
sofinanciranju programov ali projektov mednarodnega razvojnega sodelovanja, ki
jo je izvajalec sklenil s financerjem,
-       
program ali projekt ne prispeva k povečani rabi fosilnih goriv.
(2) Obvezna merila za financiranje ali sofinanciranje
programov ali projektov mednarodnega razvojnega sodelovanja so:
1.     
umeščenost programa ali projekta v donatorsko okolje v partnerski državi
ali regiji,
2.     
specifični, merljivi, dosegljivi, upoštevni in časovno opredeljeni cilji
programa ali projekta,
3.     
opredelitev tveganj in scenarijev za odziv na ta tveganja,
4.     
trajnost učinkov projekta ali programa in spodbujanje lokalnega
lastništva,
5.     
ustreznost finančne sestave programa ali projekta,
6.     
usposobljenost izvajalca in njegovih partnerjev,
7.     
vpliv programa ali projekta na enakost spolov,
8.     
vpliv programa ali projekta na varovanje okolja, vključno z blaženjem
podnebnih sprememb in prilagajanjem nanje,
9.     
spoštovanje pristopa, ki temelji na človekovih pravicah.
(3) Za financiranje ali sofinanciranje programov ali
projektov humanitarne pomoči se poleg obveznih meril iz prejšnjega odstavka
uporabijo še naslednja dodatna merila:
-       
prispevek k pravočasnemu in učinkovitemu odzivu na humanitarne krize,
-       
zmanjševanje ranljivosti in tveganja za krize,
-       
preventivno delovanje in krepitev odpornosti.
(4) Glede na namen financiranih dejavnosti mednarodnega razvojnega
sodelovanja v partnerskih državah lahko nacionalni koordinator ali potencialni
financer določita dodatna merila, ki se objavijo na spletni strani nacionalnega
koordinatorja in potencialnega financerja.
(5) Nacionalni koordinator pripravi način ocenjevanja
projektov in programov glede na pogoje in merila iz prvega, drugega, tretjega
in četrtega odstavka tega člena in ga uskladi s potencialnimi financerji.
(6) V soglasju z nacionalnim koordinatorjem in
potencialnimi financerji lahko dodatna merila iz četrtega odstavka tega člena
in način njihovega ocenjevanja oblikujejo tudi izvajalci, s katerimi se na
podlagi tretjega odstavka 11. člena Zakona o mednarodnem razvojnem sodelovanju
in humanitarni pomoči Republike Slovenije (Uradni list RS, št. 30/18) sklenejo
neposredni dogovori kot pogodbe o financiranju.
(7) Način ocenjevanja iz petega in šestega odstavka tega
člena je objavljen na spletni strani nacionalnega koordinatorja in izvajalca iz
prejšnjega odstavka.
9. člen
(prenehanje veljavnosti)
Z dnem uveljavitve te uredbe prenehajo veljati 2. točka 2.
člena ter III. poglavje s členi 28, 29 in 30 Uredbe o izvajanju projektov
tesnega medinstitucionalnega sodelovanja in programov bilateralne tehnične
pomoči (Uradni list RS, št. 51/09, 49/10, 26/12, 38/12, 54/14 in 40/17).
10. člen
(začetek veljavnosti in uporabe)
Ta uredba začne veljati petnajsti dan po objavi v Uradnem
listu Republike Slovenije, določbe 7. člena pa se začnejo uporabljati šest
mesecev od njene uveljavitve.
Št. 00724-15/2018
Ljubljana, dne 22. novembra 2018
EVA 2017-1811-0027
Vlada Republike Slovenije
Marjan Šarec l.r.
Predsednik