1. člen
S tem pravilnikom se sprejme gozdnogospodarski načrt gozdnogospodarske
enote Brezova Reber (2005–2014), št. 07-09/05 z dne 12. septembra 2005, ki ga
je za obdobje od 1. januarja 2005 do 31. decembra 2014 izdelal Zavod za gozdove
Slovenije, Območna enota Novo mesto.
2. člen
Gozdnogospodarska enota Brezova Reber, ki meri 1.745,39 ha,
se nahaja v Gozdnogospodarskem območju Novo mesto, v občinah Novo mesto,
Dolenjske Toplice, Mirna Peč, in Žužemberk, oziroma v katastrskih občinah
Gorenja Straža, Prečna, Gorenje polje, Golobinjek, Ajdovec in Brezova Reber.
3. člen
V gozdnogospodarski enoti Brezova Reber je s 1. januarjem 2005
ugotovljeno naslednje stanje gozdov:
A)    
lastništvo: 99,71% državnih gozdov, 0,28% zasebnih gozdov v lasti
fizičnih oseb in 0,01% zasebnih gozdov v lasti pravnih oseb;
B)    
površina: 1.721,7 ha, od katere je 1.692,11 ha večnamenskih gozdov, 8,05
ha gozdov s posebnim namenom, v katerih gozdnogospodarski ukrepi niso
dovoljeni, in 21,54 ha varovalnih gozdov;
C)   
lesna zaloga: 425,4 m3/ha, od tega 137,4 m3/ha iglavcev
in 288 m3/ha listavcev;
D)   
tekoči letni prirastek: 11,09 m3/ha, od tega 3,5 m3/ha
iglavcev in 7,59 m3/ha listavcev.
4. člen
(1) V gozdnogospodarskem načrtu gozdnogospodarske enote
Brezova Reber (2005–2014) je ob upoštevanju usmeritev iz gozdnogospodarskega
načrta Gozdnogospodarskega območja Novo mesto, izdelanega za obdobje od 1. januarja
2001 do 31. decembra 2010, ugotovljenega stanja gozdov, analize preteklega
gospodarjenja, zakonitosti razvoja gozdov ter pridobljenih spoznanj pri
spremljanju razvoja gozdov v gozdnogospodarski enoti Brezova Reber določeno, da
so najbolj poudarjene funkcije gozdov, ki določajo način gospodarjenja z
gozdom,
-       
proizvodne funkcije na površini 1.693,77 ha,
-       
ekološke funkcije na površini 39,69 ha ter
-       
socialne funkcije na površini 45,01 ha.
(2) Na podlagi funkcij gozdov in njihovega ovrednotenja so v
gozdnogospodarskem načrtu gozdnogospodarske enote Brezova Reber (2005–2014)
določeni cilji gospodarjenja z gozdom in gozdnim prostorom ter usmeritve za
njihovo doseganje.
5. člen
(1) Na podlagi ciljev in usmeritev iz drugega odstavka prejšnjega
člena so v gozdnogospodarski enoti Brezova Reber za obdobje od 1. januarja 2005
do 31. decembra 2014 določeni naslednji ukrepi:
-       
najvišji možni posek v višini 208.743 m3, od tega 61.184 m3
iglavcev in 147.559 m3 listavcev,
-       
gojitvena dela, potrebna za ohranitev in razvoj gozdov, na površini
469,82 ha,
-       
nega mlajšega drogovnjaka na površini 215,71 ha,
-       
varstvena dela, potrebna za zaščito pred divjadjo, in sicer zaščita z
ograjo v dolžini 450 m ter ostala dela varstva pred divjadjo v obsegu 400
delovnih dni.
(2) V gozdnogospodarskem načrtu gozdnogospodarske enote
Brezova Reber (2005–2014) so določeni ukrepi in načini njihove izvedbe tudi na
ravneh gospodarskih razredov in odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Brezova Reber v obdobju od
uveljavitve tega pravilnika do 31. decembra 2014 se morajo upoštevati cilji,
usmeritve in ukrepi, določeni v gozdnogospodarskem načrtu gozdnogospodarske enote
Brezova Reber (2005–2014).
7. člen
Po en izvod gozdnogospodarskega načrta gozdnogospodarske enote
Brezova Reber (2005–2014) je na vpogled na sedežu Zavoda za gozdove Slovenije,
Območne enote Novo mesto, Gubčeva 15, Novo mesto, na sedežu Zavoda za gozdove
Slovenije, Krajevne enote Straža, Ulica talcev 18, Novo mesto, in na
Ministrstvu za kmetijstvo, gozdarstvo in prehrano, Dunajska 58, Ljubljana, kjer
se hrani tudi dokumentacija v zvezi s postopkom sprejemanja gozdnogospodarskega
načrta gozdnogospodarske enote Brezova Reber (2005–2014).
8. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 322-01-07-10/2002/8
Ljubljana, dne 25. novembra 2005
EVA 2005-2311-0143
Marija Lukačič l.r.
Ministrica
za kmetijstvo,
gozdarstvo in prehrano