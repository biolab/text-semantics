1. člen
(vsebina)
(1) Ta pravilnik določa ukrepe za nadzor,
ki se izvajajo ob izbruhu atipične kokošje kuge pri perutnini, golobih in
drugih pticah, ki se gojijo v ujetništvu, v skladu z Direktivo Sveta 92/66/EGS
z dne 14. julija 1992 o uvedbi ukrepov Skupnosti za nadzor atipične
kokošje kuge (UL L št. 260 z dne 5. 9. 1992, str. 1, z vsemi spremembami;
v nadaljnjem besedilu: Direktiva 92/66/EGS) zadnjič spremenjeno z Direktivo
Sveta 2008/73/ES z dne 15. julija 2008 o poenostavitvi postopkov za
oblikovanje seznamov in objavljanje informacij na veterinarskem in zootehniškem
področju, ter o spremembi direktiv 64/432/EGS, 77/504/EGS, 88/407/EGS,
88/661/EGS, 89/361/EGS, 89/556/EGS, 90/426/EGS, 90/427/EGS, 90/428/EGS,
90/429/EGS, 90/539/EGS, 91/68/EGS, 92/35/EGS, 91//496/EGS, 92/65/EGS,
92/66/EGS, 92/119/EGS, 94/28/ES, 200/75/ES, Odločbe 2000/258/ES ter direktiv
2001/89/ES, 2002/60/ES in 2005/94/ES (UL L št. 219 z dne 14. 8. 2008, str.
40).
(2) Ta pravilnik se ne uporablja, če
se ugotovi atipična kokošja kuga pri prostoživečih divjih pticah. Veterinarska
uprava Republike Slovenije (v nadaljnjem besedilu: VURS) mora, o kakršnih koli
izvedenih ukrepih ob ugotovitvi atipične kokošje kuge pri prostoživečih divjih
pticah, obvestiti Evropsko komisijo (v nadaljnjem besedilu: Komisija).
2. člen
(pomen izrazov)
(1) Posamezni izrazi, uporabljeni v
tem pravilniku, imajo naslednji pomen:
1.    
okužena perutnina je perutnina, pri kateri je bila po preiskavi v
odobrenem laboratoriju uradno potrjena prisotnost virusa atipične kokošje kuge
ali so v primeru sekundarnega in nadaljnjih izbruhov prisotni klinični znaki
ali patomorfološke spremembe, ki so značilni za atipično kokošjo kugo;
2.    
perutnina, za katero se sumi, da je okužena, je perutnina, ki
kaže klinične znake ali patomorfološke spremembe, po katerih se lahko
utemeljeno sumi na prisotnost virusa atipične kokošje kuge;
3.    
perutnina, za katero se sumi, da je kontaminirana, je perutnina,
za katero obstaja možnost, da je bila neposredno ali posredno izpostavljena
virusu atipične kokošje kuge;
4.    
tekmovalni golob je golob, ki se prevaža ali je namenjen za
prevoz iz svojega golobnjaka z namenom izpustitve, da bo prosto letel nazaj v
svoj golobnjak ali proti kateremu koli drugemu cilju;
5.    
golobnjak je kateri koli objekt, ki se uporablja za nastanitev
ali vzrejo golobov.
(2) Za potrebe tega pravilnika se uporabljajo
tudi izrazi iz pravilnika, ki ureja veterinarske pogoje za trgovanje s perutnino,
enodnevnimi piščanci in valilnimi jajci na teritoriju Evropske unije ter uvoz
iz tretjih držav.
3. člen
(prijavljanje bolezni)
(1) Atipična kokošja kuga spada v
skupino obvezno prijavljivih bolezni, kot to določa pravilnik, ki ureja kužne
bolezni živali.
(2) Obveščanje o vsakem sumu ali
pojavu atipične kokošje kuge poteka v skladu z določili zakona, ki ureja veterinarstvo
in pravilnika, ki ureja kužne bolezni živali.
4. člen
(ukrepi v primeru suma)
(1) Če uradni veterinar posumi, da je
perutnina na gospodarstvu okužena ali je bila izpostavljena virusu atipične
kokošje kuge, uvede nadzor gospodarstva in nemudoma sproži postopke za
potrditev ali izključitev prisotnosti bolezni in odvzame ali poskrbi za odvzem
vzorcev, ki so potrebni za laboratorijske preiskave.
(2) Uradni veterinar na sumljivem
gospodarstvu odredi naslednje ukrepe:
1.    
popiše vse kategorije perutnine na gospodarstvu, v katerem je za vsako
kategorijo zabeleženo število poginulih živali, živali, ki kažejo klinične
znake, in živali, ki znakov bolezni ne kažejo. Popis se sproti dopolnjuje, da
zajame živali, ki so izvaljene ali poginule med obdobjem, v katerem obstaja sum
na bolezen. Podatki se morajo redno posodabljati. Za potrebe nadzora morajo
biti ti podatki pri imetniku živali stalno na razpolago;
2.    
perutnina na gospodarstvu se izolira, kar pomeni, da je vsa perutnina na
gospodarstvu vhlevljena ali zaprta na katerem drugem mestu, kjer se lahko
osami, in kjer nima stika z drugo perutnino;
3.    
prepove premike perutnine iz in na gospodarstvo;
4.    
premiki oseb, drugih živali in vozil na ali iz gospodarstva, mesa ali
trupel perutnine, krme za živali, opreme, odpadkov, iztrebkov, gnoja, stelje
ali česar koli drugega, s čimer bi se lahko prenašal virus atipične kokošje
kuge se izvajajo na podlagi odobritve uradnega veterinarja;
5.    
da se nobena jajca ne odpremijo iz gospodarstva, z izjemo jajc, ki so
poslana neposredno proizvodnemu obratu, ki je odobren za proizvodnjo oziroma
predelavo jajčnih izdelkov iz prvega odstavka 6. člena Direktive Sveta
89/437/EGS z dne 20. junija 1989 o higienskih in zdravstvenih problemih,
ki vplivajo na proizvodnjo in dajanje na trg jajčnih proizvodov (UL L št. 212 z
dne 20. 7. 1989, str. 87, z vsemi spremembami;v nadaljnjem besedilu:
Direktiva 89/437/EGS), in ki se prevažajo z dovoljenjem, ki ga izda VURS.
Takšno dovoljenje mora ustrezati zahtevam iz Priloge I, ki je sestavni del tega
pravilnika;
6.    
postavitev razkuževalnih barier na vhodu in izhodu gospodarstva in v
njegove posamezne objekte;
7.    
da se opravi epizootiološka poizvedba v skladu s 7. členom tega
pravilnika.
(3) Do uveljavitve ukrepov iz
prejšnjega odstavka, mora veterinar veterinarske organizacije ali imetnik
perutnine, za katero obstaja sum bolezni, smiselno izvesti ukrepe iz prejšnjega
odstavka, razen ukrepa iz 7. točke.
(4) Uradni veterinar lahko uvede
ukrepe iz drugega odstavka tega člena tudi na drugih gospodarstvih, če se na
osnovi njihove lokacije, lege ali stikov s sumljivim gospodarstvom pojavi sum o
kontaminaciji teh gospodarstev.
(5) Ukrepi iz prvega in drugega
odstavka tega člena ostanejo v veljavi, dokler sum atipične kokošje kuge ni uradno
izključen.
5. člen
(ukrepi po potrditvi)
(1) Uradni veterinar po potrditvi
prisotnosti atipične kokošje kuge na gospodarstvu, poleg ukrepov iz drugega
odstavka prejšnjega člena, odredi še naslednje ukrepe:
1.    
vsa perutnina na gospodarstvu mora biti nemudoma pokončana na kraju
samem. Poginulo ali pokončano perutnino in vsa jajca se uniči. Ti postopki se
izvedejo na način, ki kar najbolj zmanjša nevarnost širjenja bolezni;
2.    
živalska krma, stelja, gnoj ali katerikoli drug predmet, ki bi lahko bil
izpostavljen virusu atipične kokošje kuge, se uniči ali ustrezno obdela. Ta
obdelava, ki se opravi v skladu z navodili uradnega veterinarja, mora
zagotoviti uničenje virusa atipične kokošje kuge;
3.    
če je bila perutnina iz gospodarstva med domnevno inkubacijsko dobo
bolezni zaklana, je potrebno meso te perutnine, če je le mogoče, izslediti in
uničiti;
4.    
valilna jajca, znesena med domnevno inkubacijsko dobo, ki so bila
odpeljana iz gospodarstva, se izsledijo in uničijo; za perutnino, ki se je že
izvalila, pa odredi nadzor; konzumna jajca, znesena med domnevno inkubacijsko
dobo, ki so bila odpeljana iz gospodarstva, se, če je le mogoče, izsledijo in
uničijo, razen če so bila prej ustrezno razkužena;
5.    
po izvedbi ukrepov iz 1. in 2. točke tega odstavka, se objekti, v
katerih je bila nastanjena perutnina, njihova okolica, prevozna sredstva in vsa
oprema, ki bi lahko bila izpostavljena virusu atipične kokošje kuge, očistijo
in razkužijo v skladu z določbami 13. člena tega pravilnika;
6.    
ponovna naselitev na gospodarstvo se lahko izvede ne prej kot 21 dni po
izvedbi ukrepov iz prejšnje točke;
7.    
opravi se epizootiološka poizvedba v skladu s 7. členom tega
pravilnika.
(2) Uradni veterinar lahko odredi
ukrepe iz prejšnjega odstavka tudi na sosednjih gospodarstvih, če se na osnovi
njihove lokacije, lege ali stikov z gospodarstvom, na katerem je bila bolezen
potrjena, pojavi sum, da je prišlo do kontaminacije teh gospodarstev.
(3) Če se iz jate perutnine, ki ne
kaže nobenih kliničnih znakov atipične kokošje kuge, izolira sev virusa
atipične kokošje kuge, ki ima intracerebralni indeks patogenosti (v nadaljnjem
besedilu: ICPI) večji kot 0,7 in manjši kot 1,2 in je bilo v referenčnem laboratoriju Skupnosti iz 17. člena tega pravilnika, dokazano, da
pripada izolat ateniuranu cepnemu sevu virusa atipične kokošje kuge, lahko VURS
dovoli odstopanje od zahtev iz 1. do 6. točke prvega odstavka tega člena, pod
pogojem, da se na zadevnem gospodarstvu za 30 dni uvede nadzor, in se zlasti
zahteva:
-      
da se izvajajo ukrepi iz 1., 2., 4., 5. in 6. točke drugega odstavka 4. člena tega pravilnika,
-      
da ne sme nobena perutnina zapustiti gospodarstva, razen v primeru
neposrednega prevoza v klavnico, ki jo določi VURS. Uradni veterinar, odgovoren
za klavnico, mora biti obveščen o prevozu te perutnine v klavnico, ki jo je
potrebno takoj po prihodu v klavnico nastaniti in zaklati ločeno od druge
perutnine.
(4) Cepiva proti atipični kokošji
kugi, ki se uporabljajo v Republiki Sloveniji, morajo izpolnjevati pogoje iz
pravilnika, ki ureja izvajanje sistematičnega spremljanja stanja kužnih bolezni
in cepljenj živali.
(5) Sveže meso perutnine iz tretjega
odstavka tega člena mora imeti oznako o zdravstveni ustreznosti, določeno členu
5(1) Direktive Sveta 91/494/EGS z dne 26. junija 1991 o pogojih
zdravstvenega varstva živali, ki urejajo trgovanje s svežim perutninskim mesom
znotraj Skupnosti in uvoz tega iz tretjih držav (UL L št. 268 z dne 24. 9.
1991, str. 35, z vsemi spremembami; v nadaljnjem besedilu: Direktiva 91/494/EGS).
6. člen
(gospodarstva, sestavljena iz različnih
epizootioloških proizvodnih enot)
V primeru gospodarstev, na katerih sta dve
ali več ločenih jat, lahko VURS, v skladu z merili, ki jih je določila Komisija,
za zdrave jate na okuženem gospodarstvu odobri odstopanje od zahtev iz prvega
odstavka prejšnjega člena pod pogojem, da je uradni veterinar potrdil način
reje, v katerem so jate popolnoma ločene kar zadeva prostore, gojenje in
krmljenje, ter da jo je oskrbovalo drugo osebje, tako da se virus ne more
razširiti iz ene jate na drugo.
7. člen
(epizootiološka poizvedba)
(1) Uradni veterinar opravi
epizootiološko poizvedbo na podlagi obrazca 1 iz Priloge IV Načrta ukrepov ob
pojavu atipične kokošje kuge. Epizootiološka poizvedba vsebuje najmanj naslednje
podatke:
1.    
trajanje obdobja, med katerim bi lahko bila atipična kokošja kuga
prisotna na gospodarstvu ali v golobnjaku;
2.    
možen izvor atipične kokošje kuge na gospodarstvu ali v golobnjaku in
popis drugih gospodarstev ali golobnjakov, v katerih so perutnina, golobi ali
druge ptice, gojene v ujetništvu, ki bi lahko bile okužene ali izpostavljene
virusu atipične kokošje kuge iz istega izvora;
3.    
premike ljudi, perutnine, golobov ali drugih v ujetništvu gojenih ptic
ali drugih živali, prevoznih sredstev, jajc, mesa, trupel in katere koli opreme
ali snovi, ki bi lahko prenašali virus atipične kokošje kuge na ali iz
zadevnega gospodarstva ali golobnjaka.
(2) Da bi se omogočilo celovito
usklajevanje vseh ukrepov, ki so potrebni za zagotavljanje kolikor je mogoče
hitrega izkoreninjenja atipične kokošje kuge in za namene izvajanja
epizootiološke poizvedbe, se ustanovi Državno središče za nadzor bolezni (v
nadaljnjem besedilu: DSNB).
8. člen
(ukrepi na kontaktnih gospodarstvih)
(1) Če uradni veterinar sumi, da je
bila perutnina na katerem koli gospodarstvu zaradi premikov oseb, živali, prevoznih
sredstev ali na kateri koli drug način zpostavljena virusu atipične kokošje
kuge, odredi na tem gospodarstvu nadzor v skladu z drugim odstavkom tega člena.
(2) Namen nadzora je takojšnje
odkritje kakršnega koli suma atipične kokošje kuge, popis perutnine,
spremljanje njenih premikov, in če je potrebno, odreditev ukrepov iz tretjega
odstavka tega člena.
(3) Ko je za gospodarstvo odrejen
nadzor iz prvega in drugega odstavka tega člena, uradni veterinar prepove
premike perutnine iz gospodarstva, razen v primeru neposrednega prevoza v
klavnico pod nadzorom za takojšnji zakol. Pred izdajo dovoljenja za premik mora
uradni veterinar opraviti klinični pregled vse perutnine in izključiti prisotnost
atipične kokošje kuge na gospodarstvu. Omejitve premikov iz tega člena se
uvedejo za obdobje 21 dni od zadnjega dne možne izpostavljenosti virusu
atipične kokošje kuge in morajo veljati najmanj sedem dni.
(4) Uradni veterinar lahko, če to
dovoljujejo razmere, omeji ukrepe iz tega člena na del gospodarstva in
perutnino na njem pod pogojem, da je bila ta perutnina vhlevljena, rejena in
krmljena popolnoma ločeno, in da jo je oskrbovalo drugo osebje.
(5) Če uradni veterinar sumi, da so
bili tekmovalni golobi ali golobnjak izpostavljeni virusu atipične kokošje
kuge, mora za golobnjak odrediti nadzor iz prvega odstavka tega člena in prepovedati
premike tekmovalnih golobov izven golobnjaka za 21 dni.
9. člen
(okuženo in ogroženo območje)
Ko je prisotnost atipične kokošje kuge
uradno potrjena, VURS okrog okuženega gospodarstva določi okuženo območje s
polmerom najmanj treh kilometrov, ki je znotraj ogroženega območja s polmerom
najmanj desetih kilometrov. Pri določitvi teh območij se morajo upoštevati
geografski, upravni, ekološki in epizootiološki dejavniki, povezani z atipično
kokošjo kugo ter sistem nadzora.
10. člen
(ukrepi na okuženem območju)
(1) Ukrepi na okuženem območju
vključujejo:
1.    
popis vseh gospodarstev s perutnino na tem območju;
2.    
redne klinične preglede perutnine na vseh gospodarstvih, ki po potrebi
vključujejo odvzeme vzorcev za laboratorijske preiskave; o pregledih in
ugotovitvah je treba voditi evidenco;
3.    
zadrževanje vse perutnine v prostorih, v katerih je vhlevljena, ali na
drugem mestu, kjer se jo lahko osami;
4.    
uporabo ustreznih sredstev za razkuževanje na vhodih in izhodih iz
gospodarstva;
5.    
nadzor nad premiki oseb, ki delajo s perutnino, trupel perutnine, jajc
in prevoznih sredstev, ki prevažajo perutnino, trupla ali jajca na tem območju;
prevoz perutnine se prepove, razen prevoza po glavnih cestah ali železnici;
6.    
prepoved premikov perutnine in valilnih jajc iz gospodarstva, na katerem
se redijo, razen če VURS dovoli prevoz:
-  
perutnine za takojšen zakol v odobreno klavnico znotraj okuženega
območja ali, če to ni mogoče, v klavnico izven okuženega območja, ki jo določi
VURS. Tako meso perutnine mora biti označeno s posebno oznako o zdravstveni
ustreznosti iz člena 5(1) Direktive 91/494/EGS;
-  
enodnevnih piščancev ali perutnine pred začetkom nesnosti na
gospodarstvo na ogroženem območju, na katerem ni druge perutnine. Če VURS ne
more zagotoviti ustreznega gospodarstva na ogroženem območju, lahko zaprosi
Komisijo, da dovoli prevoz omenjenih živali na gospodarstvo, ki se nahaja izven
ogroženega območja. Na tem gospodarstvu mora uradni veterinar uvesti nadzor iz
drugega odstavka 8. člena tega pravilnika;
-  
valilnih jajc v valilnico, ki jo določi VURS; pred prevozom morajo biti
jajca in njihova embalaža razkuženi;
7.    
prepoved odstranjevanja ali raztresanja stelje ali gnoja perutnine,
razen če to dovoli VURS;
8.    
prepoved sejmov, razstav ali drugega zbiranja perutnine ali drugih ptic.
(2) Premiki iz 6. točke prejšnjega
odstavka se opravijo nemudoma in pod nadzorom uradnega veterinarja. Dovolijo se
šele, ko uradni veterinar opravi veterinarski pregled gospodarstva. Prevozna
sredstva morajo biti pred in po uporabi očiščena in razkužena.
(3) Ukrepi na okuženem območju
ostanejo v veljavi najmanj 21 dni po predhodnem čiščenju in razkuževanju na
okuženem gospodarstvu, ki se opravi v skladu s 13. členom tega pravilnika.
Po preteku roka iz prejšnjega stavka se okuženo območje šteje za del ogroženega
območja.
11. člen
(ukrepi na ogroženem območju)
(1) Ukrepi na ogroženem območju
vključujejo:
1.    
popis vseh gospodarstev s perutnino na tem območju;
2.    
nadzor nad premiki perutnine in valilnih jajc na tem območju;
3.    
prepoved premikov perutnine iz območja v prvih 15 dneh, razen
neposrednega prevoza v odobreno klavnico izven ogroženega območja, ki jo določi
VURS. Tako meso perutnine mora biti označeno s posebno oznako o zdravstveni
ustreznosti iz člena 5(1) Direktive 91/494/EGS;
4.    
prepoved premikov valilnih jajc iz ogroženega območja, razen prevoza v
valilnico, ki jo določi VURS. Pred prevozom morajo biti jajca in njihova
embalaža razkuženi;
5.    
prepoved premikov uporabljene stelje ali gnoja perutnine iz tega
območja;
6.    
prepoved sejmov, razstav ali drugega zbiranja perutnine in drugih ptic;
7.    
prepoved prevoza perutnine, razen prevoza po glavnih cestah ali
železnici, brez poseganja v 1. in 2. točko tega odstavka.
(2) Ukrepi na ogroženem območju
ostanejo v veljavi še najmanj 30 dni po predhodnem čiščenju in razkuževanju na
okuženem gospodarstvu, ki se opravi v skladu s 13. členom tega pravilnika.
(3) VURS sodeluje z drugimi
pristojnimi organi držav članic pri določitvi okuženega in ogroženega območja,
če ti območji segata tudi na ozemlje drugih držav članic.
(4) Če se z epizootiološko poizvedbo
iz 7. člena tega pravilnika potrdi, da je izbruh povzročila okužba, pri
kateri ni dokazov o lateralnem širjenju, lahko VURS zaprosi Komisijo, da odloči
o zmanjšanju velikosti okuženih in ogroženih območij ter trajanju ukrepov.
12. člen
(premiki in promet z živalmi in živalskimi
proizvodi)
(1) VURS določi ukrepe, ki omogočajo
sledljivost premikov jajc, perutnine in ptic, gojenih v ujetništvu.
(2) Imetnik perutnine, tekmovalnih golobov
oziroma v ujetništvu gojenih ptic na zahtevo VURS posreduje podatke o perutnini
in jajcih, ki so prišla ali odšla iz njegovega gospodarstva, kakor tudi podatke
o tekmovanjih ali razstavah, na katerih so te živali sodelovale.
(3) Oseba, ki se ukvarja s prevozom
ali prodajo perutnine, jajc, golobov oziroma v ujetništvu gojenih ptic na
zahtevo VURS posreduje podrobne podatke o premikih omenjenih živali in jajc, ki
so jih prevažale ali prodajale.
13. člen
(čiščenje in razkuževanje)
(1) Čiščenje in razkuževanje se izvaja
samo pod nadzorom in v skladu z navodili uradnega veterinarja ter s sredstvi in
koncentracijami, ki jih uradno potrdi VURS.
(2) Postopki za čiščenje in
razkuževanje so določeni v Prilogi II, ki je sestavni del tega pravilnika.
14. člen
(odvzem vzorcev)
Odvzem vzorcev in laboratorijske preiskave
na prisotnost virusa atipične kokošje kuge se opravijo v skladu s Prilogo III,
ki je sestavni del tega pravilnika.
15. člen
(obveščanje o omejitvah)
VURS o omejitvah, ki so v veljavi na
okuženem in ogroženem območju, obvešča vse zainteresirane in zagotovi izvedbo
odrejenih ukrepov.
16. člen
(nacionalni referenčni laboratorij)
Nacionalni referenčni laboratorij za
atipično kokošjo kugo je določen v pravilniku, ki ureja bolezni živali.
17. člen
(referenčni laboratorij Skupnosti)
Referenčni laboratorij Skupnosti za
atipično kokošjo kugo je določen v Prilogi V Direktive 92/66/EGS.
18. člen
(cepljenje)
(1) Kot preventiva ali kot dopolnitev
ukrepom za obvladovanje atipične kokošje kuge iz tega pravilnika, se lahko
uporablja cepljenje proti atipični kokošji kugi s cepivi, ki jih odobri VURS.
(2) Edina dovoljena cepiva so tista,
ki imajo dovoljenje za promet v Republiki Sloveniji.
(3) VURS o preventivnem cepljenju
proti atipični kokošji kugi obvesti Komisijo in ostale države članice.
(4) Obvestilo iz prejšnjega odstavka
mora vsebovati:
1.    
lastnosti in sestavo cepiva, ki naj bi se uporabljalo;
2.    
postopke za nadzor distribucije, shranjevanja in uporabe cepiv;
3.    
vrste in kategorije perutnine, ki se bodo cepile;
4.    
območja, na katerih se cepljenje lahko izvaja ali se izvaja;
5.    
razloge za izvajanje cepljenja.
(5) Organizator tekem oziroma razstav
je dolžan zagotoviti da so tekmovalni golobi, ki sodelujejo na tekmah oziroma
razstavah, cepljeni proti atipični kokošji kugi.
19. člen
(cepljenje v nujnih primerih)
(1) VURS ob potrditvi atipične kokošje
kuge, kot dopolnitev drugim ukrepom za obvladovanje atipične kokošje kuge iz
tega pravilnika, določi del ozemlja in obdobje, v katerem se pod nadzorom
uradnega veterinarja opravi cepljenje v nujnih primerih določenih vrst
perutnine. V primeru cepljenja v nujnih primerih VURS, v okviru Stalnega odbora
za prehransko verigo in zdravje živali, obvesti Komisijo in druge države
članice o stanju glede atipične kokošje kuge in o programu cepljenja v nujnih
primerih.
(2) V primeru iz prejšnjega odstavka
je prepovedano cepljenje ali ponovno cepljenje perutnine na gospodarstvu, ki je
predmet omejitev iz 4. člena tega pravilnika.
(3) V primeru iz prvega odstavka tega
člena:
1.    
se določene vrste perutnine čim prej cepijo;
2.    
se vsa perutnina določenih vrst, ki je bila izvaljena na gospodarstvu na
območju cepljenja ali je bila tja prepeljana, cepi ali je bila cepljena;
3.    
med cepljenjem iz prvega odstavka tega člena mora vsa perutnina
določenih vrst, ki se goji na gospodarstvih na območju cepljenja, tam tudi
ostati, razen:
-  
enodnevnih piščancev, ki se premaknejo na gospodarstvo znotraj območja
cepljenja, na katerem bodo cepljeni;
-  
perutnine, ki se prepelje neposredno v klavnico za takojšnji zakol. Če
je klavnica izven območja cepljenja, se premike perutnine dovoli samo po
opravljenem veterinarskem pregledu gospodarstva, ki ga opravi uradni veterinar;
4.    
ko se opravi cepljenje iz 1. točke tega odstavka, se lahko dovoli
premike iz območja cepljenja za:
-  
enodnevne piščance, namenjene za proizvodnjo mesa, ki se lahko
premaknejo na gospodarstvo, na katerem bodo cepljeni; zadevno gospodarstvo mora
biti do zakola te perutnine pod nadzorom;
-  
perutnino, ki je bila cepljena več kot 21 dni prej in je namenjena za
takojšnji zakol;
-  
valilna jajca, ki izvirajo iz matičnih jat perutnine, cepljene najmanj
21 dni prej; jajca in njihovo embalažo je treba pred premikom razkužiti.
(4) Ukrepi iz 2. in 4. točke prejšnjega odstavka se uporabijo za obdobje treh mesecev po dokončanju cepljenja iz
prvega odstavka tega člena in se lahko podaljšajo za eno ali več trimesečnih
obdobij.
(5) Ne glede na 1. in 2. točko tretjega odstavka tega člena lahko VURS določene jate za uporabo v posebne znanstvene in
diagnostične namene izvzame iz sistematičnega cepljenja, pod pogojem, da ukrene
vse potrebno za zaščito njihovega zdravja in jih redno kontrolira s serološkimi
preiskavami.
20. člen
(ukrepi ob sumu in po potrditvi pri
golobih ali v ujetništvu gojenih pticah)
(1) Uradni veterinar ob sumu na
atipično kokošjo kugo pri tekmovalnih golobih in drugih v ujetništvu gojenih
pticah nemudoma uvede postopke za potrditev ali prijavo prisotnosti bolezni in
predvsem za odvzem ustreznih vzorcev za laboratorijsko preiskavo ali poskrbi za
njihov odvzem.
(2) Uradni veterinar takoj ob prijavi
suma uvede na gospodarstvu ali v golobnjaku nadzor, tako da noben golob ali v
ujetništvu gojena ptica in vse, kar bi lahko preneslo atipično kokošjo kugo, ne
sme zapustiti golobnjaka ali gospodarstva.
(3) Ukrepi iz prvega in drugega
odstavka tega člena ostanejo v veljavi, dokler sum atipične kokošje kuge ni uradno
izključen.
(4) Uradni veterinar nemudoma po
uradni potrditvi prisotnosti atipične kokošje kuge med drugim odredi:
1.    
izvedbo ukrepov za obvladovanje iz 1., 2., 5. in 6. točke prvega odstavka 5. člena tega pravilnika za tekmovalne golobe ali druge, v
ujetništvu gojene ptice in golobnjake, okužene z atipično kokošjo kugo ali
2.    
vsaj:
-  
prepoved premikov golobov ali v ujetništvu gojenih ptic izven
golobnjakov ali gospodarstev za najmanj 60 dni po prenehanju kliničnih znakov
atipične kokošje kuge;
-  
uničenje ali obdelavo kakršnih koli snovi ali odpadkov, ki bi lahko bili
izpostavljeni virusu atipične kokošje kuge. Obdelava mora zagotoviti uničenje
prisotnega virusa atipične kokošje kuge in vseh odpadkov, ki so se nabrali v
60-dnevnem obdobju iz prejšnje alinee in
3.    
epizootiološko poizvedbo v skladu s 7. členom tega pravilnika.
(5) Na obrazcu iz Priloge IV, ki je
sestavni del tega pravilnika, VURS posreduje Komisiji preko Stalnega odbora za
prehransko verigo in zdravje živali podatke o stanju bolezni in odrejenih
ukrepih.
21. člen
(pregledi s strani Komisije)
VURS mora sodelovati s strokovnjaki
Komisije, kadar le-ti opravljajo preglede na kraju samem ter jim zagotoviti vso
potrebno pomoč pri opravljanju teh pregledov.
22. člen
(financiranje)
Podrobni pogoji, ki urejajo finančni
prispevek Skupnosti za ukrepe, povezane z izvajanjem tega pravilnika, so določeni
v Odločbi Sveta z dne 26. junija 1990 o odhodkih na področju veterine
(90/424/EGS) (UL L št. 224 z dne 18. 8. 1990, str. 19; z vsemi
spremembami).

Priloga
I: Dovoljenje za odpremo jajc iz gospodarstva
Priloga
II: Čiščenje in razkuževanje na okuženem gospodarstvu
Priloga
III: Diagnostični postopki za izolacijo, identifikacijo in določitev
patogenosti virusa atipične kokošje kuge
Priloga
IV: Atipična kokošja kuga

Pravilnik o ukrepih za ugotavljanje,
preprečevanje in zatiranje atipične kokošje kuge (Uradni list RS, št. 62/05)
vsebuje naslednji končni določbi:
»23. člen
(prenehanje
veljavnosti)
Z dnem uveljavitve tega pravilnika
prenehajo veljati določbe Navodila o ukrepih za ugotavljanje, preprečevanje in
zatiranje določenih kužnih bolezni pri perutnini (Uradni list RS, št. 30/99 in
33/01 – Zvet-1), ki se nanašajo na atipično kokošjo kugo.
24. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ukrepih za ugotavljanje, preprečevanje in zatiranje atipične
kokošje kuge (Uradni list RS, št. 42/10) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.