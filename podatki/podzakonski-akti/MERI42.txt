I. SPLOŠNE DOLOČBE
1. člen
(vsebina)
Ta merila določajo pogoje, načine in oblike
visokošolskega transnacionalnega izobraževanja (v nadaljnjem besedilu: VTI),
obvezne sestavine pogodbe za izvajanje ali organiziranje VTI (v nadaljnjem
besedilu: pogodba VTI) ter način ugotavljanja izpolnjevanja pogojev iz tretjega
odstavka 33.c člena ZViS.
2. člen
(namen)
Namen teh meril je, da se pri
izvajanju VTI zagotovi ustrezna enakovrednost ponujanega VTI
in izvajanega VTI. Zagotoviti je treba, da je izvajani VTI enakovreden tistemu
VTI, ki je bil akreditiran ali mu je bila priznana javna veljavnost v državi,
kjer ima ponudnik VTI svoj sedež.
3. člen
(pravna podlaga)
Nacionalna agencija Republike Slovenije za
kakovost v visokem šolstvu (v nadaljnjem besedilu: agencija) uporablja ta
merila za opravljanje svojih nalog v skladu z/s:
-      
zakonom, ki ureja področje visokega šolstva (v nadaljevanju: ZViS),
-      
Zakonom o mednarodnem zasebnem pravu in postopku (Uradni list RS, št.
56/99, 45/08),
-      
Standardi in smernicami za zagotavljanje kakovosti v evropskem
visokošolskem prostoru – Standards and Guidelines for Quality Assurance in the European
Higher Education Area,
-      
prenovljenim Kodeksom dobre prakse za obravnavanje transnacionalnega
izobraževanja – Revised Code of Good Practice in the Provision of Transnational
Education (v nadaljnjem besedilu: kodeks) in Merili za zagotavljanje kakovosti
v čezmejnem visokošolskem izobraževanju UNESCO/OECD – UNESCO/OECD Guidelines for
Quality Provision in Cross-border Higher Education,
-      
Vodičem Mednarodne zveze agencij za kakovost v visokem šolstvu – INQAAHE
Guidelines for Good Practice in Quality Assurance,
-      
prenovljenimi Priporočili o merilih in postopkih za presojo tujih
kvalifikacij – Revised Recommendation on Criteria and Procedures for the Assessment
of Foreign Qualifications (spremni dokument o implementaciji kodeksa),
-      
lizbonsko Konvencijo o priznavanju visokošolskih kvalifikacij v evropski
regiji (Uradni list RS, Mednarodne pogodbe št. 14/99) 
ter z:
-      
Merili za akreditacijo in evalvacijo visokošolskih zavodov in študijskih
programov (Uradni list RS, št. 95/10, 17/11, 51/2012 in 6/2013).
II. OPREDELITEV POJMOV
4. člen
(terminologija, uporabljena v predpisu)
Za izraze, ki v nadaljevanju niso posebej
opredeljeni, veljajo opredelitve iz zakonodaje s področja visokega šolstva in
evropskih priporočil.
V teh merilih uporabljeni izrazi imajo
naslednji pomen:
VTI
Visokošolsko
transnacionalno izobraževanje po ZViS so vse oblike in načini visokošolskega
izobraževanja, pri katerem se javnoveljavni študijski program v celoti ali
njegovi posamezni deli izvajajo v drugi državi, kot je sedež nosilca
visokošolskega študijskega programa.
Visokošolsko
transnacionalno izobraževanje se izvaja na podlagi pogodbe VTI, če so
izpolnjeni pogoji iz 17. člena teh meril, pa tudi brez pogodbe VTI.
VISOKOŠOLSKI ZAVOD, KI PONUJA VTI (v
nadaljnjem besedilu: PONUDNIK VTI)
Visokošolski zavod,
ki je akreditiran v Republiki Sloveniji, ali tuj visokošolski zavod, ki izvaja
javnoveljavne študijske programe in izdaja javne listine v državi, kjer je
ustanovljen, ter želi ponuditi študijski program ali del študijskega programa
izvajalcu VTI v drugi državi.
VISOKOŠOLSKI ZAVOD, KI BO IZVAJAL VTI (v
nadaljnjem besedilu: IZVAJALEC VTI)
-      
Visokošolski zavod, ki je akreditiran v Republiki Sloveniji, ali tuj
visokošolski zavod, ki izvaja javnoveljavne študijske programe in izdaja javne
listine v državi, kjer je ustanovljen, ter želi izvajati študijski program ali
del študijskega programa druge države.
ali
-      
tuji visokošolski zavod oziroma druga tuja institucija, če pristojni
organi države, kjer je sedež nosilca visokošolskega študijskega programa,
priznavajo, da za primer transnacionalno izvajanega visokošolskega študijskega
programa nosilec tega programa in program sodita v njihov visokošolski sistem.
ŠTUDENTI V VTI
Študenti, ki so
vpisani pri ponudniku VTI.
SODELUJOČI ZAVODI V VTI
Ponudnik VTI oziroma izvajalec VTI, ki sodelujeta v VTI.
POGODBA VTI
Pravno zavezujoč
dokument med ponudnikom VTI in izvajalcem VTI, ki vsebuje sestavine, določene s
temi merili, in ureja odnose, pravice, dolžnosti, pristojnosti in razmerja med
sodelujočimi zavodi v VTI.
KONZORCIALNI SPORAZUM
Konzorcialni
sporazum je dokument o nameri sodelovanja na določenih področjih izobraževanja
in raziskovanja.
FRANŠIZE (oblika izvajanja VTI)
Oblika izvajanja
študijskih programov ali njihovih delov, ki temelji na tesnem in stalnem
sodelovanju med ponudnikom VTI in izvajalcem VTI. Ponudnik VTI v skladu s
sklenjeno pogodbo za izvajanje VTI podeli pravico uporabe in izvedbe
študijskega programa ali dela študijskega programa izvajalcu VTI. Izvajalec VTI
pa se obveže, da bo opravljal visokošolsko dejavnost ter izpolnjeval vse
obveznosti iz pogodbe.
LISTINA O ZAKLJUČENEM VTI
Listina o zaključenem VTI, ki se
izvaja v Republiki Sloveniji kot del tujega visokošolskega sistema, se šteje
kot tuja listina in je predmet postopka, ki ureja vrednotenje oziroma
priznavanje izobraževanja v Republiki Sloveniji.
JAVNE LISTINE V VTI
Javne listine so
spričevala, diplome in druge listine o opravljenem javnoveljavnem
izobraževalnem programu in se izdajajo v skladu s predpisi države, kjer ima
ponudnik VTI (ki izdaja listino) sedež.
JAVNA EVIDENCA SKLENJENIH POGODB IN IZDANIH
SOGLASIJ O VTI
Javna evidenca, v
kateri se vodijo podatki, opredeljeni z zakonom s področja visokega šolstva.
III. MERILA
5. člen
(oblike izvajanja VTI)
Oblike izvajanja VTI
-      
franšiza,
-      
druge oblike VTI, ki izpolnjujejo določbe 33.c člena ZViS.
A) izvajanje oziroma organiziranje VTI na
podlagi pogodbe
6. člen
(načini izvajanja VTI)
Načini izvajanja VTI:
Ne glede na obliko mora način sodelovanja,
določen s pogodbo med sodelujočimi zavodi v VTI, izrecno zagotavljati:
-      
informacije o programih, pridobljenih javnih listinah, sodelujočih
zavodih in njihovih vlogah pri sodelovanju v VTI,
-      
ustrezno usposobljen kader in ustrezne prostore,
-      
notranje mehanizme zagotavljanja kakovosti,
-      
ustrezne evidence o sodelovanju in izvajanju VTI,
-      
redne zunanje evalvacije.
7. člen
(pogodba VTI)
VTI se lahko izvaja ali organizira na
podlagi pogodbe VTI, s katero se urejajo vsa razmerja med sodelujočimi zavodi v
VTI.
Pogodba VTI mora biti skladna z nacionalno
zakonodajo na področju visokega šolstva, in sicer v državi ponudnika VTI in v
državi izvajalca VTI, če je dokazana javna veljavnost ponujanega študijskega
programa.
Pogodba VTI je sestavljena v pisni obliki
in mora vsebovati vse sestavine, navedene v 9. členu,
ter vse priloge, navedene v 10. členu teh meril.
8. člen
(odgovornost nad izvajanjem VTI)
Ponudnik VTI in izvajalec VTI sta v celoti
odgovorna za spremljanje in zagotavljanje kakovosti pri izvajanju VTI.
9. člen
(obvezne sestavine pogodbe za izvajanje
VTI)
V pogodbi za izvajanje VTI morajo biti
jasno opredeljene naslednje sestavine:
-      
navedba pogodbenih strank (ime in sedež oziroma naslov visokošolskega
zavoda, ki izvaja študijski program v drugi državi, in ime in priimek
zastopnika tega zavoda, ter ime in sedež oziroma naslov visokošolskega zavoda,
ki je nosilec študijskega programa),
-      
predmet sklenitve pogodbe VTI (študijski program ali del študijskega
programa ter njegovo ime, vrsta in stopnja),
-      
status ponudnika VTI in izvajalca VTI (javni ali zasebni),
-      
trajanje izvajanja VTI in trajanje pogodbe o VTI,
-      
navedba prostorov, opreme in ustrezne infrastrukture, potrebne za
izvajanje VTI (ustreznost prostorov, opreme in infrastrukture je razvidna iz
prilog),
-      
oblika, način vzpostavitve in izvajanja VTI,
-      
vrsta priznavanja pridobljenih kvalifikacij v okviru VTI (javne listine,
pridobljeni krediti),
-      
položaj, pravice in obveznosti študentov v VTI, pogoji za vpis in merila
za prehode, učni jezik, vsebina javne listine, ki je izdana na podlagi uspešno
zaključenega VTI,
-      
struktura sodelovanja, izvajanja storitev, upravljanja in vodenja VTI
ter jasna razmejitev odgovornosti,
-      
izjava ponudnika VTI, da bo kakovost izvajanega VTI v drugi državi (pri
izvajalcu VTI) primerljiva kakovosti izvajanja pri ponudniku VTI,
-      
opredelitev instrumentov notranjega in zunanjega presojanja kakovosti
(pedagoškega in izobraževalnega procesa).
10. člen
(seznam obveznih prilog k pogodbi VTI)
Priloge k pogodbi VTI:
1.    
izjava ponudnika VTI, da je javna listina, pridobljena na podlagi
pogodbe VTI, pri izvajalcu VTI obravnavana enako kot javna listina v državi
ponudnika VTI,
2.    
dokazilo o javni veljavnosti ponujenega študijskega programa, ki se bo v
celoti ali deloma izvajal v okviru VTI,
3.    
dokazila o zagotavljanju ustreznih prostorov, opreme in infrastrukture
za izvajanje VTI,
4.    
dokazila, da je izvajalec VTI registriran za opravljanje dejavnosti na
študijskih in znanstvenih področjih po klasifikacijah Isced in Frascati, s
katerih je ponujeni študijski program,
5.    
dokazila, da izvajalec VTI izvaja sorodne študijske programe na istih
študijskih področjih ter istih stopenj in vrst, v katera spada ponujeni
študijski program,
6.    
dokazila o ustrezni kadrovski zasedbi izvajalca VTI, potrebni za
izvajanje študijskega programa ali posameznih delov študijskega programa,
7.    
finančni načrt, ki vsebuje tudi dokazila o zagotovljenih finančnih
sredstvih za uspešno dokončanje VTI najmanj za eno generacijo študentov, in
akcijski načrt za uspešno izvedbo ponujanega študijskega programa ali
posameznega dela študijskega programa,
8.    
vsebina in oblika javne listine ter način podeljevanja (v jeziku
izvajalca VTI, slovenskem in angleškem jeziku). Vsi izvodi (prevodi) morajo
biti istovetni originalu,
9.    
študijski program ali posamezen del študijskega programa, ki je ponujan
v okviru VTI, z opredeljenimi splošnimi podatki o programu, opredeljenimi cilji
programa ter splošnimi in predmetno-specifičnimi kompetencami, učnimi načrti,
pogoji za vpis in merili za izbiro ob omejitvi vpisa, načini ocenjevanja,
pogoji za napredovanje po programu, podatki o načinih in oblikah izvajanja ter
navedbo pridobljenega strokovnega ali znanstvenega naslova.
Če ponujani študijski program ne vsebuje
vseh sestavin, ki so zahtevane v 7. točki prejšnjega odstavka, je treba
priložiti obvezne sestavine študijskega programa skladno z nacionalno
zakonodajo ponudnika VTI.
11. člen
(področja presoje ponujanega VTI)
Področja presoje ponujanega VTI:
-      
pogodba VTI mora biti sklenjena najmanj za čas izvajanja VTI,
-      
primerljivost načina in kakovosti izvajanja ponujanega VTI glede na
študijske programe ali dele študijskih programov v državi izvajalca VTI,
-      
pravice, dolžnosti in obveznosti študentov, njihovo sodelovanje v
organih odločanja,
-      
vsebina, način in struktura izvajanega VTI. Izvajalec VTI mora
zagotoviti primerjavo med programom, ki se izvaja pri ponudniku VTI, in
programom, ki ga bo izvajalec VTI izvajal v dogovorjeni obliki,
-      
sistem zagotavljanja kakovosti na programski in institucionalni ravni
ter opredeljena odgovornost vseh sodelujočih zavodov v VTI.
12. člen
(vloga)
Vloga mora vsebovati navedbo, da gre za
vlogo za izvajanje oziroma organiziranje VTI na podlagi pogodbe. Vlogo mora
vlagatelj podpisati, priložiti ji je treba pogodbo VTI z vsemi obveznimi
sestavinami in obveznimi prilogami.
13. člen
(vlagatelj)
Vlagatelj po teh merilih je visokošolski
zavod, akreditiran v Republiki Sloveniji, ki s tujim visokošolskim zavodom ali
tujim pravnim subjektom, ki izvaja javnoveljavne študijske programe in izdaja
javne listine v državi, kjer je ustanovljen, sklene pogodbo VTI.
14. člen
(jezik)
Pogodba VTI je napisana v slovenskem ali v
tujem jeziku. Če je pogodba napisana v tujem jeziku, mora biti prevedena v
slovenski jezik. Prevod mora biti sodno overjen.
15. člen
(javna evidenca sklenjenih pogodb VTI)
Agencija vodi javno evidenco sklenjenih
pogodb VTI. V to evidenco se vpišejo pogodbe, ki vsebujejo vse obvezne
sestavine in priloge, določene v 9. in 10. členu teh meril.
16. člen
(način odločanja)
Svet agencije obravnava vlogo za vpis
pogodbe VTI v javno evidenco na nejavni seji.
Po obravnavi vloge svet agencije sprejme eno
izmed naslednjih odločitev:
-      
pogodbo VTI vpiše v javno evidenco,
-      
pogodbe VTI ne vpiše v javno evidenco.
Zoper odločitev sveta agencije iz
prejšnjega odstavka tega člena je mogoča pritožba v 30 dneh od vročitve te
odločitve. O pritožbi odloča pritožbena komisija agencije.
B) Izvajanje VTI brez pogodbe
17. člen
VTI lahko v Republiki Sloveniji izvaja tudi tuji visokošolski
zavod oziroma druga institucija, če pristojni organi države, kjer je sedež
nosilca visokošolskega študijskega programa, priznavajo, da za primer
transnacionalno izvajanega študijskega programa nosilec tega programa in program
spadata v njihov visokošolski sistem.
Pred začetkom izvajanja VTI po prejšnjem odstavku agencija
pri pristojnem organu države, kjer je sedež nosilca študijskega programa, ki
želi izvajati VTI v Republiki Sloveniji, preveri, ali nosilec tega programa in
program spadata v njihov visokošolski sistem.
Tuje visokošolske zavode oziroma druge institucije in
študijske programe iz prvega odstavka tega člena agencija uvrsti na seznam in
ga javno objavi.

Merila za visokošolsko transnacionalno
izobraževanje (Uradni list RS, št. 18/12) vsebujejo naslednjo končno
določbo:
»17.
(veljavnost
meril)
Ta akt začne veljati petnajsti dan po
objavi v Uradnem listu Republike Slovenije.«.

Akt o spremembah in dopolnitvah Meril za
visokošolsko transnacionalno izobraževanje (Uradni list RS, št. 38/13)
spreminja 17. člen meril tako, da se gasi:
»18. člen
(veljavnost
meril)
Ta akt začne veljati petnajsti dan po
objavi v Uradnem listu Republike Slovenije.«;
ter vsebuje naslednjo končno določbo:
»17. člen
Ta akt začne veljati tretji dan po objavi v
Uradnem listu Republike Slovenije.«.

Akt o spremembah Meril za visokošolsko transnacionalno
izobraževanje (Uradni list RS, št. 8/15) vsebuje
naslednjo končno določbo:
»3. člen
Ta akt začne veljati tretji dan po objavi v
Uradnem listu Republike Slovenije.«.