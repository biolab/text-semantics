I. SPLOŠNE DOLOČBE
1. člen
Po tem pravilniku se odmerja povrnitev
stroškov, ki gredo pričam, izvedencem, tolmačem, strokovnjakom in drugim osebam
ob pogojih, ki so predpisani v zakonu o kazenskem postopku.
2. člen
Ta pravilnik ureja povrnitev:
1.     
stroškov za priče in za ogled ter nagrade in stroškov za izvedence,
tolmače in strokovnjake;
2.     
nagrade in potrebnih izdatkov zagovornika, potrebnih izdatkov zasebnega
tožilca, oškodovanca, oškodovanca kot tožilca in njihovih zastopnikov v
kazenskem postopku ter nagrade in potrebnih izdatkov njihovih pooblaščencev;
3.     
voznih stroškov za obdolženca, izdatkov za privedbo oseb ali za
spremljanje tistega, ki mu je vzeta prostost, stroškov za zdravljenje
obdolženca, dokler je v priporu, in stroškov poroda obdolženke, dokler je v
priporu;
4.     
voznih in potnih stroškov uradnih oseb.
3. člen
Povrnitev stroškov se odmerja na zahtevo
tistega, ki ima pravico do povrnitve.
Sodišče mora tistega, ki ima pravico do
povrnitve stroškov, opozoriti na to pravico, kot tudi na to, da jo izgubi, če
zahtevka ne uveljavi v roku, določenem z zakonom. To opozorilo in izjava
upravičenca v zvezi z zahtevkom za povrnitev stroškov se vpiše v zapisnik.
II. POVRNITEV STROŠKOV PRIČAM TER STROŠKOV IN NAGRADE
IZVEDENCEM, TOLMAČEM IN STROKOVNJAKOM
4. člen
Pričam, izvedencem, tolmačem in
strokovnjakom se povrnejo potni stroški, stroški za hrano in prenočišče ter
nadomestilo plače oziroma izgubljenega zaslužka.
Poleg stroškov iz prejšnjega odstavka se
izvedencem, tolmačem in strokovnjakom odmeri nagrada za izvedensko delo oziroma
tolmačenje in povrnejo stroški v zvezi z opravljenim delom.
1. Potni stroški
5. člen
Potni stroški obsegajo stroške za prevoz z
javnimi prevoznimi sredstvi oziroma stroške za prevožene kilometre z lastnim
prevoznim sredstvom.
Stroški iz prejšnjega odstavka obsegajo
izdatke za potovanje od stalnega ali začasnega prebivališča do kraja, kjer naj
bo opravljeno zaslišanje, izvedensko delo ali tolmačenje, in za vrnitev.
Z javnimi prevoznimi sredstvi po tem pravilniku
so mišljeni vlak, avtobus, ladja in letalo.
6. člen
Potni stroški se povrnejo za potovanje po
najkrajši poti in z najcenejšim prevoznim sredstvom. Stroški za potovanje z
dražjim prevoznim sredstvom se povrnejo, če bi stroški za prevoz s cenejšim
prevoznim sredstvom, skupaj z drugimi stroški, ki bi nastali zaradi vožnje s
cenejšim prevoznim sredstvom, presegli stroške za prevoz z dražjim prevoznim
sredstvom.
7. člen
Potni stroški se povrnejo v višini
dejanskih izdatkov za potovanje v II. razredu s potniškim vlakom ali ladjo ali
za potovanje z avtobusom ali letalom. Za potovanje s hitrim vlakom gre
upravičencu povrnitev stroškov za prevoz samo, če je potoval več kot 100 km v
eno smer.
Vojnim invalidom od I. do IV. skupine,
civilnim invalidom vojne in delovnim invalidom I. kategorije se povrnejo
stroški za prevoz v I. razredu potniškega ali hitrega vlaka oziroma ladje.
Višina stroškov za prevoz se ugotavlja z
vozovnico ali na drug primeren način.
8. člen
Priči, izvedencu, tolmaču ali strokovnjaku,
ki ima stalno pravico do brezplačne vožnje, se stroški za prevoz ne povrnejo.
Priči, izvedencu, tolmaču ali strokovnjaku,
ki je plačal vozovnico s popustom, se povrnejo dejanski izdatki.
9. člen
Stroški za prevožene kilometre se povrnejo
samo za pot, na kateri ne vozi javno prevozno sredstvo.
Stroški za prevožene kilometre se povrnejo
tudi, če javno prevozno sredstvo ne vozi ob primernem času, ali če je bilo
potrebno iz kakšnega drugega opravičenega vzroka opustiti vožnjo z javnim
prevoznim sredstvom.
Povrnitev stroškov iz prvega in drugega
odstavka tega člena gre priči, izvedencu, tolmaču ali strokovnjaku le, če je od
prebivališča osebe do kraja, kjer naj se opravi zaslišanje, izvedensko delo ali
tolmačenje, oziroma do železniške ali avtobusne postaje, pristanišča ali
letališča, v eno smer več kot dva kilometra.
Povrnitev stroškov za prevožene kilometre
se obračunava v skladu z zadnjimi uradno objavljenimi zneski povračil,
nadomestil in drugih prejemkov za zaposlene v državnih organih.
Razdalja, za katero se povrnejo stroški za
prevožene kilometre, se ugotovi po uradnih podatkih pristojnega organa.
2. Stroški za hrano in prenočišče
10. člen
Stroški za hrano in prenočišče obsegajo
potrebne izdatke za hrano in prenočišče, ki jih ima priča, izvedenec, tolmač
ali strokovnjak v času zunaj svojega stalnega ali začasnega prebivališča.
Priča, izvedence, tolmač ali strokovnjak 
ima pravico do povrnitve stroškov iz prejšnjega odstavka, če je moral zaradi
vabila ostati zunaj svojega stalnega oziroma začasnega prebivališča več kot 12 ur; v ta čas se všteva tudi čas, potreben za pot v kraj, kjer je
bilo opravljeno pričevanje, izvedensko delo oziroma strokovno delo ali
tolmačenje, in za vrnitev.
11. člen
Stroške za hrano in prenočišče odmeri
sodišče. Višina teh stroškov se ugotovi na podlagi računa ali na drug primeren
način, vendar ti stroški ne smejo znašati več kot je določeno z zadnjimi uradno
objavljenimi zneski povračil, nadomestil in drugih prejemkov za zaposlene v
državnih organih.
3. Povrnitev nadomestila plače oziroma izgubljenega
zaslužka
12. člen
Zaposleni imajo pravico do povrnitve
nadomestila plače za odsotnost z dela zaradi vabila za pričo, izvedenca,
tolmača ali strokovnjaka.
Samostojni podjetnik posameznik in fizična
oseba, ki samostojno opravlja dejavnost kot poklic (v nadaljnjem besedilu:
posameznik v samostojni dejavnosti), imata pravico do povrnitve izgubljenega
zaslužka zaradi vabila za pričo, izvedenca, tolmača ali strokovnjaka.
13. člen
Zaposlenim izplača nadomestilo plače
gospodarska družba, zavod, upravni in drug državni organ, samostojni podjetnik
posameznik ali drug delodajalec, pri katerem je priča, izvedenec, tolmač ali
strokovnjak v delovnem razmerju, ki nato zahteva povrnitev izplačanega
nadomestila plače od sodišča, ki vodi postopek.
Sodišče povrne izplačano nadomestilo plače
organom in organizacijam iz prejšnjega odstavka v postopku zaradi kaznivih
dejanj, za katera se storilec preganja po uradni dolžnosti, iz sredstev sodišča
v skladu s četrtim odstavkom 92. člena zakona o kazenskem postopku.
14. člen
Izgubljeni zaslužek samostojnega podjetnika
posameznika in posameznika v samostojni dejavnosti se odmeri po prostem
preudarku, upoštevajoč izgubljeni čas in poklic tistega, ki ima pravico do
povrnitve, izplača pa ga sodišče v skladu z drugim odstavkom prejšnjega člena.
4. Nagrada in povrnitev stroškov
15. člen
Izvedencem in strokovnjakom se za
opravljeno izvedensko delo odmeri nagrada v skladu s tarifo za plačevanje
storitev sodnih izvedencev in sodnih cenilcev.
Tolmačem se za opravljeno tolmačenje odmeri
nagrada v skladu s pravilnikom o sodnih tolmačih (Uradni list RS, št. 17/96).
Izvedenci, strokovnjaki in tolmači imajo
pravico do povrnitve stroškov za porabljeni material in drugih dejanskih
izdatkov v zvezi z opravljenim delom.
Če je izvedenec, strokovnjak ali tolmač
uporabil naprave ali material svojega delodajalca gre pravica do povrnitve
dejanskih izdatkov delodajalcu.
5. Skupni določbi
16. člen
Priči, izvedencu, tolmaču ali strokovnjaku,
ki je istega dne ali v več zaporednih dneh opravljal svojo dolžnost v več
različnih zadevah, gre enkratna povrnitev potnih stroškov, stroškov za hrano in
prenočišče in nadomestila plače oziroma izgubljenega zaslužka. Ti stroški se
razdelijo na vse zadeve, v katerih je bil udeležen kot priča, izvedenec, tolmač
ali strokovnjak, v razmerju s porabljenim časom v posamezni zadevi.
17. člen
Če je priči zaradi bolezni, telesnih hib
ali starosti potreben spremljevalec, se povrnejo stroški iz 5. do 14. člena
tega pravilnika tudi spremljevalcu.
Če je mladoletna priča, ki še ni stara
šestnajst let, prišla na zaslišanje s katerim od staršev, sorodnikom ali kakšno
drugo osebo, se stroški iz 5. do 14. člena tega pravilnika povrnejo tudi tej
osebi.
III. POVRNITEV NAGRADE IN POTREBNIH IZDATKOV ZAGOVORNIKA,
POTREBNIH IZDATKOV ZASEBNEGA TOŽILCA, OŠKODOVANCA, OŠKODOVANCA KOT TOŽILCA IN
NJIHOVIH ZASTOPNIKOV V KAZENSKEM POSTOPKU TER NAGRADE IN POTREBNIH IZDATKOV
NJIHOVIH POOBLAŠČENCEV
18. člen
Zagovornikom in pooblaščencem, ki so
odvetniki, se odmeri nagrada in potrebni izdatki po odvetniški tarifi.
Pooblaščencem, ki niso odvetniki, se
potrebni izdatki, ki obsegajo povrnitev potnih stroškov in stroškov za hrano in
prenočišče, odmerijo v skladu z določbami 5. do 11. člena tega pravilnika.
Kadar imajo zasebni tožilec, oškodovanec in
oškodovanec kot tožilec oziroma njihovi zastopniki pravico do povrnitve
potrebnih izdatkov po zakonu o kazenskem postopku, obsega povrnitev potne stroške ter stroške za hrano in
prenočišče, in se odmerja v skladu z določbami 5. do 11. člena tega pravilnika.
IV. POVRNITEV VOZNIH STROŠKOV ZA OBDOLŽENCA, IZDATKOV ZA
PRIVEDBO OSEB ALI ZA SPREMLJANJE TISTEGA, KI MU JE VZETA PROSTOST, STROŠKOV ZA
ZDRAVLJENJE PRIPORNIKA IN STROŠKOV PORODA PRIPORNICE
19. člen
Obdolžencu se priznajo za prevoz dejanski
izdatki za potovanje v drugem razredu potniškega vlaka ali ladje ali za
potovanje z avtobusom od stalnega ali začasnega prebivališča do kraja, kjer naj
bo zaslišan, in nazaj. Potni stroški se lahko pod pogoji 9. člena tega pravilnika
odmerjajo tudi za prevožene kilometre.
Obdolženec nima pravice do povrnitve potnih
stroškov, če ima pravico do brezplačne vožnje.
20. člen
Za privedbo obdolženca in drugih oseb, ki
se jih po zakonu o kazenskem postopku lahko privede, se priznajo vsi stroški,
ki so zaradi privedbe nastali organu, ki je privedbo izvršil, zlasti pa: 
-       
stroški za prevožene kilometre od kraja, kjer se nahaja oseba, ki se
privede, do kraja, kjer se vodi kazenski postopek; 
-       
stroški za opravljene ure dela pooblaščenim uradnim osebam, zaposlenim
pri organu, ki je izvršil privedbo, ki so potrebne za uspešno izvršitev
privedbe, vključno s potrebnimi predhodnimi pripravljalnimi opravili. 
Za spremljanje tistega, ki mu je bila vzeta
prostost, se priznajo stroški za prevožene kilometre od kraja, kjer je taka
oseba na prestajanju pripora, do kraja, kjer se vodi kazenski postopek in
nazaj. 
Povrnitev stroškov iz prvega in drugega
odstavka tega člena se odmerja v skladu z zadnjimi uradno objavljenimi zneski
povračil, nadomestil in drugih prejemkov za zaposlene v državnih organih.
21. člen
Stroški za zdravljenje pripornika in
stroški poroda pripornice, ki se povrnejo, obsegajo: 
1.     
stroške zdravljenja v zdravstvenem zavodu, če pripornik ni zdravstveno
zavarovan; 
2.     
stroške zdravljenja v internih zavodskih ambulantah, ki niso vključene v
javno zdravstveno mrežo; 
3.     
stroške za hrano in oskrbo pripornika, ki je na opazovanju v ustreznem
zdravstvenem zavodu; 
4.     
stroške poroda pripornice, če ni zdravstveno zavarovana; 
5.     
stroške za prevoz pripornika v zdravstveni zavod in nazaj. 
Stroški iz 1., 3. in 4. točke prejšnjega
odstavka se ugotavljajo po računu zdravstvenega zavoda, stroški iz 2. točke se
ugotavljajo po obračunu stroškov zavoda za prestajanje kazni zapora, stroški iz
5. točke pa se odmerjajo v skladu s četrtim odstavkom 9. člena tega pravilnika.
22. člen
Potne stroške in stroške za hrano in
prenočišče pooblaščenim uradnim osebam organov za notranje zadeve in zavodov za
prestajanje kazni zapora, ki izvršijo privedbo oseb ali spremljanje tistega, ki
mu je vzeta prostost, ali spremljajo pripornika, ki je na zdravljenju, odmeri
sodišče v skladu z zadnjimi uradno objavljenimi zneski povračil, nadomestil in
drugih prejemkov za zaposlene v državnih organih.
V. VOZNI IN POTNI STROŠKI URADNIH OSEB
23. člen
Povrnitev stroškov za prevoz in dnevnice
sodnikov za njihova službena potovanja se odmerja v skladu z zadnjimi uradno
objavljenimi zneski drugih osebnih prejemkov in povračil sodnikov.
Povrnitev stroškov za prevoz in dnevnice
drugih uradnih oseb za njihova službena potovanja se odmerja v skladu z
zadnjimi uradno objavljenimi zneski povračil, nadomestil in drugih prejemkov za
zaposlene v državnih organih.
VI. IZPLAČEVANJE STROŠKOV
24. člen
V postopku zaradi kaznivih dejanj, za
katera se storilec preganja po uradni dolžnosti, izplačuje stroške iz 1., 3. in
4. točke 2. člena tega pravilnika ter stroške ogleda in potrebne izdatke
postavljenega zagovornika in pooblaščenca vnaprej sodišče, ki vodi postopek,
razen izdatkov iz 20. člena, stroškov iz 2. in 5. točke prvega odstavka 21.
člena in stroškov iz 22. člena tega pravilnika. 
Organ, ki je izvršil privedbo oseb ali
spremljanje tistega, ki mu je bila vzeta prostost, ali ki je opravil prevoz
oziroma spremstvo pripornika v zdravstveni zavod in nazaj, je dolžan sodišču
predložiti obračun stroškov v skladu z 20., 21. oziroma 22. členom tega
pravilnika. Obračun stroškov služi sodišču kot informacija za končno odločitev
o stroških kazenskega postopka.
25. člen
V postopku zaradi kaznivih dejanj, za
katera se storilec preganja na zasebno tožbo, izplača vnaprej:
1.     
nagrado in stroške za tolmača obdolžencu (razen v primeru iz petega in
šestega odstavka 92. člena zakona o kazenskem postopku) in izdatke za privedbo
obdolženca oziroma stroške za njegov prevoz, če jih zahteva – zasebni tožilec;
2.     
stroške za priče in za ogled ter nagrado in stroške za izvedence,
tolmače in strokovnjake ter vozne in potne stroške uradnih oseb – tisti, ki je
predlagal izvedbo teh dokazov.
Kadar je v postopku zaradi kaznivih dejanj,
za katera se storilec preganja na zasebno tožbo, odrejeno kakšno dejanje po
uradni dolžnosti, s katerim so zvezani stroški, sodišče naloži stranki, ki ji
je dejanje v korist, da založi za stroške potreben znesek, če pa je dejanje v
korist obema strankama, odredi, naj založi vsaka polovico zneska.
Če ena oziroma nobena stranka ne založi
zneska, določenega po prejšnjem odstavku, izplača stroške za opravljeno dejanje
iz svojih sredstev sodišče, ki vodi postopek, pozneje pa jih izterja od
tistega, ki jih mora povrniti po določbah zakona o kazenskem postopku.
26. člen
Če gre za pričevanje, izvedensko delo
oziroma strokovno delo, tolmačenje ali ogled pred zaprošenim sodiščem, odloča o
povrnitvi stroškov postopka to sodišče.
Če sodišče, ki vodi postopek, zaprošenemu
sodišču ni vnaprej poslalo potrebnega zneska, izplača zaprošeno sodišče stroške
iz svojih sredstev, sodišče, ki vodi postopek, pa mu na zahtevo povrne
izplačani znesek.
Osebam iz 13. člena tega pravilnika
zaprošeno sodišče v potrdilu navede, katero sodišče vodi postopek, in da je
treba zahtevo za povrnitev izplačanega nadomestila plače nasloviti nanj.
27. člen
Priče, izvedenci, tolmači in strokovnjaki
lahko zahtevajo, naj se jim vnaprej izplača potreben znesek za potne stroške.
Izvedenci, strokovnjaki in tolmači pa lahko zahtevajo, da se jim vnaprej
izplača potrebni znesek tudi za druge stroške iz tretjega odstavka 15. člena
tega pravilnika.
VII. ROKI
28. člen
Priče, izvedenci, tolmači in strokovnjaki
morajo zahtevati povrnitev stroškov oziroma stroškov in nagrade takoj po pričevanju,
izvedenskem oziroma strokovnem delu ali tolmačenju. Osebe iz 13. člena tega
pravilnika dobijo takoj po pričevanju, izvedenskem oziroma strokovnem delu ali
tolmačenju potrdilo, koliko časa so se pri tem zamudile, da ga predložijo
delodajalcu.
Uradne osebe morajo zahtevati povrnitev
potnih stroškov v roku, ki je določen s posebnim predpisom.
Upravni in drugi državni organi ali
zdravstveni zavodi, ki imajo pravico do povrnitve stroškov za izvedensko delo
ali pravico do povrnitve stroškov za zdravljenje obdolženca, morajo to
zahtevati v 15 dneh od dneva, ko je bilo opravljeno izvedensko delo oziroma ko
je bil obdolženec odpuščen iz zdravstvenega zavoda; po potrebi morajo
predložiti tudi dokazila, s katerimi dokazujejo svoje izdatke.

Pravilnik o povrnitvi stroškov v kazenskem
postopku (Uradni list RS, št. 61/97) vsebuje naslednji končni določbi:
»VIII. KONČNI DOLOČBI
29. člen
Z dnem, ko začne veljati ta pravilnik,
prenehajo veljati določbe pravilnika o povračilu stroškov v kazenskem in
pravdnem postopku (Uradni list SRS, št. 1/81), ki se nanašajo na povrnitev
stroškov v kazenskem postopku.
30. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o povrnitvi stroškov v kazenskem postopku (Uradni list RS, št. 62/08) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o povrnitvi
stroškov v kazenskem postopku (Uradni list RS, št. 38/13) vsebuje naslednjo prehodno in
končno določbo:
»3. člen
Za obračun in plačilo stroškov, ki so
nastali pred uveljavitvijo tega pravilnika, se uporablja Pravilnik o povrnitvi
stroškov v kazenskem postopku (Uradni list RS, št. 61/97, 68/97 – popr. in
62/08).
4. člen
Ta pravilnik začne veljati naslednji dan po
objavi v Uradnem listu Republike Slovenije.«.