1. Uvod
Zdravo prehranjevanje in redna telesna dejavnost sta med
ključnimi dejavniki varovanja in krepitve zdravja, ki prispevata k boljšemu
zdravju, večji kakovosti življenja in k vzdržnosti zdravstvenih sistemov. Med
odraščanjem zagotavljata optimalno rast in razvoj, izboljšujeta počutje in
delovno storilnost pri odraslih, dolgoročno pa predvsem krepita zdravje,
povečujeta kakovost življenja in prispevata k aktivnemu in zdravemu staranju. 
Prehrana in telesna dejavnost sta visoko na lestvici
prednostnih tem Svetovne zdravstvene organizacije (v nadaljnjem besedilu: SZO),
kar dokazuje tudi sprejetje akcijskega načrta SZO za preprečevanje in
obvladovanje nenalezljivih bolezni (WHO’s Global Action Plan for the Prevention
and Control of Noncommunicable Diseases 2013–2020). V zadnjem desetletju se s
problematiko intenzivno ukvarja celotna Evropska unija (v nadaljnjem besedilu:
EU), saj bomo le z učinkovitimi ukrepi za krepitev in ohranjanje zdravja lahko
bolje obvladovali breme kroničnih bolezni v dolgoživih družbah. Nezdravo
prehranjevanje in premalo telesne dejavnosti namreč pomembno prispevata k
bremenu kroničnih nenalezljivih bolezni ter k stroškom zdravstvenih blagajn.
Podatki na ravni EU (Sklepi Sveta o prehrani in telesni dejavnosti (2014/C
213/01)(UL L št. 213 z dne 8. 7. 2014, str. 1; v nadaljnjem besedilu:
Sklepi Sveta) kažejo, da predstavljajo stroški bolezni, povezanih z debelostjo,
približno 7 % sredstev (to je približno 100 milijard evrov v državah članicah
EU) od vseh izdatkov za zdravstveno oskrbo, s tem da k tej številki niso
vključeni posredni stroški, ki se nanašajo na slabšo storilnost zaradi
zdravstvenih težav in prezgodnjo smrtnost. V Republiki Sloveniji ocenjujemo, da
neposredni stroški zdravstvene oskrbe zgolj sladkorne bolezni, ki jo ima
približno 7 % ljudi v Republiki Sloveniji, znašajo najmanj 114,3 milijona evrov
letno. Če ne bomo učinkovito ukrepali, se bo število obolelih vsako leto
povečalo za približno 3 %. 
Resolucija o nacionalnem programu prehranske politike
2005–2010 (Uradni list RS, št. 39/05; v nadaljnjem besedilu: nacionalni program
2005–2010), ki jo je sprejel Državni zbor Republike Slovenije leta 2005, je
povezala ključne resorje in partnerje v prizadevanjih, da bi prebivalcem
Republike Slovenije zagotovili ne le varno in kakovostno hrano, ampak bi jim z
različnimi ukrepi tudi omogočali zdravo prehranjevanje. Dve leti zatem je bil
sprejet komplementaren dokument, Nacionalni program spodbujanja telesne
dejavnosti za krepitev zdravja od 2007 do 2012. Z izvajanjem ukrepov je rastlo
tudi zavedanje, da zdravo prehranjevanje in telesna dejavnost vplivata na zdravje
posamično in skupaj – v sinergiji, ter da se učinki obeh dopolnjujejo, kar kaže
na smiselnost skupnega nacionalnega programa za prehrano in telesno dejavnost.
Poleg tega se je krepilo tudi zavedanje, da zdravje ne nastaja le v
zdravstvenem sektorju, temveč predvsem tam, kjer ljudje živimo, delamo in se
družimo, npr. v vrtcih, šolah, na delovnem mestu ter v okolju, kjer živimo in
preživljamo svoj prosti čas.
Primer uspešnih sistemskih ukrepov pretekle prehranske
politike so ukrepi, ki se izvajajo v vzgojno-izobraževalnih ustanovah in so
pomembni za razvoj in utrditev prehranskih navad v aktivni življenjski dobi.
Pripravljene so bile Smernice zdravega prehranjevanja v vzgojno-izobraževalnih
ustanovah, ki so bile z Zakonom o šolski prehrani (Uradni list RS, št. 3/13 in
46/14; v nadaljnjem besedilu: Zakon o šolski prehrani) uvedene v šolski
prostor. Zakon s subvencioniranjem šolske prehrane omogoča ustrezno
prehranjevanje tudi učencem s slabšim socialno-ekonomskim položajem, definira
vzgojne funkcije prehranske vzgoje in prepoveduje uporabo avtomatov s hrano v
šolskem prostoru, ki so vplivali na porabo sladkih pijač in živil z visoko
vsebnostjo sladkorja, soli in maščob. Z različnimi ukrepi šola postaja okolje z
zdravimi in uravnoteženimi obroki. Uspešen primer je tudi prehrana v vrtcih,
kjer otroci zaužijejo večino dnevnih obrokov, pripravljenih skladno s
priporočili zdravega prehranjevanja. Za namene subvencionirane študentske
prehrane so bile oblikovane smernice zdravega prehranjevanja za študente.
Pozitivne premike v populaciji beležimo pri pogostejšem zajtrkovanju, večjem
uživanju olivnega olja in povečanju deleža telesno dejavnih, še posebej med
ženskami. Ti pozitivni trendi pa niso značilni za vse skupine prebivalcev, med
njimi še posebej izpostavljamo socialno-ekonomsko ogrožene in druge prikrajšane
skupine (invalidi, geografsko odmaknjeni, etnične skupine …).
Dobri sistemski ukrepi, ki tudi ekonomsko-socialno šibkejšim
omogočajo ohranjati svoje zdravje, so še posebej pomembni v času ekonomske
krize, saj je stopnja tveganja revščine in socialne izključenosti med leti 2009
in 2013 zrasla za 3,3 %.
Kljub nekaterim pozitivnim premikom pa so nezadostni in tako
imamo glede prehranjevanja in telesne dejavnosti še veliko priložnosti za
izboljšanje. Zaradi obilice nezdrave ponudbe živil, ki so hkrati cenovno
dostopna, in načina življenja, ki vodi v vedno večjo telesno nedejavnost
oziroma sedeč življenjski slog, v Republiki Sloveniji in drugih evropskih
državah kljub dosedanjim prizadevanjem narašča debelost med otroki, mladostniki
in odraslimi. Med otroki se pojavlja sladkorna bolezen tipa 2, ki je bila še
donedavnega značilna za odrasle, zmanjšuje pa se tudi gibalna zmogljivost med
otroki in mladostniki.
Ohranjanje zdravih prehranjevalnih in gibalnih navad ter
zdravega načina življenja v odraslosti predstavlja, zaradi vse hitrejšega
načina življenja, poseben izziv za aktivni del populacije, ki ob službi in
družini vse težje ohranja zdrav način življenja. Pri tem je pomembna tudi
sprememba okolja v zadnjem desetletju, pri čemer nezdrava ponudba hrane
prevladuje nad zdravo in je oglaševanje hrane z veliko vsebnostjo sladkorja,
soli in maščob zelo agresivno. Velika razpoložljivost raznovrstne ponudbe hrane
ob pomanjkanju časa pomeni težjo izbiro, ki zahteva dobro osveščenega
potrošnika. Hiter tempo življenja in vedno več vsakodnevnega sedenja posledično
vpliva na nezadostno količino vsakodnevne telesne dejavnosti.
Kot se na eni strani pojavlja problem čezmerne telesne mase
in debelosti zaradi nezdravega prehranjevanja, nezadostne telesne dejavnosti in
zasedenosti, je na drugi strani pogosta podhranjenost in krhkost med starejšimi
odraslimi in bolniki. Ti posledično pomenita večje število hospitalizacij in
obiskov drugih ustanov za starejše ter manj učinkovito zdravljenje in slabe
izide zdravljenja različnih zdravstvenih težav, s tem pa povečevanje stroškov.
Starajočo se populacijo je treba spodbujati in ji nuditi možnost, da ohranja
svoje zdravje in ostaja zdrava in krepka tudi v starosti.
Z oblikovanjem Nacionalnega programa o prehrani in telesni
dejavnosti za zdravje 2015–2025 (v nadaljnjem besedilu: nacionalni program
2015–2025), katerega pripravo je v sodelovanju z več resorji koordiniralo
Ministrstvo za zdravje, želimo dobro zastavljene dejavnosti, ki so rezultat
nacionalnega programa 2005–2010 in Nacionalnega programa spodbujanja telesne
dejavnosti za krepitev zdravja, nadaljevati, nadgraditi ter sodelovati v
skupnih prizadevanjih celotne EU v skrbi za zmanjševanje porasta debelosti in
kroničnih nenalezljivih bolezni.
Vodilo pri pripravi nacionalnega programa 2015–2025 je
vseživljenjski pristop, s katerim želimo v vseh življenjskih obdobjih
opolnomočiti posameznika in mu s ključnimi mehanizmi olajšati odločitev in
izbiro za zdravo prehranjevanje in redno telesno dejavnost. Zdrav življenjski
slog, vključno z zdravim prehranjevanjem in telesno dejavnostjo za krepitev
zdravja, mora biti dostopen in dosegljiv ne glede na družbeno-ekonomski status,
spol ali starost, vendar pa je na vse našteto mogoče vplivati le z medsektorskim
pristopom in povezanim celostnim delovanjem na različnih področjih.
Nacionalni program 2015–2025 temelji na spoštovanju pravice
posameznika do zdravega življenjskega sloga, upošteva kulturno specifične
načine prehranjevanja prebivalcev Republike Slovenije in možnosti za telesno
dejavnost, ki jih zaradi razmeroma dobro ohranjene narave, krajinske pestrosti
ter pestrih podnebnih razmer ter tradicije ponuja naša država.
Pomembna kakovost nacionalnega programa 2015–2025 je
povezovanje in doseganje sinergij med že sprejetimi usmeritvami in ukrepi
številnih resorjev, ki podpirajo strateške cilje nacionalnega programa, kot
npr.:
-       
ukrepi kmetijske politike, naravnani k povečani lokalni trajnostni
oskrbi in zagotavljanju samooskrbe ter povečevanju deleža kakovostnih ekološko
pridelanih živil v skladu z Uredbo o zelenem javnem naročanju (Uradni list RS,
št. 102/11, 18/12, 24/12, 64/12, 2/13 in 89/14),
-       
ukrepi, ki jih določa Resolucija o nacionalnem programu športa v
Republiki Sloveniji za obdobje 2014–2023 (Uradni list RS, št. 26/14),
-       
ukrepi, usmerjeni v trajnostni razvoj in trajnostno mobilnost,
-       
ukrepi, ki podpirajo socialno podjetništvo in zadružništvo,
-       
ukrepi za razvoj turizma za Republiko Slovenijo kot odlično, zeleno,
aktivno in zdravo destinacijo,
-       
ukrepi, ki podpirajo varnost in zdravje pri delu,
-       
ukrepi, ki podpirajo zdravju prijazno okolje in ohranjanje narave,
-       
ukrepi za zmanjševanje administrativnih bremen javnih naročil,
-       
ukrepi za aktivno in zdravo staranje.
Učinkovito usklajevanje in sodelovanje na medministrski ravni
je potrebno za zagotovitev čim boljšega izkoristka vseh politik in
razpoložljivih finančnih instrumentov Republike Slovenije in EU. Z namenom
doseganja sinergij med sektorskimi politikami na področju zdravstva,
kmetijstva, vzgoje in izobraževanja, športa, gospodarstva, okolja in drugimi
ter ravnanjem ostalih deležnikov, vključno s civilno družbo in nevladnimi
organizacijami ter lokalnimi skupnostmi, dokument opredeljuje naslednja
prednostna področja:
-       
zagotavljanje varne in zdravju koristne hrane, s poudarkom na lokalni
trajnostni oskrbi in samooskrbi ter povečevanjem deleža kakovostne ekološko
pridelane hrane,
-       
spodbujanje telesne dejavnosti prebivalcev v vseh starostnih skupinah,
-       
zagotavljanje zdravega prehranjevanja skladno s smernicami in
priporočili za različne starostne skupine (še posebej v sistemu organizirane
vrtčevske, šolske in študentske prehrane, bolnišnicah in domovih za starejše
občane),
-       
zagotavljanje dostopnosti do zdravih prehranskih izbir za
socialno-ekonomsko ogrožene skupine (npr. samooskrba gospodinjstev z zelenjavo
in sadjem, skupnostni oziroma urbani vrtovi, dvig zdravstvene in finančne
pismenosti),
-       
spodbujanje ponudbe zdravju koristnih živilskih izdelkov v sodelovanju z
deležniki v živilski dejavnosti (npr. zniževanje vsebnosti sladkorja, soli in
maščob v živilih),
-       
spodbujanje ponudbe za zdravo izbiro v gostinstvu in turizmu v povezavi
s turistično ponudbo v lokalnih okoljih s ciljem, da Republika Slovenija
postane prepoznavna po odlični, zeleni, aktivni in zdravi ponudbi,
-       
osveščanje potrošnikov s primernim označevanjem, predstavljanjem in
trženjem živil ter z omejevanjem trženja hrane za otroke,
-       
informiranje in osveščanje vseh deležnikov, vključno z
javnozdravstvenimi kampanjami,
-       
krepitev vloge zdravstvenega sektorja pri obvladovanju debelosti,
preprečevanju podhranjenosti in spodbujanju telesne dejavnosti s ciljem
zmanjševanja kroničnih bolezni,
-       
izobraževanje in raziskovanje na področju prehrane in telesne dejavnosti
za zdravje.
2. Ključni izzivi, vizija, namen
2.1 Ključni izzivi
2.1.1 Kronične nenalezljive bolezni in debelost
Kronične nenalezljive bolezni (v nadaljnjem besedilu: KNB),
med katere prištevamo srčno-žilne bolezni, sladkorno bolezen tipa 2, bolezni
dihal, bolezni prebavil, raka ter debelost, predstavljajo glavni vzrok obolevnosti
in umrljivosti v Republiki Sloveniji, saj je več kot 70 % smrti posledica
najpogostejših KNB.
Kot v drugih razvitih državah se tudi v Republiki Sloveniji
srečujemo s porastom čezmerne telesne mase in debelosti. Delež čezmerno
hranjenih in debelih otrok in mladostnikov se je v zadnjih tridesetih letih
podvojil, to povečanje je izrazitejše pri fantih, saj se je delež čezmerno
težkih dečkov povečal s 13,3 % na 19,9 %, delež debelih pa se je povečal z 2,7
% na 7,5 %. Čezmerna telesna masa in debelost sta tudi pri odraslih v Republiki
Sloveniji v zadnjih desetletjih naraščali. Podatki za leto 2012 kažejo, da ima
v Republiki Sloveniji telesno maso, večjo od priporočene, 42 % žensk in 66,6 %
moških. Pomembna je ugotovitev, da je trend naraščanja in obseg debelosti
izrazitejši pri moških.
Čezmerna telesna masa in debelost sta povezani tudi s
porastom števila bolnikov s sladkorno boleznijo. Sladkorna bolezen tipa 2, ki
je bila še nedavno značilna predvsem za starejše, se danes pojavlja tudi pri
otrocih s povečano telesno maso, pri katerih hkrati ugotavljamo tudi povišan
krvni tlak in vrednosti holesterola v krvi ter zamaščenost jeter. Po ocenah ima
pri nas kar 7,3 % prebivalcev sladkorno bolezen, napovedi pa predvidevajo njen
porast za 3 % letno. To bo v prihodnjih letih brez ustreznega ukrepanja
pomembno povečalo breme KNB in zmanjšalo delovno zmožnost že pri aktivni
populaciji.
2.1.2 Energijska neuravnoteženost med presnovnimi potrebami
in prehranskim vnosom
Čezmerno uživanje sladkorja je predvsem problematično med
otroki in mladostniki, saj njihov vnos presega priporočila za 60 %. Večina
sladkorja izvira iz sladkanih pijač, sladkih pekovskih izdelkov in sladkarij,
ki se največ oglašujejo otrokom in mladostnikom. Pa tudi uživanje sladkih
napitkov in pijač namesto fiziološko najprimernejše pitne vode predstavlja ne
le zgolj dodatni vir energije, pač pa tveganje za razvoj presnovnih
nepravilnosti. Tudi slani prigrizki kot pogosto oglaševani izdelki močno
vplivajo na presežen vnos soli in transmaščob, ki pomembno presegajo dopustni
vnos. Prebivalci Republike Slovenije kljub ugodnemu splošnemu trendu
zmanjševanja maščob v prehrani še vedno zaužijemo preveč maščob.
Po drugi strani pa je velik izziv tudi preprečevanje
podhranjenosti in doseganje prehranskih priporočil za kronične bolnike ter
starejše odrasle, zlasti zagotavljanje vnosa kakovostnih beljakovin ter
zagotavljanje energijskih potreb.
Hranilno in energijsko uravnoteženost prehrane in telesne
dejavnosti v celotnem poteku življenja moramo zagotoviti (v vseh starostnih
obdobjih) tudi skozi priporočen vnos posameznih skupin živil. Mednje sodijo
sadje in zelenjava, v povprečju zaužijemo le 2/3 oziroma 1/3 priporočene
vrednosti, polnozrnati žitni izdelki in ribe, bogate z omega-3 maščobnimi
kislinami, ki bi jih morali uživati najmanj štirikrat toliko, kot jih v
povprečju (300 g namesto sedanjih 70 g).
Za ohranjanje zdravja se odraslim priporoča vsaj
30 minut zmerno intenzivne telesne dejavnosti dnevno. Za doseganje večjih
učinkov na zdravje in obvladovanje dejavnikov tveganja (čezmerna telesna masa,
visok krvni tlak, povišane maščobe v krvi ipd.) pa je priporočljivo količino
telesne dejavnosti podvojiti. Čeprav stopnja celokupne telesne dejavnosti pri
odraslih Slovencih v povprečju narašča in 60 % prebivalcev doseže priporočila,
opažamo izrazito neenakost med skupinami z različnim socialno-ekonomskim
ozadjem. Še večji socialni razkorak je opaziti pri doseganju priporočil glede
rekreativne telesne dejavnosti. Ta priporočila dosega zgolj 20 % odraslih.
Izziv pomeni tudi zagotoviti najranljivejšim skupinam
dostopnost do urejenih površin za telesno dejavnost in kakovostne prehranske vire
ter telesni dejavnosti prilagojeno prehrano. Še posebno skrb je treba posvetiti
pritegnitvi ranljivih skupin prebivalstva v posodobljene programe krepitve
zdravja v celotnem življenjskem ciklu, prednostno v času zdravega začetka
življenja (za nosečnice, doječe matere, dojenčke in majhne otroke) ter v jeseni
življenja (za starejšo populacijo).
Zelo pomemben izziv novega programa je tudi povečanje
zavedanja o pomenu socialno-ekonomskih determinant debelosti, nezdrave prehrane
in sedečega življenjskega sloga za zdravje med strokovnjaki, političnimi
odločevalci, mediji in splošno javnostjo.
2.2 Vizija
V Republiki Sloveniji imajo vsi prebivalci dobre
prehranjevalne in gibalne navade in dostop do zdravih izbir za prehranjevanje
in telesno dejavnost, zaradi česar je višja kakovost življenja in zdravje
posameznika.
2.3 Namen
Z nacionalnim programom 2015–2025 želimo izboljšati
prehranske in gibalne navade prebivalcev od zgodnjega obdobja življenja do
pozne starosti. S tem želimo zaustaviti in obrniti trend naraščanja telesne
mase prebivalcev Republike Slovenije in vplivati na manjšo pojavnost KNB in
posledično na vzdržnost zdravstvenega sistema. S predvidenimi ukrepi želimo
vplivati tudi na enake možnosti za zdravje za vse prebivalce, tudi za socialno
in ekonomsko ogrožene skupine, ter ugodno vplivati na bio-psiho-socialni razvoj
posameznika.
Z izvajanjem nacionalnega programa 2015–2025 želimo doseči naslednje
strateške cilje:
-       
zmanjšati delež prebivalcev s čezmerno telesno maso in debelih;
-       
zmanjšati delež prebivalcev, ki so telesno nedejavni;
-       
povečati delež dojenih otrok;
-       
zmanjšati delež podhranjenih in funkcionalno manj zmožnih starejših ter
bolnikov;
-       
povečati delež tistih, ki vsakodnevno zajtrkujejo;
-       
povečati uživanje zelenjave in sadja;
-       
zmanjšati vnos nasičenih maščob, sladkorja in soli;
-       
zmanjšati vsebnost transmaščob v živilih.
Ovrednotenje ciljev*
Zmanjšati delež čezmerno hranjenih in debelih
otrok in mladostnikov za 10 %.
Zmanjšati delež čezmerno hranjenih in debelih
odraslih za 5 %.
Kazalniki
-       
telesna masa in debelost pri otrocih pod 5 let
-       
telesna masa in debelost pri otrocih od 6 do 9 let
-       
telesna masa in debelost pri 11, 13 in 15-letnikih
-       
telesna masa in debelost pri ženski/moški odrasli populaciji (indeks
telesne mase ITM: 25–29,99 in več kot 30)
Zmanjšati delež prebivalcev, ki so telesno
nedejavni za 10 %.
Kazalnik
-       
delež prebivalcev, ki ne dosega količine celokupne telesne dejavnosti,
kot jo priporoča SZO
Povečati delež izključno dojenih otrok ob 6.
mesecu starosti na 20 %.
Povečati delež dojenih otrok ob ustrezni
dopolnilni prehrani ob 12. mesecu starosti na 40 %.
Kazalnika
-       
delež izključno dojenih otrok ob 6. mesecu
-       
delež dojenih otrok ob 12. mesecu
Povečati delež prebivalcev, ki vsak dan
zajtrkuje za 10 %.
Kazalnika
-       
delež mladostnikov, ki vsak dan zajtrkuje
-       
delež odraslih prebivalcev, ki vsak dan zajtrkuje
Povečati delež prebivalcev, ki uživajo
zelenjavo vsaj enkrat na dan za 10 % in zmanjšati razliko med spoloma.
Povečati delež prebivalcev, ki uživajo sadje
vsaj enkrat na dan za 5 % in zmanjšati razliko med spoloma.
Kazalnika
-       
delež mladostnikov/odraslih, ki uživa zelenjavo vsaj enkrat na dan
-       
delež mladostnikov/odraslih, ki uživa sadje vsaj enkrat na dan
Zmanjšati delež prebivalcev, ki pogosto
uživajo sladkarije in slaščice za 15 %.
Kazalnika
-       
delež mladostnikov, ki uživa sladkarije 2 do 4-krat na teden ali
pogosteje
-       
delež odraslih prebivalcev, ki uživa sladkarije in slaščice 1 do 3-krat
na teden ali pogosteje
Zmanjšati delež prebivalcev, ki pogosto
uživajo sladke pijače za 15 %.
Kazalnika
-       
delež mladostnikov, ki uživa sladke pijače 2 do 4-krat na teden ali
pogosteje
-       
delež odraslih prebivalcev, ki uživa sladke pijače 1 do 3-krat na teden
ali pogosteje
Zmanjšati vnos soli pri prebivalcih za 15 %.
Kazalnik
-       
količina izločenega natrija iz 24-urnega urina pri odraslih prebivalcih
(preračun na povprečni dnevni vnos v gramih)
*vsi cilji v dokumentu, kjer je to relevantno
bodo spremljani ob upoštevanju vidika spolov
3. Načela za izvajanje
Pri načrtovanju in izvajanju nacionalnega programa 2015–2025
upoštevamo ta načela:
Zdravje v vseh politikah
Ob konkretnih ukrepih, izhajajoč iz nacionalnega programa
2015–2025, je poleg ukrepov v zdravstvenem sektorju treba upoštevati tudi
horizontalne ukrepe drugih sektorskih politik, ki lahko posredno vplivajo na
zdrave izbire in navade.
Celovitost ukrepanja
Uvajanje sistemskih rešitev, ki vključujejo specifične ukrepe
za posamezne ciljne skupine prebivalstva ter hkrati posebno družbeno skrb
ogroženih skupin prebivalstva vseh starosti.
Etičnost
Izvajanje nacionalnega programa 2015–2025 je v javnem
interesu Republike Slovenije s porazdelitvijo socialne, moralne in okoljske
odgovornosti vseh deležnikov na področju prehrane in telesne dejavnosti.
Dostopnost in dosegljivost
Zagotavljanje finančno dostopnih zdravih izbir za vse
prebivalce, ne glede na njihove socialno-ekonomske, demografske in kulturne
značilnosti ter posebne potrebe, upoštevajoč socialni razkorak in enakost
spolov.
Partnerstvo
Krepitev sodelovanja vseh resorskih politik, nevladnih
organizacij, socialnih partnerjev in zainteresirane strokovne in laične
javnosti ter drugih deležnikov (npr. živilskopredelovalne industrije,
gostincev, trgovcev, ponudnikov športne rekreacije) pri načrtovanju,
uresničevanju in spremljanju nacionalnega programa 2015–2025.
Učinkovitost in finančna vzdržnost
Glede na omejene vire imajo prednost tisti ukrepi, za katere
je dokazano, da so učinkoviti in dostopni vsem oziroma čim širšemu krogu prebivalstva,
ter tisti ukrepi, ki znotraj nacionalnega programa 2015–2025 združujejo
prizadevanje več resorjev.
Zmanjšanje neenakosti v zdravju
Vsi ukrepi in dejavnosti, ki izhajajo iz tega dokumenta, naj
prispevajo k zmanjšanju neenakosti v zdravju kot posledica vplivanja socialnih
determinant na varno in zdravo prehranjevanje in telesno dejavnost za zdravje.
Trajnostni razvoj
Glede na omejene vire imajo prednost tisti ukrepi, ki
prispevajo tudi k drugim ciljem trajnostnega razvoja. Ukrepi se izvajajo
skladno z načeli trajnostnega razvoja, pri izobraževalnih dejavnostih se
upoštevajo Smernice vzgoje in izobraževanja za trajnostni razvoj od predšolske
vzgoje do douniverzitetnega izobraževanja (MIZŠ, 2007).
4. Prikaz stanja, izzivi in priporočila
4.1 Bolezni, povezane s hrano in prehrano ter
nezadostno telesno dejavnostjo
KNB, med katere prištevamo srčno-žilne bolezni, sladkorno
bolezen tipa 2, bolezni dihal, bolezni prebavil in raka ter debelost,
predstavljajo glavni vzrok obolevnosti in umrljivosti v Republiki Sloveniji,
saj je več kot 70 % smrti posledica najpogostejših KNB (SZO, 2010b). Nastanek
in razvoj teh bolezni je zelo povezan z neustrezno prehrano in telesno
nedejavnostjo.
Ugotovljena sta tudi povezanost med zobnimi in ustnimi
boleznimi in najpogostejšimi KNB ter vpliv ustnih in zobnih bolezni na otroško
in maternalno zdravje.
Stanje na področju srčno-žilnih bolezni se pri nas
izboljšuje, leta 1985 so bile te bolezni vzrok smrti pri polovici umrlih v
Republiki Sloveniji, leta 2012 pa pri 37 % umrlih (podatkovni portal
Nacionalnega inštituta za javno zdravje). Republika Slovenija se po pogostosti in
razširjenosti sladkorne bolezni ter vzrokih zanjo ne razlikuje bistveno od
držav EU. Po ocenah ima pri nas sladkorno bolezen 7,3 % prebivalcev, nacionalne
napovedi pa kažejo, da se pričakuje 3-odstotni vsakoletni porast števila
obolelih. Glede obolevnosti in umrljivosti za rakom spadamo med države s
srednje visokimi stopnjami, stanje pa se slabša, v zadnjem desetletju se je
pojavnost raka povečala za 40 % med moškimi in za 30 % med ženskami. Posebno
težavo predstavljajo KNB pri mlajših starostnih skupinah, pri katerih pomembno
zmanjšujejo kakovost življenja aktivne populacije in pomenijo precejšnje
ekonomsko breme za državo (Hočevar Grom in drugi, 2010).
Tveganje za razvoj KNB se akumulira skozi vsa življenjska
obdobja in je odvisno od bioloških, socialno-ekonomskih in drugih vplivov. Tudi
neuravnotežena prehrana, ki ni prilagojena posebnim presnovnim potrebam
posameznih populacijskih skupin, je pomemben dejavnik tveganja za zdravje. Kar
v 38 % je tesno povezana z nastankom KNB (SZO, 2010b), primera sta današnji
nezadosten vnos zelenjave pri otrocih in mladostnikih ter vnos kakovostnih
beljakovin pri starejših odraslih, ki je manjši od referenčnih vrednosti za
vnos hranil.
Nezadostna telesna dejavnost, ki ne dosega priporočil SZO
(SZO, 2010c), oziroma sedeči življenjski slog je vedenjski dejavnik tveganja,
ki ga tesno povezujemo z različnimi motnjami in predvsem z razvojem KNB.
Telesna nedejavnost v svetovnem merilu povzroča 6 % bremena bolezni zaradi
srčno-žilnih bolezni, 7 % bremena zaradi sladkorne bolezni tipa 2, 10 % bremena
zaradi raka dojke in 10 % bremena zaradi raka na debelem črevesu. Telesna
nedejavnost povzroči tudi za 9 % prezgodnjih smrti (Boutchard in drugi, 2006,
Katzmarzyk in drugi, 2009). Nekatere raziskave kažejo celo, da gre 15–20 %
tveganja za pojav srčno-žilnih bolezni, sladkorne bolezni tipa 2, raka na
debelem črevesu, raka dojke in zlom kolka pri starejših pripisati telesni
nedejavnosti. Po podatkih Evropskega urada SZO iz leta 2004 je telesna
nedejavnost odgovorna za 3,5 % bremena bolezni in do 10 % vseh smrti v Evropi.
Telesna nedejavnost je tudi na lestvici desetih najpogostejših dejavnikov
tveganja, ki vplivajo na skupno število izgubljenih let življenja (Cavill in
drugi, 2006).
Sedeč življenjski slog, čas, preživet pred različnimi
zasloni, oziroma način življenja, ki vključuje zelo malo telesne dejavnosti,
razporejene čez dan oziroma je ta omejena zgolj na krajše obdobje dneva, po
drugi strani pa pomanjkanje zadostnega spanca pri otrocih in mladostnikih
(Cappuccio in drugi, 2008, Must in Paris, 2009), sta dejavnika, ki smo jima
doslej posvečali premalo pozornosti. Raziskave kažejo, da čas, ki ga preživimo
sede, vpliva na splošno umrljivost, pojavnost metabolnega sindroma tudi pri
otrocih (Mark in Jenssen, 2008), kot tudi na umrljivost zaradi srčno-žilnih
bolezni. Glede na to, da čas sedenja negativno vpliva na zdravje tudi pri
posameznikih, ki dosegajo priporočila za telesno dejavnost, je pomembno, da se
dejavnosti poleg spodbujanja telesne dejavnosti usmerijo tudi v zmanjševanje
časa sedenja (Cavill in drugi, 2006, Katzmarzyk in drugi, 2009, BHFNC, 2012).
Stroka priporoča, da dejavnosti, ki jih opravljamo sede, prekinemo z vstajanjem
ali še bolje z drobnimi vložki gibanja (npr. vstajanje, pretegovanje, hoja,
uporaba stopnic namesto dvigala).
Čeprav stopnja celotne telesne dejavnosti pri odraslih
Slovencih v povprečju narašča, opažamo izrazito neenakost med skupinami z
različnim socialno-ekonomskim ozadjem. Delež odraslih, ki dosegajo priporočila
za telesno dejavnost SZO (SZO, 2010c), upoštevajoč celotno telesno dejavnost,
se je povečal tako pri moških kot ženskah na približno 60 %, medtem ko je delež
tistih, ki dosegajo priporočila glede rekreativne telesne dejavnosti, mnogo
nižji, približno 20 % (Djomba JK, 2012, Djomba JK, 2014).
Slika 1. Izgubljena leta zdravega
življenja v Evropi, ki so posledica bolezni, v povezavi s prehranskimi
dejavniki tveganja. *BSŽ – bolezni srca in ožilja.
Vir: Gabrijelčič
Blenkuš in drugi, 2009
Dokazano je, da lahko vzroke za nastanek KNB, ki so povezani
z neustrezno prehrano, telesno nedejavnostjo in splošnim nezdravim življenjskim
slogom, iščemo v socialnih in ekonomskih dejavnikih, kot so nizka stopnja
izobrazbe, nizek dohodek ter s tem težja dostopnost do zdravega načina
življenja. Prebivalci z višjim samoocenjenim standardom iz številnih vzrokov,
vse od znanja do finančnih zmožnosti, bolje sledijo smernicam zdravega
prehranjevanja ter so redno telesno dejavni in imajo manj dejavnikov tveganja
ter tako bolje varujejo svoje zdravje (preglednica 1).
Preglednica 1. Najpogostejša živila in skupine živil,
vključene v dnevno prehrano pri skupini prebivalcev Republike Slovenije z
višjim in pri skupini z nižjim samoocenjenim socialno-ekonomskim standardom 


Skupina živil

Višji vnos pri osebah z
  višjim materialnim standardom

Višji vnos pri
  osebah z nižjim materialnim standardom


Žita in žitni izdelki, škrobna
  živila

-       
  kosmiči
-       
  testenine
-       
  riž

-       
  kruh
-       
  pšenični, koruzni zdrob


Ribe, meso in mesni izdelki,
  jajca

-       
  ribe, morski sadeži, ribje konzerve

-       
  svinjina
-       
  drobovina
-       
  poltrajne in suhe salame, hrenovke
-       
  jajca


Sadje in zelenjava

-       
  sadje in zelenjava

 


Mleko in mlečni izdelki

-       
  mleko in mlečni izdelki
-       
  izdelki z manj maščob

 


Pijače

-       
  sadni sok, sadni nektar
-       
  mineralna voda
-       
  voda z okusom

-       
  čaj
-       
  kava
-       
  sok iz sadnega sirupa
-       
  alkoholne pijače


Maščobe in maščobna živila

-       
  olivno olje
-       
  maslo

-       
  margarina
-       
  svinjska mast
-       
  ocvirki
-       
  majoneza


Sladkor, sladila in sladice

-       
  med
-       
  sadno-žitne rezine

-       
  sladkor
-       
  marmelada
-       
  sladka peciva
-       
  bomboni


Vir: Gabrijelčič
Blenkuš in drugi 2009, 173–4
Vse bolezni, ki so povezane s hrano, neustrezno prehrano in
telesno nedejavnostjo, je smiselno preprečiti zaradi socialne in ekonomske
obremenitve družbe in posameznika. Še več, zdrava prehrana in telesna dejavnost
po drugi strani tudi krepita zdravje posameznika, da lahko v celoti izkoristi
svoje zmožnosti in prispeva k razvoju družbe.
Izračuni SZO so pokazali, da bi zmanjšanje uporabe tobaka in
škodljive rabe alkohola, zmanjšanje uživanja nezdrave prehrane 
in povečanje telesne dejavnosti lahko preprečilo do 80 % vseh
srčno-žilnih bolezni, možganske kapi in primerov sladkorne bolezni ter več kot
40 % raka (SZO, 2010). Dejavnost države na področju zdravega življenjskega
sloga, vključno z nacionalnim programom 2015–2025, je zato več kot upravičena.
4.1.1 Telesna masa in debelost
Kot v drugih razvitih državah se tudi v Republiki Sloveniji
srečujemo s porastom čezmerne telesne mase in debelosti. Delež čezmerno
hranjenih in debelih otrok in mladostnikov se je v zadnjih tridesetih letih
podvojil. Povečanje je izrazitejše pri fantih, saj se je delež dečkov s
čezmerno telesno maso povečal s 13,3 % na 19,9 %, delež debelih pa se je
povečal z 2,7 % na 7,5 %. Rast deleža čezmerno težkih in debelih otrok in mladine
med 6. in 19. letom starosti se je po podatkih Fakultete za šport v Ljubljani
pri fantih začela zaustavljati leta 2010, pri dekletih pa leta 2011 (Starc G.,
2014). Podobne rezultate v trendih prevalence čezmerne telesne mase in
debelosti opisujejo tudi na Pediatrični kliniki Univerzitetnega kliničnega
centra Ljubljana, saj pri petletnikih v obdobju 2001–2009 ugotavljajo
zaustavitev naraščanja čezmerne telesne mase in debelosti in prvič tudi
negativni trend hiperholesterolemije, kar je še posebej pomembno ob dejstvu, da
je več kot tri četrtine fantov in deklet, ki so bili čezmerno prehranjeni v
starosti 18 let, takšnih že v prvem razredu osnovne sole (Starc in Strel,
2011). Zaustavitev trenda naraščanja čezmerne telesne mase in debelosti v
mlajših starostnih skupinah v Republiki Sloveniji je zaznala tudi akcijska
skupina SZO COSI (SZO, 2014).
Obe slovenski raziskovalni skupini pripisujeta zaznane
spremembe možnemu vplivu implementacije nacionalnega programa 2005–2010 v
vrtcih in šolah (Starc, 2014, Sedej in drugi, 2014), obenem pa tudi programu
Zdrav življenjski slog v šolah (Starc, 2014).
V Republiki Sloveniji smo priča precej velikim regijskim
razlikam v deležu čezmerno prehranjenih otrok in mladostnikov. Posebno skrb
zbujata zasavska in pomurska regija; v Zasavju delež čezmerno prehranjenih med
fanti celo presega tretjino celotne populacije. Vzroki za takšno stanje so
slabo raziskani, zelo verjetno so povezani z ekonomsko deprivilegiranostjo,
izobrazbeno strukturo in tudi z okoljsko deprivilegiranostjo celotnega okolja
(Starc, 2014).
Čezmerna telesna masa in debelost sta tudi pri odraslih v
Republiki Sloveniji v zadnjih desetletjih naraščali. Podatki za leto 2012
kažejo, da ima v Republiki Sloveniji telesno maso, večjo od priporočene, 42 %
žensk in 66,6 % moških (slika 2).
Slika 2. Odstotek prebivalcev s
priporočeno in preseženo telesno maso
Pomembna je ugotovitev, da je trend naraščanja in obseg
debelosti izrazitejši pri moških, pri obeh spolih in v vseh starostnih skupinah
pa je vezan tudi na nižji socialno-ekonomski status in izobrazbo (Gabrijelčič
Blenkuš in drugi 2009, Buzeti in drugi 2011, slika 3). Pri starejših in pri
moških (Hlastan Ribič in drugi 2012) se povečuje zlasti delež debelih.
Slika 3. Delež čezmerno hranjenih
in debelih odraslih glede na socialno-ekonomski položaj, Republika Slovenija,
primerjava 1997 in 2007.
Opomba: Čezmerno prehranjene in debele osebe
so tiste, ki imajo indeks telesne mase večji od 25. Osebe so se same razvrstile
v skupine glede na socialno-ekonomski položaj.
Vir: Koch 1997, Gabrijelčič in drugi 2009,
Buzeti in drugi 2011.
Čezmerna telesna masa in debelost sta povezani tudi s
porastom števila bolnikov s sladkorno boleznijo. Sladkorna bolezen tipa 2, ki
je bila še nedavno značilna predvsem za starejše, se danes pojavlja tudi pri
otrocih s povečano telesno maso, pri katerih hkrati ugotavljamo tudi povišan
krvni tlak in vrednosti holesterola v krvi ter zamaščenost jeter. To bo v
prihodnjih letih brez ustreznega ukrepanja pomembno povečalo breme KNB in
zmanjšalo delovno zmožnost že pri aktivni populaciji.
Promocijski in preventivni ukrepi glede prehrane in telesne
dejavnosti so ključni za preprečevanje debelosti in varovanje pred KNB v zdravi
populaciji. Pri kroničnih bolnikih skladno s spoznanji paradoksa debelosti
telesno maso ocenjujemo z drugimi merili in zmanjševanje čezmerne telesne mase
lahko neugodno vpliva na zdravljenje KNB (Lainščak in drugi, 2012). Zato so
priporočila za prehrano in telesno dejavnost v tej skupini nekoliko drugačna.
4.2 Prehranski izzivi
Uživanje energijsko redke hrane, ustrezna hranilna sestava
dnevnega obroka, pestre kombinacije primernih živil v obrokih in uživanje
priporočenih dnevnih obrokov, ki so usklajeni s fiziološkimi potrebami
organizma, so prehranski varovalni dejavniki zdravja (SZO, 2003). Omenjene
usmeritve država lahko zagotavlja z različnimi ukrepi znotraj nacionalnega
programa 2015–2025.
Pestra ponudba kakovostne in varne hrane, ki je dostopna vsem
populacijskim skupinam ne glede na njihov socialni in ekonomski položaj, je
temelj zdravih življenjskih navad. Pri prizadevanjih prehranske politike za
povečano ponudbo zdravju koristne hrane ima pomembno vlogo partnerstvo s
pridelovalci hrane, živilskopredelovalno industrijo, trgovino in gostinskimi
oziroma javnimi ponudniki prehrane (SZO, 2004).
Za hranilno in energijsko uravnoteženo prehrano moramo
zagotoviti tudi priporočen vnos posameznih skupin živil, ki ga opredeljujejo
splošna priporočila za zdravo prehranjevanje, utemeljena na prehranskem vzorcu.
Ta so osnovana na priporočilih SZO (SZO, 2000) in so prilagojena vzorcem
prehranjevanja v našem prostoru. Temeljijo na preprosto razumljivih 12
konkretnih priporočilih, ki vodijo do zdravega prehranjevanja: bodisi o
pripravi hrane, uživanju zadostne količine tekočine, številu in pogostosti obrokov
bodisi o primernih količinah nekaterih skupin živil, ki jih Slovenci zaužijemo
v premajhnih, druge pa v prevelikih količinah.
V nadaljevanju so izpostavljena ključna hranila in skupine
živil, na katere želimo vplivati z nacionalnim programom 2015–2025 prek
usklajenih ukrepov.
4.2.1 Sol
Povprečni vnos soli v Republiki Sloveniji znaša približno
12 gramov na dan na prebivalca, vendar se zelo razlikuje med posamezniki.
Sprejeti akcijski načrt za zmanjševanje uživanja soli za obdobje 2010–2020,
opiraje se na Zaključke Sveta za zmanjševanje vnosa soli v populaciji (Council
conclusions on action to reduce population salt intake for better health)
(2010), priporoča postopno zmanjšanje vnosa soli do še sprejemljive vrednosti 5
gramov na dan (Hlastan Ribič in drugi, 2010). Potrebe posameznika po vnosu soli
so odvisne tudi od telesne dejavnosti, temperature okolja in zaužite tekočine.
Po ocenah skoraj tri četrtine soli izhaja iz predelanih živil in
predpripravljenih obrokov (kupljena gotova živila). K zmanjševanju vnosa soli
med prebivalci pomembno prispeva osveščanje o tveganjih čezmernega vnosa soli,
ki je usmerjeno k dodajanju soli med pripravo hrane doma, k razumevanju
označevanja vsebnosti soli na izdelkih, k ponudnikom prehrane in k
proizvajalcem prehrambnih izdelkov. Prebivalce je treba poučiti tudi o stanju,
kdaj so potrebe po soli povečane, kot je to na primer pri povečani telesni
dejavnosti. Ob splošnem zniževanju soli v prehrani prebivalcev je treba
zagotavljati tudi primerno preskrbljenost z jodom. Zadostna preskrbljenost z
jodom je ključnega pomena za zdravje ljudi, saj sta tako prenizek kot tudi
previsok vnos povezana z različnimi boleznimi ščitnice. Jodiranje soli, ki ga
izvaja Republika Slovenija od leta 1953, je eden od načinov za zagotavljanje ustreznega
vnosa joda (Zaletel in drugi, 2011), vendar je treba vnos joda in jodiranje
soli v Republiki Sloveniji še naprej pozorno spremljati.
4.2.2 Sladkor
Prebivalci nosijo odgovornost za lastno zdravje, vendar so
danes izpostavljeni okolju, ki izkorišča prirojeno nagnjenost k uživanju
sladkih živil. Pretirano uživanje sladkorja je predvsem problematično med
otroki in mladostniki, saj pomembno prispeva k razvoju debelosti, sladkorne
bolezni tipa 2, kariesa in srčno-žilnih bolezni (Agostini in drugi, 2011). Vnos
enostavnih sladkorjev med našimi mladostniki za 60 % presega priporočila.
Večina sladkorja izvira iz pijač, sladkih pekovskih izdelkov in sladkarij, ki
povzročijo neželen hiter dvig sladkorja v krvi, vendar le kratkotrajno
zmanjšajo občutek lakote. Pijače s sladkorjem, ki so hranilno revne, pomembno
prispevajo k skupnemu energijskemu vnosu in med mladostniki predstavljajo
skoraj polovico vseh dnevno zaužitih tekočin (Kobe in drugi, 2012). Obenem so
živila z visoko vsebnostjo sladkorjev skupina, ki se največ oglašuje otrokom in
mladostnikom (Šinkovec in Gabrijelčič, 2010). Hkrati je treba ciljne skupine
izobraziti, kdaj je uživanje sladkorja primerno.
4.2.3 Maščobe in maščobna živila
Zaradi naraščanja srčno-žilnih bolezni ter debelosti prehrano
spremljamo tudi z vidika sprememb v količinskem uživanju skupnih maščob in z
vidika uravnoteženega uživanja posameznih vrst maščob. Prebivalci Republike
Slovenije kljub ugodnemu splošnemu trendu zmanjševanja maščob v prehrani še
vedno zaužijejo preveč maščob. Nekoliko se je izboljšala sestava zaužitih
maščob, saj se je povečal delež zaužitih rastlinskih maščob na račun
zmanjšanega uživanja živalskih maščob (Gabrijelčič Blenkuš in drugi, 2009,
slika 4 in slika 5). Ta uspeh lahko pripišemo dejavnosti prehranske politike v
preteklem obdobju (MZ, 2005).
Vir: Koch 1997, Gabrijelčič Blenkuš in drugi
2009
Mleko, mlečni izdelki, meso in mesni izdelki so pomemben vir
različnih hranil, hkrati pa so lahko tudi največji vir skupnih in nasičenih
maščob v naši prehrani. Če bi v teh skupinah izdelke nadomeščali z izdelki z
nižjo vsebnostjo maščob in maščobe uporabljali zmerno, bi vnos skupnih maščob
in delež nezaželenih nasičenih maščob lažje zmanjšali na priporočene vrednosti.
Ugodno bi na razmerje maščob vplivalo tudi povečano uživanje rib in različnih
vrst rastlinskega olja, smiselna zamenjava živalskih maščob z rastlinskimi ter
uporaba postopkov priprave, ki izključujejo cvrtje in uporabo trdne margarine.
4.2.4 Beljakovine in beljakovinska živila
Zadosten vnos kakovostnih beljakovinskih virov je pomemben
pri vseh populacijskih skupinah za razvoj in vzdrževanje funkcionalne telesne
mase, predvsem mišično-skeletnega sistema. Še posebej je vnos priporočenih
količin beljakovin pomemben za ogrožene populacijske skupine, to je nosečnice,
otroke in mladostnike ter starejše odrasle, pa tudi pri telesno dejavnih.
Vrednosti za vnos beljakovin v prehrani bolnikov in starejših odraslih so višje
kot v priporočilih za zdravo splošno populacijo (1,0–1,2 g/kg telesne
mase, lahko tudi več) (Bauer in drugi, 2013). Ribe so pomemben vir hranljivih
snovi, kot so beljakovine, vitamin B12, selen in jod. Ribe so tudi pomemben vir
koristnih maščob. Mastne ribe (npr. sardele in skuše) so najpomembnejši vir
omega-3 maščobnih kislin in vitamina D ter so pomemben varovalni dejavnik pred
boleznimi srca in ožilja (SZO, 2003). Poraba rib se v zadnjih letih pri nas ni
kaj dosti spremenila. Zaužijemo premalo rib, v povprečju le okoli
70 gramov tedensko glede na priporočilo, ki znaša 300 gramov tedensko v dveh
porcijah. Vsaj enkrat tedensko ribe uživa le dobra tretjina prebivalcev. Z
vidika ustreznejše sestave zaužitih maščob bi bilo smiselno mastno meso in
mesne izdelke nadomestiti z ribami do dvakrat tedensko.
4.2.5 Zelenjava in sadje
Zelenjava in sadje so živila, ki vsebujejo veliko vlaknin,
vitaminov in antioksidantov. Če jih ustrezno kombiniramo, dosežemo boljše
učinke na zdravje. SZO priporoča vključenost zelenjave v najmanj treh dnevnih
obrokih ter vključenost sadja v najmanj dveh. Za odrasle je priporočeni dnevni
vnos od 450 do 650 gramov sadja in zelenjave (SZO, 2003, SZO, 2007). Uživanje
sadja se je v Republiki Sloveniji v zadnjih letih povečalo in dosega spodnjo
mejo priporočil ter znaša po ocenah povprečno 250 gramov dnevno, medtem ko
velika večina prebivalcev še vedno ne uživa dovolj zelenjave, ocenjeni
povprečni dnevni vnos je 155 gramov (Gabrijelčič Blenkuš in drugi, 2009). Glede
na oceno dnevno zaužitih količin zelenjave bi bilo treba vnos podvojiti. Zaradi
bližine pridelave in krajšega skladiščenja ter s tem povezano možnostjo
obiranja sadja in zelenjave v optimalni zrelosti in s tem višje biološke
vrednosti dajemo prednost izbiri sezonskega sadja in zelenjave iz lokalnega
okolja.
4.2.6 Polnozrnati izdelki
Polnozrnati kruh, polnozrnati žitni izdelki in kaše imajo
precej višjo vsebnost vlaknin ter hranljivih snovi, kot jih imajo izdelki iz
bele moke (npr. bel kruh in pecivo). Kruh iz polnozrnate moke uživa občasno 27
% prebivalcev, kar 31 % pa ga sploh ne uživa (Gabrijelčič Blenekuš in drugi,
2009). Ta odstotek je treba v prihodnje bistveno povečati, saj je zadostno
uživanje vlaknin varovalni dejavnik pred KNB, še posebej rakom debelega
črevesja.
4.2.7 Ritem prehranjevanja
Dnevno naj bi zaužili tri do pet obrokov, vendar le približno
40 % odraslih prebivalcev uživa vsaj tri, slaba petina pa le en obrok dnevno.
Pomembno vlogo ima zajtrk, saj nam da energijo za začetek dneva. Čeprav se je
navada zajtrkovanja v zadnjem desetletju izboljšala, odrasli še vedno
najpogosteje opuščajo zajtrk (četrtina moških in petina žensk). Navada
zajtrkovanja se nekoliko izboljšuje tudi med mladostniki, kljub temu pa jih
redno vsak dan zajtrkuje nekaj manj kot 40 % (Gabrijelčič Blenekuš in drugi,
2009).
Med zaposlenimi prebivalci je še nekoliko nižji delež
prebivalcev, ki vsakodnevno uživa vse tri obroke. Ker si vse več ljudi
zagotavlja obroke med delovnim časom zunaj doma, bo treba več pozornosti
nameniti tudi kakovosti ponudbe v obratih javne prehrane.
4.2.8 Dojenje
Dojenje je naraven in optimalen način hranjenja dojenčka, saj
mu zagotavlja vsa hranila, potrebna za rast in razvoj. Leta 2010 je ob odpustu
iz porodnišnice izključno ali delno dojilo 97,2 % mater, po odpustu iz
porodnišnice pa dojenje razmeroma hitro upade. Do tretjega meseca dojenčkove
starosti se hrani izključno z mlečnimi nadomestki že skoraj tretjina vseh
dojenčkov.
Zelo dober rezultat, ki ga pripisujemo dobro urejeni
zakonodaji glede porodniškega dopusta in dopusta za nego in vzgojo otroka ter
zakonodaji o delovnih razmerjih, ter uspehom pobud »Novorojencu prijazna
porodnišnica« in »Dojenju prijazna ustanova « dosegamo zelo dober rezultat v
evropskem merilu pri deležu mater, ki dojijo ob šestem in ob dvanajstem mesecu
otrokove starosti – do šestega meseca dojita dve tretjini mamic, po dvanajstem
mesecu pa še vedno doji četrtina mamic. Kljub temu se do tretjega meseca
dojenčkove starosti hrani izključno z mlečnimi nadomestki že skoraj tretjina
vseh dojenčkov. Delež nedojenih otrok je višji pri mamicah, ki imajo nižji
socialno-ekonomski status in nižjo stopnjo izobrazbe, prav tako značilno dlje
dojijo mamice z več otroki kot mamice prvorodke (pilotska raziskava HRAST,
podatki NIJZ, 2014).
4.3 Izzivi glede telesne dejavnosti
Zaradi sprememb v življenjskem slogu ljudi, ki so podrobneje
opredeljene v podpoglavju 5.6, so za razvoj ustreznih ukrepov za povečevanje
telesne dejavnosti prebivalstva pomembna nacionalno prilagojena priporočila
(Bratina in drugi, 2011) in strategije za povečanje telesne dejavnosti
različnih ciljnih skupin prebivalcev na podlagi ažurnih nacionalnih in
mednarodnih raziskovalnih spoznanj. Nacionalna študija z neposredno metodo
merjenja telesne dejavnosti pri otrocih (Jurak in drugi, 2014) je pokazala, da
naši otroci v veliki meri dosegajo priporočila SZO (2010) po zmerni do visoki
telesni dejavnosti, kljub temu pa beležimo pomembne negativne medgeneracijske
spremembe v njihovi telesni pripravljenosti (Strel in drugi, 2003). Vsakdanjik
ljudi namreč obsega vse manj telesnega napora (več v podpoglavju 5.6), kar
pomembno znižuje celotno porabo energije v primerjavi s predhodnimi
generacijami. Za ohranjanje zdravja je potrebna vsakodnevna zmerna telesna
dejavnost, ki pomembno zmanjšuje ogroženost za nastanek in napredovanje
kroničnih bolezni. Za doseganje boljših učinkov na zdravje in obvladovanje
dejavnikov tveganja (čezmerna telesna masa, visok krvni tlak, povišane maščobe
v krvi ipd.) je treba še povečati količino in kakovost telesne dejavnosti
(Warburton in drugi, 2006), zmanjšati čas, preživet pred zaslonom (Mark in
Janssen, 2008), in imeti dovolj kakovostnega spanca (Cappuccio in drugi, 2008,
Must in Parisi, 2009). Redna, kakovostno strukturirana in ustrezno intenzivna
telesna vadba, katere osnovni namen je izključno izboljšanje telesnega fitnesa
(telesne pripravljenosti in dobrega počutja), se kaže v izboljšanju telesne
zgradbe, večji aerobni zmogljivosti in boljši motoriki (npr. večji mišični moči
posameznih mišičnih skupin, večji gibljivosti, boljšem ravnotežju, boljšem
nadzoru gibanja).
Nacionalni program športa v Republiki Sloveniji za obdobje
2014–2023 opredeljuje izhodišča za ustrezno umeščanje športa v druge strategije
in politike z namenom vzajemnega delovanja za skupni javni interes. Tako ima
nacionalni program 2015–2025 kar nekaj skupnih ciljev in ukrepov, predvsem na
področju telesne dejavnosti v vzgojno-izobraževalnem in delovnem okolju ter
prostočasne in rekreativne telesne dejavnosti za različne ciljne skupine
prebivalcev.
Telesna dejavnost je opredeljena kot kakršna koli sila,
izvedena s strani skeletnih mišic, ki se konča s porabo energije nad ravnjo
mirovanja (Cavill in drugi, 2006, SZO, 2007). Je gibanje v vsakodnevnem
življenju, ki vključuje delo, rekreacijo, dejavnost v prostem času, telesno
vadbo in športno dejavnost. Šport in telesna vadba sta namenski telesni
dejavnosti, ki sta strukturirani in namenjeni izboljšanju telesne
pripravljenosti. Šport po navadi vključuje tudi neko obliko tekmovanja, medtem
ko je telesna vadba običajno namenjena izboljšanju zdravja in splošnega počutja
in ne vključuje tekmovalnega vidika. V povezavi z zdravjem pogosto uporabljamo
izraz telesna dejavnost za krepitev zdravja (angl. Health Enhancing Physical
Activity ali skrajšano HEPA). Opredeljen je kot vsaka oblika telesne
dejavnosti, ki koristi zdravju in funkcionalni sposobnosti brez nepotrebne
škode ali tveganja. To pomeni, da je učinkovitost in korist telesne dejavnosti
odvisna od lastnosti in potreb vsakega posameznika. Dejaven življenjski slog je
način življenja, ki povezuje telesno dejavnost z rednimi vsakodnevnimi
opravili. Cilj, za katerega bi si morali prizadevati, je vsaj 30-minutna dnevna
telesna dejavnost.
Stopnji telesne dejavnosti mora ustrezati tudi energijski in
hranilni vnos, saj le tako lahko razvijamo in vzdržujemo optimalno funkcijo
telesa. Vendar kot kažejo podatki, je energijski vnos v splošni populaciji, ki
ni zadosti telesno dejavna, pri nas previsok. Skrb vzbujajoče je, da je ob tem
nezadostna telesna dejavnost v visokem deležu prisotna zlasti v mlajših
starostnih skupinah. Ustrezno telesno dejavnost in primerno prehrano je treba
spodbujati tudi pri ogroženih populacijskih skupinah, kot so starostniki in
bolniki, pri katerih to predstavlja terapevtsko orodje.
Delež redno telesno dejavnih mladostnikov pri nas je nizek in
z njihovo starostjo še upada, zlasti z vstopom v adolescenco (Zurc, 2011). Tudi
opravičevanje otrok od pouka športne vzgoje (Jurak in Kovač, 2011), ki na
sistemski ravni uvaja telesno dejavnost v šolski prostor, je izziv, ki mu bo
treba posvetiti več pozornosti. Na podlagi podatkov samoporočanja mladih je
vsak dan dovolj telesno dejavnih 25,5 % fantov in le 14,9 % deklet. Še posebej
skrb vzbujajoči so podatki za dekleta, ki so telesno nedejavna v značilno
višjem deležu kot fantje. Podatki kažejo, da so bolj telesno dejavni tisti
mladi, ki imajo več prijateljev, kar kaže, da telesna dejavnost lahko pripomore
k večjemu socialnemu omrežju in s tem posredno, pa tudi zaradi številnih drugih
ugodnih vplivov, lahko pripomore tudi k boljšemu duševnemu zdravju. (Jeriček
Klanšček in drugi, 2011).
Posebej skrb vzbujajoče je, da se neustrezna prehranjenost
otrok in mladine kaže tudi na njihovi gibalni učinkovitosti (Strel in drugi,
2011). Povečevanje indeksa telesne mase navadno vodi v slabšanje gibalne
učinkovitosti (slika 6), saj povečana telesna masa pomeni dodatno breme, ki ga
morajo premagovati otroci in mladostniki. Zmanjšana gibalna učinkovitost zaradi
debelosti ne pomeni le zmanjšane kakovosti življenja in zdravja posameznika,
ampak pomeni tudi morebitno zmanjšano delazmožnost v odrasli dobi, kar je
pomembno za splošno učinkovitost in razvojno zmožnost družbe. Podatki kažejo,
da so gibalno učinkovitejši mladostniki tudi akademsko uspešnejši (Starc,
2014).
Slika 6. Gibalna učinkovitost
otrok in mladostnikov (merjena z vrednostjo XT) glede na njihov prehranski
status v šolskem letu 2010/2011; (vrednost XT = 50 pomeni mejo med
gibalno učinkovitimi in neučinkovitimi posamezniki)
Vir: Strel J, Starc G, Kovač M. Fakulteta za
šport 2011
Po podatkih longitudinalne raziskave o športno-rekreativni
dejavnosti Slovencev (Sila, 2010) se pri odrasli populaciji v zadnjih
desetletjih telesna dejavnost sicer izboljšuje; narašča delež tistih, ki so
redno telesno dejavni, in pada delež tistih, ki so nedejavni (slika 7).
Slika 7. Primerjava odstotka
športno dejavnih in nedejavnih med letoma 1973 in 2008
Vir: Sila 2010
Telesna dejavnost upade posebej po 65. letu starosti, kar dve
tretjini starejših ni telesno dejavnih. Delež telesno nedejavnih je največji
(dobra polovica) med tistimi z najnižjo izobrazbo, medtem ko je v skupini
najvišje izobraženih delež telesno nedejavnih
najnižji (slaba petina). Podoben trend kažejo tudi novejši
podatki raziskave Zdravje in vedenjski slog prebivalcev Republike Slovenije –
delež odraslih, ki dosegajo priporočila za telesno dejavnost SZO, se je od leta
2001 do 2012 značilno povečal. Leta 2012 je delež zadostno telesno dejavnih
znašal skoraj 60 %. Pri ženskah se je delež povečal za 13 %, pri moških pa za
skoraj 5 %. Glede na starost je največji napredek viden v najmlajši starostni
skupini (25–39 let), najmanjši pa v najstarejši (55–64 let), kljub temu pa
starejše starostne skupine ostajajo bolj telesno dejavne. Izrazito povečanje
deleža je vidno pri pripadnikih višjih družbenih slojev (skoraj 25 %), manjše
pa pri pripadnikih srednjega sloja (12 %). Porazdelitev glede na geografska
območja se je popolnoma spremenila: leta 2001 je bil najvišji delež v vzhodni
Sloveniji, najnižji pa v osrednji Sloveniji. Leta 2012 je delež najvišji v
zahodni, najnižji pa v vzhodni Sloveniji (slika 8). Rezultati različnih
raziskav o telesni dejavnosti se razlikujejo zaradi razlik v uporabljeni
metodologiji. V splošnem lahko trdimo, da se delež zadostno telesno dejavnih
Slovencev povečuje, spremembe pa so zelo vezane na socialno-ekonomske
dejavnike.
Slika 8: Odstotek odraslih
prebivalcev Republike Slovenije, ki dosegajo zadostno količino telesne
dejavnosti po priporočilih SZO, 2001–2012
Vir: Djomba JK, 2013
4.4 Priporočila za prehrano in telesno dejavnost
Ključna za ohranjanje telesne mase je energijska
uravnoteženost med vnosom živil ter porabo, kar je izhodišče za eno od
dvanajstih priporočil za zdravo prehranjevanje. Enajst prehranskih priporočil
se zaključuje s pomembnim dvanajstim priporočilom o telesni dejavnosti, saj z
redno telesno dejavnostjo poleg ohranjanja primerne mase vplivamo tudi na
ohranjanje in izboljšanje zdravja ter zmanjšujemo možnosti za nastanek KNB.
Povečana telesna masa in debelost sta namreč posledica neuravnoteženosti med
energijskim vnosom in porabo.
4.4.1 Zdrava prehrana za krepitev zdravja
Priporočila za zdravo prehranjevanje so osnovana na
priporočilih SZO (SZO, 2000) in so prilagojena vzorcem prehranjevanja v našem
prostoru. Temeljijo na preprosto razumljivih dvanajstih konkretnih
priporočilih:
1.     
V jedi uživajte in jejte redno. Izbirajte pestro hrano, ki naj vsebuje
več rastlinskega kot živalskega izvora.
2.     
Izbirajte živila iz polnovrednih žit in žitnih izdelkov.
3.     
Večkrat dnevno jejte raznoliko zelenjavo in sadje.
Izbirajte lokalno pridelano in svežo
zelenjavo ter sadje.
4.     
Nadzorujte količino zaužite maščobe in nadomestite večino nasičenih
maščob (živalskih maščob) z nenasičenimi in nerafiniranimi vrstami olja.
5.     
Nadomestite mastno meso in mastne mesne izdelke s stročnicami, ribami,
perutnino ali pustim mesom.
6.     
Dnevno uživajte priporočene količine manj mastnega mleka in manj mastnih
mlečnih izdelkov.
7.     
Jejte manj slano hrano.
8.     
Omejite uživanje sladkih živil in pijač.
9.     
Zaužijte dovolj tekočine.
10.  
Omejite uživanje alkohola.
11.  
Hrano pripravljajte zdravo in higiensko.
12.  
Bodite telesno dejavni, in sicer toliko, da bo telesna masa primerna.
4.4.2 Telesna dejavnost za krepitev zdravja
Priporočila telesne dejavnosti za zdravje SZO navajajo obseg
in intenzivnost telesne dejavnosti za ohranjanje oziroma izboljšanje zdravja. V
splošnem zdravim odraslim, ki želijo ohraniti svoje zdravje, SZO priporoča vsaj
30 minut zmerno intenzivne telesne dejavnosti na dan. Za doseganje dodatnih in
boljših učinkov na zdravje in obvladovanje dejavnikov tveganja (čezmerna
telesna masa, visok krvni tlak, povišane maščobe v krvi ipd.) je priporočljivo
količino telesne dejavnosti podvojiti. Natančna priporočila za posamezne
starostne skupine prikazuje preglednica 2.
Preglednica 2: Priporočen obseg in intenzivnost telesne
dejavnosti za krepitev zdravja za posamezne starostne skupine Vir: SZO, 2010c.


 

OHRANJANJE ZDRAVJA

IZBOLJŠANJE ZDRAVJA


Otroci in mladostniki
  (5 do 17 let)

– Dnevno vsaj 60
  minut zmerne do zelo intenzivne telesne dejavnosti.
– Večina telesne
  dejavnosti naj bo aerobne.
– Zelo intenzivna
  telesna dejavnost, vključno z vajami za krepitev mišic in kosti, naj bo
  vključena vsaj trikrat tedensko.

– Več kot 60
  minut.


Odrasli
(18 do 64 let)

– Vsaj 150 minut
  (2,5 ure) zmerno intenzivne telesne dejavnosti v celem tednu ali vsaj 75
  minut zelo intenzivne telesne dejavnosti v celem tednu ali ustrezna
  kombinacija obeh intenzivnosti.
– Aerobna (vsaj
  zmerno intenzivna) telesna dejavnost naj se izvaja vsaj 10 minut v enem kosu.
– Vaje za krepitev
  večjih mišičnih skupin naj se izvajajo vsaj dva dni v tednu.

– Vsaj 300 minut
  (5 ur) zmerno intenzivne telesne dejavnosti v celem tednu ali vsaj 150 minut
  (2,5 ure) zelo intenzivne telesne dejavnosti v celem tednu ali ustrezna
  kombinacija obeh intenzivnosti.


Starejši
(65 let ali več)

– Vsaj 150 minut
  (2,5 ure) zmerno intenzivne telesne dejavnosti v celem tednu ali vsaj 75
  minut zelo intenzivne telesne dejavnosti v celem tednu ali ustrezna
  kombinacija obeh intenzivnosti.
– Aerobna (vsaj zmerno
  intenzivna) telesna dejavnost naj se izvaja neprekinjeno vsaj 10 minut.
– Osebe s slabšo
  gibljivostjo naj izvajajo vaje za ravnotežje in preprečevanje padcev vsaj tri
  dni v tednu.
– Vaje za krepitev
  večjih mišičnih skupin naj se izvajajo vsaj dva dni v tednu.
– Osebe, ki zaradi
  zdravstvenih razlogov ne morejo dosegati priporočil, naj bodo telesno dejavne
  skladno s svojimi zmožnostmi in zdravstvenim stanjem.

– Vsaj 300 minut
  (5 ur) zmerno intenzivne telesne dejavnosti v celem tednu ali vsaj 150 minut
  (2,5 ure) zelo intenzivne telesne dejavnosti v celem tednu ali ustrezna
  kombinacija obeh intenzivnosti.


Vir: SZO, 2010c.
Telesna dejavnost prispeva k preprečevanju pojava številnih
KNB oziroma preprečuje ali omili zaplete pri že prisotnih boleznih, prispeva pa
tudi k zmanjšanju tveganja za prezgodnjo smrt (Bouchard in drugi, 2006, Cavill
in drugi, 2006, SZO, 2007c). Povečanje količine telesne dejavnosti se pogosto
povezuje z zmanjševanjem čezmerne telesne mase in povečanjem telesne
pripravljenosti. Vendar tudi brez izgube telesne mase telesna dejavnost
izboljša homeostazo krvnega sladkorja, krvne maščobe, trebušno debelost in
krvni tlak. Pomemben vpliv ima na pojav oziroma zaviranje razvoja osteoporoze
in sarkopenije, zato je poleg količine telesne dejavnosti in vrste
intenzivnosti pomembno tudi razmerje med vajami moči, s katerimi preprečujemo
osteoporozo, ter aerobnimi dejavnostmi. Prav tako ima pozitivno vlogo pri
zmanjševanju vrednosti serumskega holesterola in krvnega tlaka ter pojavnosti
metabolnega sindroma (Mark in Janssen, 2008).
Leta 2012 je Nacionalni center britanske fundacije za srce
(British Heart Foundation National Centre-BHFNC) objavil dopolnjeno različico
publikacije o dokazih vpliva na zdravje, povezanih s sedečim vedenjem
(Sedentary Behaviour – evidence briefing). Priporočila za zmanjšanje časa
sedenja oziroma za izboljšanje sedečega načina življenja v evropskem prostoru
(še) ne obstajajo. Avstralija je prva, ki je leta 2014 izdala smernice za
zmanjševanje časa sedenja oziroma za izboljšanje sedečega načina življenja za
različne starostne skupine. Stroka priporoča, da se čas, ki ga preživimo sede,
zmanjša na najmanjšo možno mero in da se čas sedenja čim pogosteje prekine.
Glede na to, da čas sedenja negativno vpliva na zdravje tudi pri posameznikih,
ki dosegajo priporočila za telesno dejavnost, je pomembno, da se dejavnosti
poleg spodbujanja telesne dejavnosti usmerijo tudi v zmanjševanje časa sedenja.
4.5 Vseživljenjski pristop
Zdravo in varno prehranjevanje ter zadostna telesna dejavnost
sta pomembna dejavnika v vseh življenjskih obdobjih in omogočata vzdrževanje
normalne telesne mase.
V okviru nacionalnega programa 2005–2010 so bile za različna starostna
obdobja prebivalcev izdelane smernice zdravega prehranjevanja. Temeljijo na
uravnoteženi in varovalni prehrani ter priporočenem režimu uživanja obrokov,
kar med odraščanjem zagotavlja optimalno rast in razvoj, na splošno izboljšuje
počutje in delovno storilnost, dolgoročno pa predvsem krepi zdravje in prispeva
k zdravemu staranju (Bratanič in drugi, 2010, Gabrijelčič Blenkuš in drugi,
2005, Pokorn in drugi, 2008, Gabrijelčič Blenkuš in Stanojević Jerković, 2010).
Pretekla strateška dokumenta, vezana na prehrano in telesno
dejavnost za krepitev zdravja, sta vsebovala priporočila in smernice za telesno
dejavnost, vezano na odraslo populacijo. Pri ciljnih skupinah, kot so otroci in
mladostniki, starejši odrasli in nosečnice, se je treba nasloniti na mednarodne
smernice in priporočila in tudi na smernice strokovnjakov Medicinske fakultete Univerze
v Ljubljani ter Fakultete za šport Univerze v Ljubljani. To se nanaša predvsem
na Slovenske smernice za telesno udejstvovanje otrok in mladostnikov v starostni
skupini od 2 do 18 let (Bratina in drugi, 2011).
Zadostna telesna dejavnost pozitivno učinkuje na zdravje
človeka in krepi telesno in duševno zdravje posameznika ter zmanjšuje
ogroženost, zgodnjo obolevnost in umrljivost zaradi KNB (Završnik in drugi, 2004).
Debelost v otroštvu in mladosti je na primer tesno povezana z večjo
obolevnostjo in umrljivostjo pri odraslih. Hkrati je dokazano, da večina otrok,
ki je debelih ob vstopu v šolo, ostaja debelih tudi, ko šolo zapustijo (Starc
in Strel, 2011).
Skrb za zdravje posameznika je ključna v vseh življenjskih
obdobjih. Bodoči starši s prihodom otroka začenjajo novo obdobje svojega
življenja in so v skrbi za otroka posebej naklonjeni spremembam v življenjskem
slogu. Prehranjevanje in redna telesna dejavnost v aktivni dobi, vključujoč
prvo zaposlitev, so razmeroma spregledano, a še kako pomembno področje, saj s
tem obvladujemo obremenitve in stres na delovnem mestu. Posebno pozornost
moramo nameniti tudi brezposelnim. Ustrezna prehranjenost in redna telesna
dejavnost za zdravje v odrasli dobi, ki omogočata optimalno delovanje in
obnavljanje telesa ter dobro duševno zdravje, sta dobra popotnica za zdravo
starost. Ker naša družba postaja dolgoživa, je treba tretjemu življenjskemu
obdobju nameniti veliko pozornosti, saj so od prehranjevanja in ohranjanja
ravni telesne dejavnosti za zdravje odvisni procesi staranja in funkcionalne
zmožnosti starejših (Moreland in drugi, 2004).
4.5.1 Bodoči starši, dojenčki
Prehrana v najzgodnejšem obdobju življenja, že pred rojstvom
v času nosečnosti in zlasti v prvem letu življenja, ima pomembne dolgoročne
učinke na razvoj in zdravje vse v odraslo dobo (Singhal et al., 2004). Omenjeni
fenomen imenujemo presnovno programiranje
(Lucas, 1998) ali presnovni vtis (Waterland in Garza, 1999), zato
je smiselno upoštevati usklajena evropska priporočila sedmih strokovnih
združenj (Child Health Foundation, DPSG, IFPA, EAPM, ISSFAL, ESPEN, ESPGHAN),
ki predlagajo presejanje za ugotavljanje morebitnih prehranskih pomanjkljivosti
matere, po možnosti v prvem trimesečju. Če se odkrijejo neustrezne
prehranjevalne navade, je potrebno individualno svetovanje tako med nosečnostjo
kot tudi med dojenjem (Koletzko in drugi, 2007).
Dojenje je naraven in optimalen način hranjenja dojenčka, ki
mu zagotavlja vsa hranila, potrebna za rast in razvoj (SZO, 2004b, Fidler Mis
in Benedik, 2011). V času dojenja je treba skrbeti za dobro prehrano matere,
saj raziskave kažejo, da doječim materam v prehrani primanjkuje nekaterih
vitaminov in mineralov (Širca Čampa, 2003, Puš in drugi, 2013). Dojenčki in
mali otroci, ki niso bili dojeni, imajo povečano tveganje za okužbe, razvoj
čezmerne telesne mase in debelosti, motenj presnove, zgodnjega pojava alergij
in astme.
Dojenje je pomembno za zdravje matere in otroka ne le
kratkoročno. Pomembno vpliva na otrokov čustveni in telesni razvoj, primerno
pridobivanje telesne mase ter poznejše sprejemanje različnih okusov pri
prehajanju na običajno prehrano. Ker se okus in sprejemanje raznovrstne hrane
oblikuje celo pred rojstvom, med dojenjem in uvajanjem mešane prehrane pa
najbolj, želimo večji pomen nameniti tudi dojenju in prehajanju na običajno,
mešano prehrano (Lucas, 1998).
Nadomestki materinega mleka so sicer dobrodošla in nujna
pomoč, kadar otrok iz različnih razlogov ne more biti dojen, ker pa je njihov
okus ves čas enak, pri uvajanju mešane prehrane pri otrocih pogosto povzroči
nesprejemanje raznolikih okusov. V času od 4. do 6. meseca, ko je otrok najbolj
dojemljiv za različne okuse, je treba spodbujati dojenje in pri postopnem uvajanju
mešane prehrane otroku ponuditi čim manj industrijsko predelane hrane. Treba je
krepiti zavedanje, da je dojenje naraven in običajen način prehranjevanja
(Cattaneo in drugi, 2005).
Telesna dejavnost nosečnic pripomore k boljši psihofizični
pripravljenosti na porod in pripomore k hitrejšemu okrevanju po porodu. Nadalje
zmanjša tudi breme materinstva ter povečuje verjetnost nadaljevanja dejavnega
življenjskega sloga mlade družine, saj se vzorci oziroma dejaven življenjski
slog z zgledom, še zlasti matere, kot kažejo raziskave, prenaša na potomce. Pri
otrocih je treba že od najzgodnejših začetkov spodbujati njihovo naravno
potrebo po gibanju ter otrokom omogočati možnosti za varno gibanje tako doma
(okolje prilagojeno otroku) kot zunaj doma v sklopu organiziranih dejavnosti za
dojenčke in majhne otroke.
4.5.2 Otroci in mladostniki
Še zlasti neustrezna je prehrana otrok in mladostnikov.
Otroci in mladostniki uživajo premalo zelenjave ter rib, predvsem pa prepogosto
posegajo po energijsko bogatih in hranilno revnih živilih. Sladkarije vsak dan
ali pogosteje uživa 25 %, sladkane pijače pa kar 37 % mladostnikov. Kljub
velikemu deležu zaužitih sladkih pijač pa mladostniki popijejo premalo
tekočine, od tega več kot polovico vnosa tekočin predstavljajo sladkane pijače,
kar naše mladostnike uvršča v sam svetovni vrh (Jeriček Klanšček in drugi 2011,
Kobe in drugi, 2012). Tudi vnos soli je dvakrat večji od dopustne meje, ki jo
določa SZO (Štimec in drugi, 2009). Otroci in mladostniki zaužijejo tudi manjše
število dnevnih obrokov od priporočenega in se prehranjujejo neredno.
Neuravnotežena prehrana in slabe prehranjevalne navade otrok ter motnje
hranjenja so lahko po drugi strani tudi glavni vzrok podhranjenosti.
Gibalne navade staršev (dejavno preživljanje prostega časa,
sedenje pred televizorjem ali računalnikom, transportne navade ipd.) lahko
pomembno vplivajo na razvoj otrokovih gibalnih navad. Predšolski otroci, ki
obiskujejo vrtec, so do določene mere sicer deležni strukturirane telesne
dejavnosti, vendar to ne zadošča za zdrav otrokov razvoj, zato je naloga
staršev, da spodbujajo telesno dejavnost otrok. To je še bolj pomembno pri
otrocih, ki ne obiskujejo vrtca, saj je pri njih razvoj gibalnih navad v celoti
odvisen od domačega okolja.
Delež zadostno telesno dejavnih otrok in mladostnikov v
Republiki Sloveniji je premajhen. Po podatkih novejših raziskav (Zajec in
drugi, 2010) naj bi bilo med tednom neorganizirano telesno dejavnih 91,9 %
otrok, v povprečju eno uro in pol na dan. Z organizirano gibalno oziroma telesno
dejavnostjo pa se med tednom ukvarja le 56,5 % otrok, v povprečju dve uri na
teden. Čeprav podatki raziskave HBSC kažejo, da je leta 2010 nekoliko večji
delež mladostnikov dosegal priporočila SZO o telesni dejavnosti kot leta 2006,
a je ta delež še vedno premajhen (Jeriček Klanšček in drugi, 2011).
Telesna dejavnost v sklopu športne vzgoje v šolah nikakor ne
zadošča za zdrav razvoj in ohranjanje zdravja, zato je ključnega pomena, da se
otrokom povečata telesna dejavnost v šoli, ker je to sistemska oblika, v katero
so lahko vsi vključeni, kot tudi telesna dejavnost v prostem času. Izsledki
raziskav Fakultete za šport na podlagi spremljanja telesnega in gibalnega
statusa dijakov poklicnih šol kažejo, da imajo ti dijaki slabšo telesno
kondicijo, hkrati pa bodo v svojem poklicu opravljali monotono gibanje, ki ima
zaradi gibalnih primanjkljajev za posledico okvare in razne druge tegobe (npr.
bolečine v križu). Otroci imajo precej možnosti za udeležbo v športnih
programih, organiziranih v prostorih šole, vendar so zaradi plačljivosti teh
vsebin prikrajšani otroci iz socialno šibkih družin. Zato so toliko pomembnejši
programi, kot je npr. program »Zdrav življenjski slog«, ki so za uporabnika v
celoti brezplačni. Naloga družbe, predvsem lokalnih skupnosti, šole in športnih
društev, je zagotoviti ponudbo programov telesne dejavnosti, ki je brezplačna
ali cenovno dostopna in tako prispevati k dostopnosti programov ne glede na
socialno-ekonomsko okolje otrok. Poudariti je treba tudi pomen telesne
dejavnosti, ki ni v obliki strukturiranih športno-rekreacijskih dejavnosti.
Predvsem velja poudariti aktivni transport (kolesarjenje, hoja, kombinacija z
javnim prevozom) s sodelovanjem javnih politik več sektorjev, ki lahko vplivajo
na promocijo aktivnega transporta, kar ne nazadnje tudi poudarja priporočilo
Sveta o spodbujanju zdravju koristnih telesnih dejavnosti v različnih
sektorjih. Pomembno vlogo imajo tudi dejavnosti z družino, igranje na prostem,
družabne igre z vrstniki ipd. (SZO, 2007).
4.5.3 Študenti in odrasli
Podobne prehranjevalne navade imajo tudi aktivni odrasli in
študenti (Gabrijelčič Blenkuš in drugi, 2009, Hlastan Ribič in drugi, 2013). Po
zadnjih ocenah se polovica odraslih nezdravo prehranjuje. Dve tretjini odrasle
populacije ima že prisotne dejavnike tveganja za nastanek bolezni nezdravega
življenjskega sloga. Po drugi strani se kot posledica številnih
javnozdravstvenih dejavnosti kaže vse večja ozaveščenost, saj odrasli pogosteje
izbirajo živila z ustreznejšo in bolj priporočeno sestavo, vendar predvsem iz
višjih socialno ekonomskih slojev. Tudi trend uživanja zelenjave in sadja se je
v zadnjem desetletju nekoliko izboljšal, kar še zlasti velja za sadje, medtem
ko uživanje zelenjave ostaja preskromno. Število dnevnih obrokov in ritem
prehranjevanja pri odraslih nista ustrezna, najpogosteje se opušča zajtrk.
Posebno pozornost je treba posvetiti moškim, mlajšim odraslim, tistim z nižjo
izobrazbo in nižjim socialno-ekonomskim statusom, saj so pri teh ugotovljene
najslabše prehranjevalne navade: zaužijejo največ energije v dnevnem obroku,
največ maščob in obenem najmanj zelenjave; zdravim prehranskim izbiram ne
posvečajo tolikšne pozornosti ali pa jim ne uspejo slediti zaradi ekonomskih
razlogov, premajhne dostopnosti ali še vedno premajhnega poznavanja zdrave prehrane
(Gabrijelčič Blenkuš in drugi, 2009).
Čeprav so odrasli Slovenci glede na raziskave, katerih
podatki zajemajo celotno telesno dejavnosti – od delovnega mesta, poti na delo,
do domačih opravil in rekreacije – v visokem deležu zadostno telesno dejavnih,
pa je mnogo manjši delež prebivalcev zadosti telesno dejaven, upoštevajoč
rekreacijo oziroma zmernejšo in intenzivnejšo telesno dejavnost. Fizično
zahtevno delo, ki ga pogosto opravljajo manj izobraženi posamezniki, je
koristno za zdravje in pripomore k zmanjševanju tveganja za pojav bolezni,
vendar ga posamezniki ne dojemajo kot koristnega in ga žal povezujejo s slabšo
kakovostjo življenja.
Odrasli kot razlog za nezadostno telesno dejavnost
najpogosteje navajajo pomanjkanje časa in denarja. Sodoben življenjski slog
dejansko narekuje čedalje hitrejši tempo življenja in usklajevanje dejavnosti v
prostem času predstavlja čedalje večji izziv. Tudi pri odraslih in študentih je
treba poudariti aktivni transport kot vrsto telesne dejavnosti za krepitev
zdravja, saj pri velikem deležu populacije (glede na razdaljo od doma do
delovnega mesta) predstavlja tako časovno kot materialno ugodno rešitev.
Pri zagotavljanju časovno ugodnih rešitev je pomembna dobra
dostopnost zelenih površin, športnih objektov ter organiziranih
športno-rekreativnih dejavnosti, za zadnje dvoje so v veliki meri odgovorne
lokalne skupnosti, športna društva in drugi ponudniki organizirane telesne
vadbe. Slednji hkrati tudi nosijo odgovornost za zagotavljanje dostopnosti
površin in storitev tudi socialno šibkejšim skupinam. Pri zmanjševanju
neenakosti pri dostopnosti telesne dejavnosti je treba posebej poudariti
brezplačne ali cenovno ugodne možnosti gibanja v naravnem okolju (hoja, tek,
kolesarjenje, pohodništvo ipd.), aktivni transport ter dejavnosti, ki jih
ponujajo športna društva, društva bolnikov, društva upokojencev in druga
društva ter lokalne skupnosti. Pomembna je tudi cenovna dostopnost športnih
programov, ki so financirani iz javnih sredstev, ter dostopnost do podpornih
programov gibanja.
4.5.4 Starejši nad 65 let
Zdrav življenjski slog starejših odraslih postaja vedno bolj
pomemben vidik celostnega pristopa k reševanju ekonomske, zdravstvene in
socialne problematike, ki so posledica staranja družbe. Delež starega
prebivalstva nad 65 let se v Republiki Sloveniji iz leta v leto povečuje.
Republika Slovenija sledi trendu razvitih držav EU, kjer naj bi delež starejših
odraslih do leta 2020 znašal 20 % vse populacije (Gabrijelčič Blenkuš in
Stanojević Jerković, 2010). V naslednjih desetletjih se bo delež starejših nad 65
let še občutno povečal, na kar se je treba pripravljati že danes.
Pri starejših odraslih ni izziv samo povečana telesna masa,
ampak tudi izgubljanje mišične in kostne mase, zato sta priporočena prehrana in
zadostna telesna dejavnost še toliko pomembnejši. Starostniki, ki se neustrezno
prehranjujejo, so ob upadu telesne dejavnosti še posebej ogroženi. Med zdravimi
doma živečimi starejšimi odraslimi je običajno malo podhranjenih, pri starejših
v ustanovah in pri bolnih starejših pa pogosto najdemo visoko stopnjo
beljakovinske in energijske podhranjenosti (Rotovnik Kozjek in Miloševič,
2008). Upoštevati moramo tudi, da številne kronične nenalezljive bolezni pri
starostnikih vplivajo na apetit in na zmožnost prehranjevanja. Starejši odrasli
zaznavajo številne ovire za zdravo prehranjevanje in telesno dejavnost za
zdravje, med katere sodijo tako nepoznavanje priporočil kot slaba dostopnost do
zdravih izbir.
Podatki raziskave CINDI iz leta 2012 (Djomba in drugi, 2013)
kažejo, da je delež zadostno telesno dejavnih (zadostijo priporočilom SZO) pri
starejših od 65 let manjši kot pri mlajših skupinah, v skupini 70–74 let pade
celo pod polovico (46,5 %). Nekoliko večji delež je viden pri hoji, ki se
izvaja vsaj pet dni v tednu po 30 minut. Sicer tudi tukaj delež upade po 65.
letu starosti, ampak tudi v najstarejši skupini znaša skoraj polovico (48,9 %).
Pri starejših je redna in ustrezna telesna dejavnost še
pomembnejša kot pri mlajših odraslih (Kreider in drugi, 2010). Zaradi
fizioloških procesov staranja pride do upada mišične mase in s tem mišične moči
ter sposobnosti ravnotežja in koordinacije. Sarkopenija ali upadanje skeletne
mišične mase in osteoporoza načenjata funkcionalno telesno maso in močno
pripomoreta h krhki starosti, ko se močno poveča možnost padcev, obnemoglosti
in seveda s tem povezano večje število hospitalizacij in obiskov drugih ustanov
za starejše odrasle ter slabih izhodov zdravljenja najrazličnejših zdravstvenih
težav (Rotovnik Kozjek in Miloševič, 2008).
Ker telesna funkcija neposredno vpliva na telesno stanje, je
vzdrževanje funkcionalne telesne mase, rednih vzorcev gibanja in tudi
kognitivnih kapacitet ključni dejavnik kakovostnega staranja. Te fiziološke
procese pogosto še pospešijo zmanjšanje telesne dejavnosti v starosti, pretiran
počitek ter neustrezen energijski in beljakovinski vnos.
Krhkost ali funkcijska manjzmožnost vodi do omejitev pri
vsakodnevnih opravilih, kot je vstajanje s stola, dvigovanje stvari ali hoja po
stopnicah, poveča se nevarnost padcev in poškodb, zmanjša se kakovost življenja.
Z redno in ustrezno telesno dejavnostjo ob ustrezni prehranski podpori se
degenerativni procesi v organizmu starejšega odraslega lahko do določene mere
upočasnijo, posameznik pa dlje ohrani dobro telesno pripravljenost in
funkcionalni status.
4.5.5 Bolniki
Zaradi presnovnih sprememb ob kroničnih boleznih sta predvsem
ustrezen energijski in zadosten beljakovinski vnos v kombinaciji s primerno
telesno dejavnostjo ključna za optimalno zdravljenje kroničnih nalezljivih
bolezni (Kondrup in drugi, 2003, Rotovnik Kozjek in Miloševič, 2008). Pri
kroničnih bolnikih so beljakovinske potrebe povečane (1,2 g/kg telesne
mase), zato je treba zagotoviti ustrezen vnos aminokislin s kakovostnimi
beljakovinskimi viri (ribe, pusto meso, mleko in mlečni izdelki, jajca, stročnice,
oreščki) (Bauer in drugi, 2013).
Telesna dejavnost kroničnim bolnikom omogoča optimalno izrabo
prehranske podpore in je ključna za vzdrževanje funkcionalne mase ter dobro
kakovost življenja (Kreider in drugi, 2010).
5. Prednostna področja in ukrepi
Izhajajoč iz namena nacionalnega programa 2015–2025 so v
nadaljevanju v podpoglavjih navedeni ukrepi na različnih prednostnih področjih:
-       
zagotavljanje zdravega prehranjevanja, skladno s smernicami in
priporočili (organizirana prehrana v vrtcih, šolah in študentska prehrana,
prehrana v bolnišnicah in domovih za starejše občane),
-       
izboljšanje ponudbe za zdravje koristnih izbir v sodelovanju z deležniki
v živilski dejavnosti, trgovini ter v gostinstvu in turizmu,
-       
zagotavljanje dostopnosti do zdravih prehranskih izbir za
socialno-ekonomsko ogrožene skupine,
-       
zagotavljanje varne in zdravju koristne hrane s poudarkom na lokalni
trajnostni oskrbi in samooskrbi,
-       
označevanje, predstavljanje in trženje živil,
-       
telesna dejavnost za zdravje,
-       
okolje, ki spodbuja redno telesno dejavnost,
-       
vloga sistema zdravstvenega varstva,
-       
izobraževanje in usposabljanje ter raziskovanje,
-       
informiranje in osveščanje.
5.1 Zdravo prehranjevanje, skladno s smernicami in
priporočili
5.1.1 Prehrana otrok in mladostnikov v
vzgojno-izobraževalnih zavodih
Neustrezne prehranjevalne navade v otroštvu in mladostništvu
vplivajo na prehranjevalne navade v poznejših življenjskih obdobjih in s tem
povezane bolezni. Temelj zdravega prehranjevanja za otroke in mladostnike je
pestra, kakovostna in raznolika prehrana, ki je dobra popotnica za nadaljnje
življenje.
V Republiki Sloveniji imamo nekaj primerov medsektorsko dobro
delujočih sistemskih ukrepov, ki omogočajo zdrave izbire, kot je na primer
sistem organizirane prehrane v vzgojno-izobraževalnih zavodih (vrtci in šole).
Prednost zagotavljanja zdravih izbir v vzgojno-izobraževalnih zavodih je v tem,
da gre načeloma za sistemske in trajnostne rešitve.
Republika Slovenija je ena od držav, ki namenja šolski
prehrani otrok posebno skrb, saj je dobro sistemsko urejena šolska prehrana
najučinkovitejši in najracionalnejši način za omogočanje dostopnosti obrokov
vsem učencem in dijakom; vpliva na njihov zdrav način življenja in zdrave
prehranjevalne navade, kar ureja Zakon o šolski prehrani skupaj s Smernicami
zdravega prehranjevanja v vzgojno-izobraževalnih zavodih. Zakon o šolski
prehrani določa pogoje za ustrezno prehranjevanje vseh socialno-ekonomskih skupin
učencev in definira vzgojne funkcije prehranske vzgoje. Skladno s tem zakonom
so zaradi polne organizacije šolske prehrane prepovedani avtomati s hrano v
šolskem prostoru. S strokovnim spremljanjem se ugotavlja skladnost šolske
prehrane s smernicami zdravega prehranjevanja, ki so za vzgojno-izobraževalne
zavode zavezujoče, ter svetuje z zdravstvenega vidika. Strokovno spremljanje
šolske prehrane kaže, da se sestava jedilnikov glede na smernice zdravega
prehranjevanja z izjemo vrtcev v splošnem ne uresničuje v želeni meri, čeprav
so skladno z Zakonom o šolski prehrani smernice obvezujoče tako za šole kot za
vrtce. Še slabše je uresničevanje teh smernic v srednjih šolah, ki imajo v
splošnem slabše kadrovske in prostorske možnosti. Največ težav pri organizaciji
prehrane je mogoče pripisati slabim prehranjevalnim navadam otrok, pomanjkanju
strokovnega kadra zlasti v šolah in prostorskim omejitvam kuhinj. Velik izziv
predstavljajo od doma prineseni vzorci prehranjevanja in medvrstniški vpliv pri
izbiri hrane, zato je pri sestavi jedilnikov težko uskladiti zahteve iz smernic
na eni strani in želje otrok in staršev na drugi (Gregorič in drugi, 2014).
K povečanju uživanja sadja in zelenjave med otroki in
mladostniki je pripomogel ukrep evropske skupne kmetijske politike. Shema
šolskega sadja in zelenjave je bila uvedena v Republiki Sloveniji leta 2009 in
jo je v šolskem letu 2013/14 izvajalo 84 % slovenskih osnovnih šol in zavodov
za vzgojo in izobraževanje otrok in mladostnikov s posebnimi potrebami oziroma
90 % vseh osnovnošolcev. Vrednotenje Sheme šolskega sadja in zelenjave (Lesnik
in drugi, 2011) je pokazalo kratkoročne pozitivne učinke na ravni spreminjanja
odnosa in vedenja v zvezi s sadjem in zelenjavo, še posebej pri fantih, mlajših
in otrocih iz socialno-ekonomsko ogroženih družin, pokazal pa se je tudi
pozitivni učinek na zaužite količine sadja in zelenjave. K spodbujanju navade
rednega zajtrkovanja pripomore tudi uvedba vseslovenskega projekta
tradicionalni slovenski zajtrk v vrtce in šole, ki poleg spodbujanja k pravilni
prehrani povečuje zavedanje o pomenu lokalne samooskrbe, domače pridelave in
predelave.
Ker slovenski mladostniki izstopajo po količini popitih pijač
z dodanim sladkorjem, je treba v vzgojno-izobraževalnih zavodih še dodatno
spodbujati zlasti uživanje pitne vode in drugih tekočin brez dodanega
sladkorja.
V državnem merilu so javni zavodi, kot so šole, vrtci,
bolnišnice, domovi za starejše, pomembni porabniki hrane, saj skupaj z ostalim
javnim sektorjem za hrano letno porabijo več kot 220 milijonov evrov.
Ugotavljajo, da javni zavodi kot pomembni porabniki hrane trenutno uporabljajo
le manjši del lokalno pridelane hrane, zato je cilj povečati njihovo oskrbo
predvsem s kakovostnimi in priporočenimi živili iz domačega okolja. Praksa
kaže, da javni zavodi naročajo hrano, ki je cenovno ugodna, a dostikrat manj
kakovostna na račun pridelave in predelave ter dolge poti do njene priprave in
zaužitja. Zelenjava in sadje sta pogosto že vključena v lokalno trajnostno
oskrbo javnih zavodov, a treba je vključiti tudi druge skupine živil.
Specifični cilj
Izboljšana kakovost prehranjevanja v vzgojno-izobraževalnih ustanovah
na osnovi uveljavitve Smernic zdravega prehranjevanja v vzgojno-izobraževalnih
zavodih v Republiki Sloveniji.
Nosilna ministrstva: MIZŠ, MZ, MKGP, MJU, MF UKREPI:
-       
redno spremljanje in poročanje o ustreznosti ponudbe skladno s
smernicami ter prilagajanje dejanske ponudbe,
-       
izobraževanje in usposabljanje ter zagotavljanje kapacitet za izvajanje
prehrane v vzgojno-izobraževalnih zavodih,
-       
proučitev ustreznosti organizacije šolske prehrane ter ustrezno
ukrepanje,
-       
izvajanje shem za izboljšanje dostopa do hrane (obstoječa Shema šolskega
sadja in zelenjave ter mleka) oziroma drugih živil skladno s smernicami ter
povečevanje deleža živil višjega kakovostnega razreda,
-       
spodbujanje uživanja pitne vode tudi z nameščanjem pitnikov v objektih
in na igriščih,
-       
izvajanje projekta Tradicionalni slovenski zajtrk in podobnih projektov
z izborom priporočenih lokalno pridelanih živil in povečevanjem deleža ekološko
pridelane hrane,
-       
vzpostavitev sistema javnega naročanja hrane, z upoštevanjem kratkih
verig in načel zelenega javnega naročanja, prilagojenega vzgojno-izobraževalnim
zavodom v smislu poenostavitve in boljše učinkovitosti,
-       
omejevanje trženja hrane in pijače v šolskem prostoru,
-       
vzpostavitev izmenjave primerov dobre prakse in učinkovitih
vzgojno-izobraževalnih pristopov pri izvajanju prehranske vzgoje v vrtcih in
šolah.
5.1.2 Subvencionirana prehrana študentov
Zakon o subvencioniranju študentske prehrane (Uradni list RS,
št. 86/14 – uradno prečiščeno besedilo) določa pravico študentov do
subvencionirane študentske prehrane ter način in merila za subvencioniranje s
ciljem študentom med študijem omogočiti prehranjevanje skladno z
javnozdravstvenimi priporočili za izboljševanje zdravja, omogočiti nižje
stroške študija in kakovostnejšo prehrano v vseh študijskih središčih v
Republiki Sloveniji ter s tem prispevati h kakovostnejšemu študiju. Zato
zagotavlja subvencionirano
študentsko prehrano ne glede na socialni položaj študenta in
njegove družine. Sprejete so bile smernice zdravega prehranjevanja za študente,
ki opredeljujejo kakovostne obroke skladno z optimalnimi energijskimi in
hranilnimi potrebami študentov, in izvedbeni predpis, ki zavezuje ponudnike
subvencionirane študentske prehrane k uresničevanju smernic. V praksi se je
izkazalo, da merila za izbor ponudnikov subvencionirane študentske prehrane ne
temeljijo v zadostni meri na zahtevah smernic. Merila za izbor ponudnika
subvencionirane študentske prehrane je treba spremeniti do stopnje, da se ne
subvencionira ponudba kategorije živil z veliko nasičenih maščob, transmaščob,
veliko enostavnih sladkorjev in soli ter živil, ki so pripravljena z nezdravimi
postopki priprave hrane. Zato je v prihodnosti treba več pozornosti nameniti
kakovosti subvencionirane študentske prehrane in ponudnikom študentske prehrane
omogočiti strokovno podporo pri njenem zagotavljanju. Opolnomočiti bo treba
tudi študente inšpektorje, ki predstavljajo nadzorni sistem in presojajo
usklajenost ponudbe s smernicami. Prav tako je treba študente usmerjati v
samostojno pripravo hrane skladno s smernicami zdravega prehranjevanja med
študijem.
Specifični cilj
Izboljšati kakovost subvencionirane študentske prehrane in
zdravo prehranjevanje študentov.
Nosilna ministrstva: MZ, MDDSZ, MIZŠ
UKREPI:
-       
zagotavljanje strokovne podpore ponudnikom prehrane, študentom
inšpektorjem in komisiji za prehrano z namenom prilagajanja realne ponudbe
veljavnim smernicam,
-       
uveljavitev meril zdravega prehranjevanja v okviru javnega razpisa za
ponudnike subvencionirane študentske prehrane s povečevanjem deleža kakovostnih
lokalno in ekološko pridelanih živil,
-       
osveščanje študentov o zdravem načinu prehranjevanja in spodbujanje
veščin za samostojno pripravo uravnoteženih obrokov oziroma hrane, s posebnim
poudarkom na fantih,
-       
proučitev alternativ zdravega prehranjevanja študentov in sprejem
ustreznih ukrepov, zagotavljanje ponudbe zdravju koristnih živil (v prodajnih
avtomatih izobraževalnih ustanov ter na organiziranih prireditvah za študente).
5.1.3 Prehrana na delovnem mestu
Zakon o varnosti in zdravju pri delu (Uradni list RS,
št. 43/11) določa, da mora delodajalec načrtovati in izvajati promocijo
zdravja na delovnem mestu ter zagotoviti potrebna sredstva in način spremljanja
izvajanja promocije. Programi promocije zdravja na delovnem mestu, ki med
drugim vključujejo tudi zdravo prehranjevanje in telesno dejavnost, so
namenjeni ohranjanju in krepitvi telesnega in duševnega zdravja ter dobrega
počutja zaposlenih. Pri tem gre za aktivno podporo delodajalcev pri izboljšanju
splošnega zdravja in dobrega počutja zaposlenih, kar je skupni interes
delodajalcev in zaposlenih. Smernice za promocijo zdravja na delovnem mestu
podajajo temeljna načela za načrtovanje promocije in pomenijo pomoč in podporo
pri izvajanju programov promocije zdravja na delovnem mestu, ki jih določa
navedeni zakon.
Z namenom izboljšanja kakovosti prehrane in okrepitve
ozaveščenosti zdravega prehranjevanja na delovnem mestu so bile pripravljene
Smernice zdravega prehranjevanja delavcev na delovnem mestu, ki predstavljajo
teoretično izhodišče za načrtovanje in pripravo uravnoteženih obrokov za
zaposlene. Smernice vključujejo usmeritve in merila za oblikovanje
uravnoteženega obroka za zaposlenega, ob hkratnem upoštevanju zahtevnosti
posameznikovega delovnega mesta. Kot praktični del smernic je bil pripravljen tudi
Praktikum jedilnikov zdravega prehranjevanja delavcev na delovnem mestu, ki je
namenjen odgovornim osebam v delovnih organizacijah in ponudnikom prehrane na
delovnem mestu, ki se pri svojem vsakdanjem delu srečujejo z načrtovanjem in
pripravo obrokov za zaposlene.
Specifični cilj
Izboljšati kakovost prehrane in okrepiti ozaveščenost o
zdravem prehranjevanju med zaposlenimi, s posebnim poudarkom na moških.
Nosilna ministrstva: MZ, MDDSZ, MGRT
UKREPI:
-       
uveljavitev Smernic zdravega prehranjevanja delavcev v delovnih organizacijah
v okviru programov promocije zdravja na delovnem mestu,
-       
podpora socialnim partnerjem za uveljavljanje promocije zdravega načina
prehranjevanja in gibanja na delovnem mestu ter izmenjavi dobrih praks, – spodbujanje
ponudbe zdravju koristnih obrokov oziroma jedi v gostinstvu, ponujenih kot
malica oziroma kosilo, s povečevanjem deleža kakovostnih lokalno in ekološko
pridelanih ekoloških živil,
-       
izobraževanje in usposabljanje osebja za pripravo hrane skladno s
Smernicami zdravega prehranjevanja delavcev v delovnih organizacijah.
5.1.4 Prehrana v bolnišnicah in socialno-varstvenih zavodih
Prehrana bolnikov mora biti prilagojena njihovim specifičnim
potrebam, hkrati pa tudi kakovostna in uravnotežena. Prehranjevanje bolnikov v
bolnišnici ne pomeni samo zadostitev osnovnih prehranskih potreb, ampak
predstavlja neločljiv del zdravljenja. Pri boleznih se spremeni presnova in te
spremembe se zaradi zdravljenja (terapije) še poglobijo, zato bolniki
potrebujejo presnovnim potrebam prilagojeno prehrano. Pri bolniku, ki je že
slabo prehranjen ali bolniku s tveganjem za pojav slabe prehranjenosti je
individualna prehranska obravnava integralni del zdravljenja (prehranska
terapija), kar je obravnavano v podpoglavju 5.8 o vlogi sistema zdravstvenega
varstva.
Bolnišnice in socialno varstveni zavodi so prav tako pomembni
porabniki hrane, zato je tudi v njih treba z javnim naročanjem povečati delež
lokalno pridelane hrane.
Specifični cilj
Izboljšati kakovost prehrane bolnikov in starejših odraslih v
bolnišnicah in socialno–varstvenih zavodih s poudarkom na lokalni trajnostni
oskrbi.
Nosilna ministrstva: MKGP, MF, MJU, MZ, MDDSZ
UKREP:
-       
vzpostavitev sistema javnega naročanja hrane, z upoštevanjem kratkih
verig, povečevanjem deleža kakovostnih lokalno in ekološko pridelanih živil in
načel zelenega javnega naročanja, prilagojenega bolnišnicam in
socialno-varstvenim zavodom v smislu poenostavitve in boljše učinkovitosti.
5.2 Izboljšanje ponudbe zdravju koristnih izbir v
povezavi s turistično ponudbo in deležniki v živilski dejavnosti
Zdrava prehrana, povezovanje z lokalnimi dobavitelji živil,
organizirane telesne dejavnosti, raznovrstna predavanja o zdravem načinu
življenja, preventivni programi idr. je vedno bolj prisotno v nekaterih oblikah
turistične ponudbe, kot je na primer zdraviliška in velnes dejavnost, v drugih
oblikah ponudbe, kot kažejo turistični trendi, pa je še veliko priložnosti za
izboljšave. Danes so na trgu in v gostinski ponudbi cenovno zelo dostopna
številna živila in obroki, ki so po sestavi in energijski gostoti prehransko
neugodni. Vsebujejo veliko maščob, transmaščob, soli in sladkorja ter s
pogostim uživanjem ne prispevajo k uravnoteženi prehrani. Zato je treba njihovo
sestavo prilagoditi potrebam sodobnega načina življenja na način, da
proizvajalci in gostinci preoblikujejo sestavo živil, jedi oziroma obroka (npr.
zmanjšajo vsebnost enostavnih sladkorjev, soli, nasičenih maščob), potrošnike
pa seznanjajo z vsebnostjo hranil z ustreznim označevanjem. Republika Slovenija
od leta 2010 že izvaja program preoblikovanja živil z manj soli (Hlastan Ribič
in drugi, 2010), ki ga je treba nadaljevati, v prihodnjem obdobju pa je treba
pri preoblikovanju živil na podlagi izkušenj s soljo oblikovati še celostne
ukrepe za zniževanje sladkorja in nasičenih maščob.
Poleg same sestave živil, jedi oziroma celotnega obroka je
potrebno vplivati tudi na odnos prebivalcev do velikosti porcij oziroma
pakiranj. Iz raziskave »Prehrambene navade odraslih prebivalcev Slovenije«
(Gabrijelčič Blenkuš in drugi, 2009) je razvidno, da je eden od dejavnikov za
nezdravo prehranjevanje navada, da odrasli pojedo celo porcijo, ki jim je
ponujena. Prav zato je pomembno, da so ponujene porcije (ali pakiranje)
prilagojene dnevni energijski potrebi ciljnega potrošnika in priporočilom. Pri
preoblikovanju velikosti porcij oziroma pakiranja kot tudi prehranske sestave
živil širše potrošnje je pomembno partnersko sodelovanje z nacionalno
živilskopredelovalno industrijo, gostinstvom in turizmom, da bodo pri izdelavi
živilskih izdelkov in ponudbi jedi oziroma obrokov sočasno sledili ekonomski in
zdravstveni koristi. Z nacionalnim programom 2015–2025 želimo vplivati na
ozaveščenost potrošnika in mu olajšati izbiro prehransko ustreznejših jedi
oziroma obrokov, hkrati pa tudi povečati zainteresiranost ponudnikov za
tovrstno ponudbo.
Za lažjo izbiro zdrave ponudbe v gostinstvu in turizmu so
oblikovana merila za jedi oziroma obroke, ki bi lahko služila uveljavitvi certifikata
za prepoznavnost zdrave ponudbe. Merila se nanašajo na energijsko gostoto,
vključenost zelenjave in sadja ter posameznih hranil, kot so količina soli,
kakovost in količina maščob ter sladkorjev v obroku. Gostinske ponudnike bo
treba spodbuditi, da ponudbo obogatijo z zdravju koristnimi obroki, skladno z
že oblikovanimi merili, kar bo okrepilo njihovo razpoznavnost pri potrošniku.
Precej priložnosti pa ponujatudi povezava med ekološkim kmetijstvom, ekološko
hrano in turizmom.
5.2.1 Zagotavljanje pogojev za zdrave prehranske izbire in
telesno dejavnost v različnih okoljih ter povezava s turistično ponudbo 
Specifična cilja
Povečati in izboljšati ponudbo zdravju koristnih obrokov in
jedi pri ponudnikih v gostinstvu in turizmu.
Povečati ponudbo telesne dejavnosti v okviru turistične
ponudbe.
Nosilna ministrstva: MGRT, MZ, MIZŠ
UKREPI:
-       
spodbujanje ponudbe zdravju koristnih obrokov oziroma jedi v gostinstvu
in turizmu (zdraviliški dejavnosti, lokalno in ekološko pridelana živila),
-       
promocija in uveljavitev sistema za oblikovanje zdrave ponudbe v
gostinstvu in turizmu,
-       
prilagajanje porcij pri ponudnikih v gostinstvu in turizmu, spodbujanje
povezovanja lokalnih športnih društev s turistično-informacijskimi centri,
zdravilišči ipd.
5.2.2 Zagotavljanje ponudbe zdravju koristnih živilskih
izdelkov v sodelovanju z deležniki v živilski dejavnosti
Specifični cilj
Povečati ponudbo prehransko ustreznejših in tudi
preoblikovanih živilskih izdelkov.
Nosilna ministrstva: MKGP, MGRT, MZ
UKREPI:
-       
spreminjanje sestave živilskih izdelkov (preoblikovanje) z zniževanjem
vsebnosti sladkorja, sladil, transmaščob, nasičenih maščob ter soli ob
zagotavljanju zadostne preskrbljenosti z jodom in s povečevanjem deleža
sestavin ekološkega izvora,
-       
prilagajanje velikosti pakiranja živilskih izdelkov,
-       
proučitev zakonodajnih ukrepov za spremembo vsebnosti hranil v živilih
(npr. transmaščobe).
5.3 Zagotavljanje dostopnosti do zdravju koristnih
prehranskih izbir za socialno ogrožene in ranljive skupine prebivalstva
Omejene finančne zmožnosti zmanjšujejo dosegljivost sadja in
zelenjave ter drugih zdravju koristnih in priporočenih skupin živil, zato je
naloga države olajšati njihovo dostopnost in dosegljivost (SZO, 2004). Še
posebej v času ekonomske krize je treba ohraniti dobre sistemske ukrepe, ki
tudi socialno ogroženim in ranljivim prebivalcem omogočajo ohranjati svoje
zdravje, to pa poleg boljše kakovosti življenja posameznika pomeni tudi
zmanjševanje stroškov zdravljenja. Stopnja tveganja revščine in socialne
izključenosti je od leta 2009 do leta 2013 zrasla za 3,3 %. Tudi z lokalno
oskrbo lahko pomembno vplivamo na socialno-ekonomski položaj prebivalcev, s
čimer posredno znižujemo breme bolezni tako za posameznika kot za celotno
družbo. Povezovanje in krepitev sodelovanja ključnih deležnikov na lokalni,
nacionalni in mednarodni ravni ter zagotavljanje sodelovanja z nevladnimi
organizacijami, vključno s socialnim podjetništvom, so ključni mehanizmi za
doseganje rezultatov pri izboljševanju zdravja prebivalcev Republike Slovenije.
Specifična cilja
Povečati dostopnost do zdravih izbir.
Ohraniti obstoječe sisteme subvencionirane prehrane.
Nosilna ministrstva: MDDSZ, MKGP, MIZŠ, MZ, MGRT, MF, MOP
UKREPI:
-       
spodbujanje mehanizmov za povečanje dostopnosti zelenjave in sadja ter
drugih zdravih prehranskih izbir za socialno ogrožene in ranljive skupine
prebivalcev (socialno podjetništvo, zadružništvo, skupnostni oziroma urbani
vrtovi, zagotavljanje pogojev za pridelavo hrane v urbanih okoljih ipd.),
-       
zmanjševanje količine zavržene hrane,
-       
spodbujanje kratkih dobavnih verig od pridelovalca do končnega
potrošnika (lokalne tržnice, alternativne poti prodaje, ki skrajšujejo
distribucijsko verigo s povečevanjem deleža kakovostne ekološko pridelane hrane
(npr. partnersko kmetovanje)),
-       
spodbujanje kratkih dobavnih verig v sistemu javnega naročanja hrane in
živil v javnih zavodih, s poudarkom na kakovostnih živilih ekološkega izvora,
-       
podpora socialno ogroženim in ranljivim skupinam za večjo finančno,
zdravstveno in okoljsko pismenost v povezavi z nakupom in pripravo jedi,
-       
proučitev dodatnih ukrepov za spodbujanje uživanja priporočenih skupin
živil in zmanjševanje uživanja odsvetovanih živil.
5.4 Zagotavljanje varne in zdravju koristne hrane s
poudarkom na lokalni trajnostni oskrbi in samooskrbi
5.4.1 Ponudba in povpraševanje po zdravju koristni, lokalni
trajnostno pridelani in predelani hrani
Glede na razsežnosti globalne trgovine je pri razvoju in
ohranjanju kmetijstva ter pri zagotavljanju trajnostne oskrbe s hrano posebej
poudarjen pomen lokalno pridelane hrane. V pričakovanju večjih težav z oskrbo s
hrano v svetovnem merilu in tudi zaradi spoznanj o negativnih okoljskih učinkih
daljšega transporta hrane postaja lokalna in regionalna samooskrba s hrano
ponovno pomemben del celotne ponudbe hrane.
Republika Slovenija z domačo pridelavo še ne pokriva svojih
potreb po kmetijskih in živilskih izdelkih, zato je v tem času zagotavljanje
prehranske varnosti pomembno strateško in politično vprašanje. Samooskrba z
osnovnimi kmetijskimi pridelki v Republiki Sloveniji je precej različna: nizka
za rastlinske pridelke in višja za živinorejske. Samooskrba z rastlinskimi
pridelki med leti niha tudi zaradi vpliva vremena na letino. V povprečju
zadnjih petih let je bila samooskrba z zelenjavo manj kot 40-odstotna, z žitom
manj kot 60-odstotna, s krompirjem pa okoli 70-odstotna. Lokalna oskrba z
živili mora predstavljati pomembnejši delež na slovenskem trgu. Lokalno
pridelana živila so sezonsko dostopnejša in imajo prednost v kakovosti, saj
imata zelenjava in sadje več vitaminov ter posledično višjo hranilno vrednost,
hkrati pa to zagotavlja preživetje slovenskemu kmetu in delavcu v živilskopredelovalni
industriji. Zaradi krajšega transporta je lokalna oskrba s hrano pomembna tudi
iz vidika vpliva na okolje (zmanjšanje emisij) in manjše porabe energijskih
virov, vpliva pa tudi na urejenost in obdelanost podeželja. Končni neposredni
cilj lokalne trajnostne oskrbe je povečati ponudbo, kakovost ter pestrost,
zmanjšati obremenitev okolja in prispevati k razvoju podeželja ter zagotoviti
delovna mesta, posredno pa pozitivno vplivati na zdravje in socialno-ekonomski
položaj prebivalstva. Iz tega zornega kota je treba spodbujati tudi trajnostno
prehrano kot način prehranjevanja z majhnim vplivom na okolje, ki pomeni
vključevanje čim več ekološke hrane, predvsem sezonskih živil, čimmanj
predelanih in predpripravljenih živil in prispeva k varnosti preskrbe s hrano
ter k boljšemu zdravju sedanjih in prihodnjih generacij. Z ustrezno
vzpostavitvijo sistema lokalne trajnostne oskrbe lahko izboljšamo prehranske
navade prebivalcev Republike Slovenije v smeri porabe kakovostnejših in za
zdravje boljših živil.
Specifični cilj
S trajnostno pridelanimi živili povečati lokalno oskrbo
gospodinjstev, javnih zavodov in drugih proračunskih uporabnikov, ki
zagotavljajo prehrano skladno s smernicami.
Nosilna ministrstva: MKGP, MIZŠ, MZ, MDDSZ, MORS, MOP
UKREPI:
-       
povečanje obsega pridelave (kjer je samooskrba nizka), konkurenčnosti
pridelave s poudarkom na povečanju produktivnosti ter učinkovitosti in
trajnostni rabi virov,
-       
zagotavljanje pogojev in povečevanje spodbud za ekološko pridelavo in
druge sheme kakovosti,
-       
povezovanje kmetijskih gospodarstev v oblike proizvodnega in tržnega
organiziranja,
-       
spodbujanje partnerstva in sodelovanja med deležniki v verigi oskrbe z
lokalno hrano in živili,
-       
povečanje tržnega deleža lokalne hrane in živil,
-       
spodbujanje kratkih dobavnih verig in lokalnih trgov,
-       
promocija kmetijskih in živilskih proizvodov (skupna splošna promocija,
promocija shem kakovosti ipd.),
-       
vzpostavitev sistema naročanja hrane in živil v javnih zavodih s
poudarkom na lokalni trajnostni oskrbi,
-       
izobraževanje vodstev in strokovnih delavcev v javnih zavodih o pomenu
lokalne trajnostne oskrbe in o normativnih rešitvah za uveljavljanje načela
kratkih verig v sistemu javnega naročanja hrane in živil,
-       
izobraževanje ponudnikov lokalne hrane in živil o normativnih rešitvah
za uveljavljanje načela kratkih verig v sistemu javnega naročanja živil,
-       
promocija lokalne in ekološko pridelane hrane v zavarovanih območjih
narave.
5.4.2 Varna hrana
Doseganje visoke ravni varstva človekovega življenja in
zdravja je eden od temeljnih ciljev živilske zakonodaje. Pravila in postopki,
ki temeljijo na analizi tveganja, so ključna podlaga za zagotavljanje varne
hrane. Izzivi današnjega časa so dolge, kompleksnejše in globalne živilske
verige. Izbruhi nalezljivih bolezni, povezanih s hrano, so pogosti – 32 %
prijav vseh nalezljivih bolezni leta 2011 v Republiki Sloveniji so
predstavljale črevesne nalezljive bolezni, ki jih lahko povezujemo s hrano.
Bolezni, ki se neposredno ali posredno prenašajo z živali na človeka (zoonoza),
predstavljajo poseben vidik javnega zdravja. Med vzroki okužb s hrano sta
najpogostejši kampilobakterioza in salmoneloza. Naraščajo listerioze in okužbe
z verotoksično E. coli (EFSA in ECDC, 2015). Vedno bolj pomemben vzrok izbruhov
bolezni, ki se prenašajo s hrano, predstavljajo virusi. Leta 2013 so bili
odgovorni za 18 % vseh izbruhov v evropskem prostoru (EFSA, 2015). Grožnjo
zdravju ljudi v zadnjem času predstavlja odpornost bakterij proti antibiotikom,
ki jo lahko povzroča nepreudarna uporaba antibiotikov pri ljudeh in živalih.
Naraščajoče število kemikalij v okolju in materialih, namenjenih za stik z
živili, novi tehnološki postopki priprave živil in nove živilske sestavine ter
povečana pojavnost alergij, ki jih lahko sprožijo sestavine živil, so področja,
ki jim bomo morali v prihodnje posvetiti še več pozornosti. Programi za
zagotavljanje varnosti hrane morajo biti celostni in osnovani na principu
analize tveganja z upoštevanjem okoljskih vidikov. Cilj za prihodnost je
zagotoviti varna živila vsem skupinam potrošnikov. Varnost živil zato ne sme
postati določilni dejavnik neenakosti pri zdravju ljudi.
Učinkovit sistem nadzora nad varnostjo živil je mogoče
zagotoviti le s stalnim izvajanjem ukrepov za spremljanje in preprečevanje izbruhov
nalezljivih bolezni, povezanih s hrano, še posebej zaradi občutljivejših
populacijskih skupin (starejši, otroci), pri katerih so izbruhi bolezni
pogostejši in z več zapleti.
Specifična cilja
Celovito zagotavljati varnost hrane.
Zmanjšati pojavnost okužb, zastrupitev in bolezni,
povzročenih s hrano.
Nosilni ministrstvi: MKGP, MZ
UKREPI:
-       
stalno izvajanje uradnega nadzora živil, ki mora biti pregleden,
učinkovit in dinamičen ter temeljiti na analizi tveganja,
-       
sprotno nadgrajevanje obstoječih programov spremljanja na področju
varnosti živil, vzpostavljanje medsebojnih povezav (mreženje), usklajeno
načrtovanje in poročanje ter uporaba podatkovnih zbirk za oceno vnosa oziroma
izpostavljenosti dejavnikom tveganja,
-       
izvajanje »Akcijskega načrta Komisije 2011 za obvladovanje naraščajoče
grožnje kot posledice protimikrobne odpornosti«,
-       
izvajanje »Protokola komuniciranja in obveščanja o tveganjih v Republiki
Sloveniji na področju zagotavljanja varne hrane in krme«,
-       
vzpostavitev nacionalne podatkovne zbirke, ki jo uporabljajo pristojne
ustanove v postopku ocene tveganja na področju varnosti živil za hiter dostop
do podatkov in informacij, ki izhajajo iz programov spremljanja (monitoring),
-       
redno seznanjanje strokovne in splošne javnosti o rezultatih spremljanja
in uradnega nadzora živil,
-       
obveščenost, izobraženost in usposobljenost vseh deležnikov živilske
dejavnosti za zagotavljanje varne in kakovostne hrane.
5.5 Označevanje, predstavljanje in trženje živil
Okolje, ki spodbuja pogosto uživanje večjih količin
energijsko goste hrane in ne spodbuja zadostne telesne dejavnosti, je eden
glavnih vzrokov naraščajočega trenda debelosti predvsem pri otrocih. Potrošnik
še vedno velja za najšibkejšega udeleženca na trgu, saj mu velikokrat
primanjkuje tako znanja kot tudi lahko dostopnih in verodostojnih informacij.
Preverjanje sestave živila, ki ga potrošnik kupuje, vedno in
pogosto zanima nekaj manj kot dve petini odraslih prebivalcev Republike
Slovenije. Če jim prištejemo še tiste, ki sestavo živila preverijo vsaj
občasno, ta delež naraste na polovico. Konzervansi in drugi dodatki hrani
(aditivi) bolj zanimajo starejše skupine, količina soli najstarejšo, energijska
vrednost najmlajšo skupino. Višje izobraženi poročajo o pogostejšem iskanju
informacij o količini sladkorja, nižje izobraženi pa o količini vitaminov in
mineralov. Količino sladkorja in aditive najpogosteje preverja urbano
prebivalstvo (Gabrijelčič Blenkuš in drugi, 2009). Potrošniku je smiselno z
ustreznim načinom označevanja živil pomagati prepoznati tista živila, s
katerimi bo lahko preprosto načrtoval zdravo prehrano.
Raziskave kažejo, da na splošno pri trženju otrokom
prevladuje hrana, in sicer predvsem sladkane pijače, žita za zajtrk, ki jim je
dodanih veliko enostavnih sladkorjev, slaščice, prigrizki in restavracije s
hitro prehrano. Raziskave kažejo, da je okolje, ki spodbuja pogosto uživanje
večjih količin energijsko goste hrane, poleg nezadostne telesne dejavnosti, pri
otrocih eden glavnih vzrokov za naraščajočo debelost. Intenzivno trženje
energijsko gostih in hranilno revnih živil negativno vpliva na prehranske
izbire.
Promocijske dejavnosti se od klasičnih medijev, kot sta
televizija in časopis, usmerjajo na družbene medije in mobilno telefonijo. Z
ureditvijo trženja hrane in pijač otrokom bi ugodno vplivali na spreminjanje
okolja, ki zdaj spodbuja pogosto uživanje večjih količin zdravju nekoristnih
živil in pijač, ter na opisane skrb vzbujajoče trende naraščanja debelosti.
Za zdravo prehranjevanje morajo biti izpolnjeni pogoji, kot
so razpoložljivost kakovostne hrane, dobra ponudba pridelkov in živil, ki
omogočajo zdravo prehranjevanje, znanje posameznika, ki omogoča najprimernejšo
izbiro, ter cenovna dostopnost. Trženje hrane ima pri odločitvi o izbiri
oziroma nakupu zelo pomembno vlogo (Šinkovec in Gabrijelčič Blenkuš, 2010). Še
zlasti je treba pred agresivnim trženjem živil, ki ne podpirajo zdravega
prehranjevanja, zaščititi otroke in mladostnike.
Poleg ukrepov osveščanja, izobraževanja in informiranja
potrošnika, ki mu omogočijo lažjo izbiro zdravju koristnih živil, so tudi drugi
ukrepi (npr. zakonodajni in fiskalni), ki vplivajo na lažjo izbiro tovrstnih
živil (OECD, 2010). Te je smiselno proučiti v primeru nadaljevanja naraščanja
debelosti in drugih neugodnih trendov kljub izvajanju vseh potrebnih ukrepov
nacionalnega programa 2015–2025.
V okviru zagotavljanja varne hrane je vse več primerov
potvorb, zavajanja potrošnika in nepoštenih praks nosilcev živilske dejavnosti,
kar predstavlja poseben izziv upravljavcem tveganj.
Specifični cilji
Potrošnikom omogočiti lažjo izbiro zdravju koristnih živil.
Omejiti trženje zdravju nekoristnih živil otrokom (energijsko
goste ter hranilno revne hrane in sladkih pijač).
Zmanjšati potvorbe živil in zavajanje potrošnikov.
Nosilna ministrstva: MZ, MKGP, MK, MIZŠ, MGRT, MF
UKREPI:
-       
proučitev pristopov za lažje in boljše razumevanje prehranskih
informacij ter informacij o označevanju živil na splošno ter za ciljne
populacijske skupine, vključno s proučitvijo vzpostavitve nacionalne sheme
označevanja za lažjo prepoznavo in izbiro zdravju koristnih živil,
-       
podpora potrošniškim organizacijam za izvajanje dejavnosti osveščanja in
izobraževanja o prehrani (podpora primerjalnega potrošniškega testiranja za
krepitev zaupanja potrošnikov v prehransko verigo),
-       
priprava smernic za omejevanje trženja nezdravih izbir otrokom,
-       
vzpostavitev sistema za prepoznavanje tistih dejavnikov, okoliščin in
informacij, ki lahko potrošnika zavajajo glede sestave, kakovosti, porekla
oziroma izvora in posebnih lastnosti,
-       
ukrepi za zmanjševanje uživanja zdravju nekoristnih živil (po sestavi in
energijski gostoti prehransko neugodna živila) v skladu s predlogi OECD.
5.6 Telesna dejavnost za zdravje v različnih
življenjskih obdobjih
Za ohranjanje in krepitev zdravja je zelo pomembno razmerje
med energijskim vnosom in energijsko porabo, skratka razmerje med prehranjevanjem
in telesno dejavnostjo. Zdrava prehrana in redna telesna dejavnost vplivata na
zdravje vsaka zase in hkrati sinergijsko. Čeprav se učinki obeh dopolnjujejo,
kar je zelo očitno pri zmanjševanju čezmerne telesne mase in debelosti, pa
telesna dejavnost pozitivno učinkuje na zdravje tudi neodvisno od prehrane. Pri
tem je ključno, da smo telesno dejavni v vseh življenjskih obdobjih, saj tako
ohranjamo telesno, duševno in socialno krepkost od otroštva do pozne starosti.
S prehodom posameznika iz okolja, ki ga zagotavlja obvezno
šolanje, ima ta na voljo vedno manj zanj brezplačnih oziroma cenovno dostopnih
programov telesne vadbe, kot jih je na primer deležna šolajoča mladina v okviru
vzgojno-izobraževalnega sistema in sodelovanja z obšolskim prostorom.
Prebivalcem je pomembno zagotoviti cenovno dostopne programe gibanja za zdravje
tudi po zaključku šolanja, in sicer take, ki so primerni ciljnim skupinam.
Tukaj velja še posebej poudariti demografske napovedi za
Republiko Slovenijo in neizogibne družbene spremembe, ki jim mora slediti tudi
ta nacionalni program. Za družbo lahko predstavlja ustrezna telesna dejavnost
starejših pomembno sredstvo za zmanjševanje izdatkov za zdravstveno blagajno,
saj učinki kakovostne telesne vadbe zmanjšujejo obolevnost (Do Lee in drugi,
2003, Warburton in drugi, 2006). Za posameznika pa redna telesna dejavnost
pomeni podporo kakovostnemu in samostojnemu staranju, ohranjanju telesnega,
duševnega, čustvenega in socialnega zdravja, socialnemu vključevanju,
zmanjšanju stroškov zdravljenja in ohranjanju ustvarjalne življenjske energije.
Telesna dejavnost starejših lahko predstavlja nadaljevanje
rekreacije iz odrasle dobe s prilagoditvami glede na zmožnosti posameznika, ki
izhajajo iz procesov staranja, za telesno manj dejavne ali nedejavne pa
predstavlja telesno vadbo, katere cilj je izboljšati, vzdrževati ali upočasniti
nazadovanje posameznih gibalnih in funkcionalnih sposobnosti (vključujoč nadzor
telesne mase) oziroma delovanja posameznih organskih sistemov, ki so odgovorni
za izražanje gibalnih sposobnosti. Izsledki namreč kažejo, da je mogoče
pričakovati pozitivne spremembe zaradi redne telesne vadbe tudi pri ljudeh, ki
so začeli vaditi šele v starosti (Chodzko-Zajko in drugi, 2009, Peterson in
drugi, 2010).
5.6.1 Telesna dejavnost v vzgojno-izobraževalnem sistemu
Šolska predmeta šport oziroma športna vzgoja predstavljata
edino redno telesno dejavnost za celotno populacijo otrok (od 6. do 15. leta)
ter za velik delež mladine (nekaj več kot 95 % mladih med 15. in 17. letom oziroma
okrog 80 % mladih med 17. in 19. letom), zato sta njuna obseg in kakovost
izjemnega pomena za zdrav razvoj in oblikovanje zdravega življenjskega sloga
otrok in mladine (Hardman, 2008) ter uresničevanja ciljev Resolucije o
nacionalnem programu športa v Republiki Sloveniji za obdobje 2015–2025.
Trenutno imajo učenci in dijaki obvezen predmet šport oziroma športna vzgoja v
različnem obsegu tedenskih ur (ena do tri ure po 45 minut). V vrtcih obseg
kurikularnih gibalnih dejavnosti znotraj področja, imenovanega gibanje, ni
natančno opredeljen.
Na prvih dveh stopnjah bolonjskega študija so predmeti z
različnimi poimenovanji, ki vključujejo športno vsebino, vključeni le v
nekatere študijske programe kot izbirni predmeti, njihov obseg pa običajno ne
presega ene ure tedensko.
Financiranje šolske športne vzgoje sodi v področje vzgoje in
izobraževanja, ki ga pokriva ministrstvo, pristojno za izobraževanje. Smiselno
je, da se zaradi velikih sprememb v življenjskih slogih (Jurak in Kovač, 2009)
vsem, vključenim v programe vzgoje in izobraževanja od vrtca do konca šolanja,
skladno z Resolucijo Evropskega parlamenta o vlogi športa v izobraževanju
(2007) zagotovi najmanj 180 minut kakovostne šolske športne vzgoje tedensko. Po
mnenju strokovnjakov je to najmanjši obseg, ki še lahko ob kakovostnem
poučevanju in ustrezni velikosti vadbenih skupin omogoči, da nevtraliziramo
negativne posledice sodobnega načina življenja. Smernice SZO narekujejo za
mladostnike najmanj 60 minut zmerne do intenzivne telesne dejavnosti dnevno vse
dni v tednu (SZO, 2010). Ta obseg je mogoče doseči z ustreznim obsegom
kakovostne športne vadbe v šoli in zunaj nje. Pri tem je treba posvetiti
pozornost tudi najbolj tveganim skupinam otrok in mladostnikom, ki se jim obseg
tovrstne kakovostne telesne dejavnosti še zmanjšuje zaradi opravičevanja od
pouka športne vzgoje (Jurak in Kovač, Strel in Starc, 2005a, b).
Specifični cilj
Zagotavljanje ustrezne količine redne športne vzgoje za vse
otroke in mladino ter izboljšanje njene kakovosti.
Na tem področju se nacionalni program 2015–2025 prepleta s
strategijo na področju vzgoje in izobraževanja ter Resolucije o nacionalnem
programu športa v Republiki Slovenije za obdobje 2014–2023. Strateški cilj
uresničuje večinoma ministrstvo, pristojno za izobraževanje, nacionalni program
2015–2025 pa podpira njegovo udejanjanje s spodaj navedenimi ukrepi.
Nosilni ministrstvi: MIZŠ, MZ
UKREPI:
-       
na ravni šole vzpostavitev tesnejšega in kakovostnejšega
interdisciplinarnega sodelovanja zdravstvene službe (pediatrov, šolskih zdravnikov,
fizioterapevtov in drugih zdravstvenih delavcev) s šolami v primeru potrebe po
prilagajanju ali omejitvi telesne dejavnosti kratkotrajnim ali dolgotrajnejšim
posebnostim ali zdravstvenim omejitvam posameznika namesto opravičevanja od
vseh oblik telesne dejavnosti,
-       
spodbujanje telesne dejavnosti v vrtcih in šolah (minuta za gibanje,
rekreativni odmor),
-       
proučitev možnosti za ponovno uvedbo t.i ur korektivne vadbe oziroma
dopolnilnega pouka za tiste učence, ki za zdrav razvoj potrebujejo še dodatne
oblike telesne dejavnosti,
-       
osveščanje otrok in staršev o primerni prehrani med telesno dejavnostjo
ter posebna skrb za otroke, ki so športniki.
5.6.2. Spodbujanje telesne dejavnosti v različnih
življenjskih obdobjih
Za ohranjanje zdravja zadošča vsakodnevna zmerna telesna
dejavnost, ki pomembno zmanjšuje ogroženost za nastanek in napredovanje
kroničnih bolezni. Gibanje večinoma še zmeraj povezujemo zgolj s športom ali
prostim časom in ga ne vidimo kot način življenja ali kot dejavnost, ki bi jo
lahko opravili ob izvajanju vsakodnevnih obveznosti. Vsakdanjik v povprečju
obsega vse manj fizičnega napora in pomeni posledično slabšo telesno
pripravljenost in zdravje posameznika, ki potrebuje jasna in enotna priporočila
o količini in intenzivnosti telesne dejavnosti.
Tudi na tem področju se nacionalni program 2015–2025 prepleta
z Resolucijo o nacionalnem programu športa v Republiki Sloveniji za obdobje
2014–2023 in nastajajočo nacionalno strategijo Aktivno in zdravo staranje v
Republiki Sloveniji, ključna dodana vrednost tega nacionalnega programa pa je
svetovanje ljudem za vključevanje v ustrezne gibalne programe za zdravje in
sodelovanje z interdisciplinarnimi zdravstveno-vzgojnimi centri v zdravstvenih
domovih.
Specifični cilj
Spodbujanje telesne dejavnosti v ciljnih skupinah populacije.
Nosilna ministrstva: MIZŠ, MZ, MDDSZ, MJU
UKREPA:
-       
sprejem in uveljavitev medsektorsko usklajenih nacionalnih smernic za
telesno dejavnost za zdravje za različne ciljne populacije,
-       
sprejem in uveljavitev medsektorsko usklajenih nacionalnih smernic za
preprečevanje sedečega življenjskega sloga (vedenja) za različne ciljne
populacije.
5.6.2.1 Telesna dejavnost otrok, mladostnikov in študentov
Otroci in mladostniki predstavljajo eno ključnih ciljnih
skupin, saj se v tem obdobju pogosto dokončno oblikujejo gibalne navade.
Otroci, ki imajo od doma naučene ustrezne navade, bodo tudi v šolskem obdobju
ob naraščajočih obveznostih in čedalje večjem pomanjkanju prostega časa lažje
ohranjali zdrave gibalne navade, seveda ob ustrezni podpori predvsem domačega
in šolskega okolja. Pri otrocih in mladostnikih, ki v svojem domačem okolju
nimajo ustrezne podpore za razvoj gibalnih navad, šolsko okolje s prostočasnimi
dejavnostmi predstavlja zelo pomemben dejavnik njihovega razvoja, saj šolo
obiskujejo vsi otroci in v njej deluje najkompetentnejši kader za izvajanje
telesne dejavnosti za zdravje, ki tudi dobro pozna otroke, programe pa je
najlažje izpeljati z vidika organizacije. Zato šola predstavlja najboljše
okolje za izvedbo intervencijskih programov za izboljšanje gibalne zmožnosti
ter telesne pripravljenosti otrok in mladine (Brown in Summerbell, 2009, De
Meester in drugi, 2009, Salmon in drugi, 2007, Shaya in drugi, 2008).
V Republiki Sloveniji smo pred štirimi leti v osnovne šole
uspešno uvedli program Zdrav življenjski slog, ki je v šolski prostor pripeljal
dodatni brezplačni uri tedensko kakovostno vodene gibalne dejavnosti. Izkazal
se je kot učinkovit pristop za izboljšanje gibalne učinkovitosti in telesne
pripravljenosti otrok (Starc, 2014), zato ga je smiselno vpeljati tudi za
mladostnike.
Resolucija o Nacionalnem programu visokega šolstva 2011–2020
(Uradni list RS, št. 41/11) predvideva, da bodo vse visokošolske institucije
študentom in osebju nudile ustrezne podporne centre tudi za športne dejavnosti
in bodo izvajale strokovno izvedene športne aktivnosti. Ministrstvo, pristojno
za izobraževanje, skladno z Uredbo o javnem financiranju visokošolskih zavodov
in drugih zavodov (Uradni list RS, št. 7/11, 64/12 in 12/13) letno dodeljuje
sredstva za interesne dejavnosti visokošolskim študentom, ki jih visokošolski
in drugi zavodi med drugim lahko namenijo tudi za športne aktivnosti, ki so
določene v letnem programu za posamezno koledarsko leto študentskega sveta
visokošolske institucije.
Iz letnih poročil visokošolskih institucij tako izhaja, da ta
sredstva namenjajo tudi za športne aktivnosti, promocijo športa in organizacijo
raznih športnih iger, kot tudi zdravem načinu življenja.
Specifična cilja
Zagotoviti vsaj eno uro kakovostno vodene vadbe dnevno za vse
starostne skupine otrok in mladine.
Izboljšanje gibalne zmožnosti in telesne pripravljenosti
otrok in mladine.
Nosilna ministrstva: MIZŠ, MZ, MDDSZ, MJU
UKREPI:
-       
podpora izvajanju programoma Zdrav življenjski slog v osnovnih šolah,
Mladi za mlade v srednjih poklicnih in strokovnih šolah ter drugim podobnim
programom za povečanje gibalne zmogljivosti in obvladovanje debelosti pri
otrocih in mladostnikih,
-       
podpora ponovni uvedbi obvezne ure športne vzgoje v prvih letnikih
visokošolskih študijskih programov,
-       
boljše povezovanje med pristojnimi službami (zdravstvo, šolstvo,
sociala) in športnimi organizacijami, društvi in lokalno skupnostjo pri
spodbujanju telesne dejavnosti otrok zlasti iz socialno ogroženih družin,
-       
izvajanje obštudijskih športnih dejavnosti.
5.6.2.2 Telesna dejavnost odraslih
Čeprav so trendi glede telesne dejavnosti pri odraslih
ugodni, pa je delež telesno dejavnih, upoštevajoč rekreacijo oziroma zmernejšo
in intenzivnejšo telesno dejavnost, še vedno premajhen. Cilj, za katerega bi si
morali prizadevati, je, da bi bili telesno dejavni vsaj 30 minut dnevno. Redna
in zadostna telesna dejavnost ni le dokazano koristna za fizično in duševno
zdravje, ampak prispeva tudi k večji kakovosti življenja in socializaciji ter
socialni koheziji. Še posebej je pomembno, da se za telesno dejavnost in
dejaven življenjski slog odločajo družine.
Tudi delovno mesto je primerno za spodbujanje telesne
dejavnosti, saj je treba vzpostaviti kulturo telesne dejavnosti za krepitev zdravja
med delom in zunaj delovnega časa ter razširiti programe telesne dejavnosti za
krepitev zdravja v delovna okolja. Kot spodbudni element v delovnih
organizacijah lahko služi tudi podporna skupina za izvajanje programa promocije
zdravja, ki sodeluje z delodajalcem. Pomemben je namreč pozitiven odnos tako
delodajalcev kot zaposlenih in njihovo zadostno poznavanje koristi zdravega
življenjskega sloga in telesne dejavnosti tudi na delovnem mestu; treba je
spodbujati zmanjševanje časa neprekinjenega sedenja, saj raziskave kažejo, da
je neprekinjen čas sedenja povezan z razvojem KNB.
Specifični cilj
Povečati delež telesno dejavnih odraslih.
Nosilna ministrstva: MIZŠ, MZ, MDDSZ, MJU
UKREPI:
-       
osveščanje prebivalcev o koristih redne telesne dejavnosti za krepitev
zdravja in osveščanje o nevarnosti sedečega življenjskega sloga; osveščanje
telesno dejavnih odraslih o primerni prehrani pri telesni dejavnosti,
-       
organizacija in izpeljava za uporabnika brezplačnih celoletnih programov
kakovostno vodene rekreativne vadbe z različno vsebino na javno dostopnih
površinah, s čimer se pričakuje pomemben zdravstveni učinek na vadeče (npr.
občinske trim šole),
-       
podpora socialnim partnerjem za uveljavljanje priporočil o telesni
dejavnosti in zmanjševanju neprekinjenega sedenja v okviru programov promocije
zdravja na delovnem mestu in izmenjavi dobrih praks (podpora izvajanju minutam
za zdravje v delovnih okoljih, podpora vadbe na delovnem mestu),
-       
boljša povezanost dejavnosti v zdravstvenem sistemu s programi športnih
organizacij in društev ter lokalne skupnosti pri spodbujanju telesne dejavnosti
med aktivno populacijo.
5.6.2.3 Telesna dejavnost starejših odraslih
Delež telesno dejavnih po 65. letu starosti pomembno upade,
pri tem je dobra polovica telesno nedejavnih med tistimi z najnižjo izobrazbo,
medtem ko je v skupini najvišje izobraženih takih slaba petina. Ker so koristi
telesne dejavnosti za ohranjanje zdravja in ohranjanja funkcijske zmožnosti
starejših še posebej velike, si je treba prizadevati za povečanje deleža
telesno dejavnih, ki živijo doma, in tistih, ki so vključeni v
socialno-varstvene zavode.
Specifična cilja
Povečati delež telesno dejavnih starejših.
Spodbuditi medgeneracijsko sodelovanje s telesno dejavnostjo.
Nosilna ministrstva: MIZŠ, MDDSZ, MZ, MJU
UKREPI:
-       
kakovostno vodena gibalna vadba za starejše v različnih okoljih (npr. v
socialno-varstvenih zavodih, zdravstvenih domovih, društvih upokojencev,
športnih društvih) s povezovanjem upokojenskih, zdravstvenih in športnih
organizacij,
-       
kakovostno vodena in za uporabnika brezplačna skupinska gibalna vadba
starejših na javno dostopnih površinah,
-       
ciljano izvajanje programov za ravnotežje in koordinacijo zaradi
preprečevanja padcev in posledičnih poškodb,
-       
zagotavljanje dostopnosti do telesne dejavnosti vsem, s poudarkom na
socialno ogroženih in funkcijsko manjzmožnih oziroma funkcijsko nezmožnih
starejših,
-       
zaznavanje oseb s primanjkljajem v telesni pripravljenosti in svetovanje
za vključevanje v kakovostne gibalne programe z interdisciplinarnimi
svetovalnicami za telesni in gibalni razvoj v zdravstvenih domovih (sodelovanje
zdravnika, kineziologa, fizioterapevta, medicinske sestre, nutricionista,
športnega pedagoga).
5.7 Telesna dejavnost in okolje, ki jo spodbuja
Okolje, v katerem se odvija naše vsakdanje življenje
(bivalno, šolsko oziroma delovno okolje, transport) je vse manj naklonjeno
telesni dejavnosti, pogosto jo celo ovira. Delovna mesta so se v sodobnem svetu
spremenila, težkega fizičnega dela je mnogo manj, naraščajo sedeča opravila in
večina delovnih mest ne zahteva velike porabe energije. Razvoj tehnologije je
domove napolnil s televizijami, daljinskimi upravljalniki, računalniki,
telefoni in gospodinjskimi aparati ter posledično življenje v domačem okolju
naredil vse bolj pasivno. Odrasli v industrializiranih državah porabijo za
gospodinjska opravila 20 % manj časa kot pred 30 leti. Vse to povzroča, da smo
v vsakodnevnem življenju vse manj telesno dejavni. Ker vsakodnevno življenje
postaja vse bolj sedeče in spodbuja debelost, je zelo pomembno, da ključna
okolja, v katerih poteka naše vsakdanje življenje, omogočajo zdravo telesno
dejavnost in njeno ustrezno raven. Vedno manj zelenih površin za rekreacijo v
urbanih središčih na primer zmanjšuje dostopnost, omejene finančne zmožnosti pa
marsikomu lahko zmanjšujejo dosegljivost zdravih izbir (Cavill in drugi, 2006).
5.7.1 Okolje za spodbujanje telesne dejavnosti
Urejenost širše okolice bivališč lahko spodbudi priložnostno
vsakodnevno gibanje ljudi (Lestan in drugi, 2013, Sugiyama in drugi, 2008). Že
samo hoja dokazano poveča verjetnost podaljšanja življenjske dobe za pet let, k
temu pa prispevajo tudi dostopnost parkov, ozelenjene ulice v bližini doma ter
bivanje v domačem okolju (Sugiyama in drugi, 2008, Takano, 2003). Poleg učinka
na telesno zdravje ima zadrževanje v odprtem prostoru dokazano blagodejne
učinke tudi na psihično stanje starejših (Bowler, Buyung-Ali, Knight in Pullin,
2010). Zdravo staranje pa ni omejeno le na obdobje starosti, temveč se začne že
od otroštva dalje. Otroci so izpostavljeni tveganju telesne nedejavnosti, ki se
kaže v nižanju njihove gibalne učinkovitosti (Strel in drugi, 2003) in
povečanju debelosti (Kovač in drugi, 2012). Način urejanja stanovanjskih
naselij, ki smo mu priča v zadnjih letih, stanovalcem pogosto ne omogoča
zadrževanja, druženja in igre v neposredni bližini svojega doma, kot tudi ne
varne poti v šolo. Čas otroške igre je krajši v bivalnih okoljih z
nekakovostnimi zunanjimi površinami, poleg dokazane nezadostne količine in
opremljenosti zunanjih površin bivalnih okolij v mestu, pa v širšem prostorskem
kontekstu tudi šolske poti premalo stimulirajo hojo v šolo in nazaj (Angelus,
2012, Edwards in drugi, 2007, Lestan in drugi, 2013). Količina telesne
dejavnosti pri otrocih je sestavina njihovega življenjskega sloga, ki ga
ohranijo tudi kot mladostniki in pozneje v življenju – lahko vse do starosti
(Telama in drugi, 2005).
Pomemben dejavnik načrtne telesne dejavnosti je učinkovita in
dostopna mreža kakovostnih športnih objektov in površin za usmerjeno športno
dejavnost v naravi. To področje opredeljujeta Resolucija o nacionalnem programu
športa v Republiki Slovenije za obdobje 2014–2023 in tudi nastajajoča
nacionalna strategija za aktivno in zdravo staranje v Republiki Sloveniji, za
telesno dejavnost vseh prebivalcev pa so zlasti pomembne javno dostopne športne
površine in urejene poti za gibanje v naravnem okolju. Te predstavljajo
brezplačno možnost izvajanja telesne dejavnosti vsem prebivalcem, ne glede na
njihov socialni ali ekonomski status.
Republika Slovenija kot država z različnimi geografskimi
danostmi posameznikom nudi veliko izbire in možnosti za brezplačno telesno
dejavnost v naravi. Obstaja veliko površin za telesno dejavnost, ki so
neizkoriščene, slabo ali pa celo nevzdrževane oziroma preprosto niso poznane
širšim množicam. Planinske, pohodne, sprehajalne in kolesarske povezave je
treba sistematično in dosledno vzdrževati, označevati in promovirati predvsem
med lokalnim prebivalstvom z namenom zagotavljanja dostopnosti. Pri
rekreativnih površinah v naseljih, kamor spadajo tudi otroška in športna
igrišča z zunanjimi napravami, je redno vzdrževanje še posebej pomembno zaradi
zagotavljanja varnosti in preprečevanja poškodb. Najpomembnejšo vlogo pri tem
imajo lokalne skupnosti, smiselno bi bilo tudi povezovanje z lokalnimi
športnimi društvi in vzgojno-izobraževalnimi ustanovami.
Poleg gibanja v naravi oziroma možnosti usmerjene rabe narave
kot okolja za telesno dejavnost za krepitev zdravja je izjemno pomembno, da se
tudi socialno in ekonomsko šibkejšemu sloju zagotovita ponudba in možnost
uporabe ustrezne infrastrukture, ki je osnovni pogoj za kakovostno izvajanje
telesne dejavnosti. Na sistemski ravni bi bilo na primer smiselno podpreti
oblikovanje različnih tekaških skupin in skupin za hojo za odrasle kot tudi
delovanje lokalnih športnih društev in prek njih uresničevati lažjo dostopnost
do nekomercialno organiziranih oblik telesne dejavnosti.
Specifična cilja
Usmeritev občinskih prostorskih načrtov v kakovostno bivalno
okolje ter zagotavljanje dostopnosti do površin za telesno dejavnost v lokalnem
okolju vsem prebivalcem.
Spodbujanje medgeneracijskega sodelovanja s telesno
dejavnostjo.
Nosilna ministrstva: MIZŠ, MDDSZ, MZ, MOP, MZI, MJU
UKREPI:
-       
ohranjanje in vzpostavljanje sistemov ter infrastrukture v lokalnem
okolju, ki spodbujajo telesno dejavnost za zdravje (npr. kolesarske povezave,
parki, otoki športa za vse, trim steze, zunanja šolska in vrtčevska igrišča),
-       
povečati kakovost in število javno dostopnih športnih površin v naravnem
okolju ob upoštevanju ciljev ohranjanja narave, prednostno z obnovo in
ureditvijo obstoječih poti in površin (npr. planinske, tekaške, kolesarske
povezave, naravna kopališča) ter jih promovirati,
-       
vzpostavitev sistema preverjanja kakovosti organiziranih ponudb telesne
vadbe, infrastrukture za telesno dejavnost ter oseb ali ponudnikov, ki ponujajo
in izvajajo programe telesne dejavnosti,
-       
vzpostavitev programov za uporabnike brezplačne telesne vadbe,
-       
vzpostavitev pogojev za izvedbo kakovostne neorganizirane telesne vadbe
v naravi oziroma na prostem, ob upoštevanju naravovarstvenih vidikov,
-       
povečanje dostopnosti do pitne vode na javnih mestih in v javnih
ustanovah, ob upoštevanju okoljskih vidikov (npr. uporaba pitnikov namesto
vodnih balonov, kjer je mogoče).
5.7.2 Telesna dejavnost kot aktivni transport za
povečevanje trajnostne mobilnosti
V transportu se je zahteva po mobilnosti uresničevala
predvsem z večanjem števila osebnih avtomobilov, medtem ko sta pešačenje in
kolesarjenje kot način transporta upadla. V okviru trajnostne mobilnosti, ki
ima cilj zadovoljiti potrebe vseh ljudi po mobilnosti in obenem zmanjšati
promet ter posledično onesnaževanje in porabo energije, lahko pomemben del
predstavlja telesna dejavnost, za katero se odloča posameznik s potrebo ali
željo po prevozu v vsakodnevnem življenju. Tako so aktivni prihod na delovno mesto
ali v šolo ter druge vsakodnevne nujne in načrtovane dejavnosti posameznika
(opravki, nakupi, obiski oziroma druge zadolžitve) priložnost za vsakodnevno
gibanje. Zaradi števila osebnih motornih vozil, vključenih v promet, je treba
zagotoviti varnost vseh udeležencev v prometu.
Specifična cilja
Vključiti aktivni transport med vsakodnevne dejavnosti in
prispevati k trajnostni mobilnosti (npr. prihod in odhod v službo, vrtec,
šolo).
Zagotoviti pogoje za varen, učinkovit in prijeten aktiven
transport.
Nosilna ministrstva: MZIP, MIZŠ, MOP, MZ, MJU
UKREPI:
-       
spodbujanje udeležencev v prometu k varnemu aktivnemu transportu (npr.
pešačenje in kolesarjenje) in h kombiniranju aktivnega transporta z javnim
prevozom (trajnostna mobilnost),
-       
umestitev pogojev za aktiven transport v vrtce, šole in na delovna mesta
(kolesarjenje, hoja) v prostorske načrte,
-       
povečati kakovost sistemov P&R ter sistemov izposoje koles, zlasti v
urbanih in primestnih okoljih,
-       
usmeritev priprave občinskih prostorskih načrtov v zagotavljanje trajnostne
mobilnosti,
-       
zagotovitev ustrezne infrastrukture (npr. ureditev kolesarnic,
kolesarskih povezav – stez, pasov, poti in ureditev pločnikov ter pešpoti –
tudi v manjših naseljih ter med občinami),
-       
spodbujanje trajnostne mobilnosti za obisk zavarovanih območij.
5.8 Vloga sistema zdravstvenega varstva
Okolje, kjer se izvaja zdravstvena dejavnost, je bilo v
preteklosti pogosto razumljeno kot okolje, ki je izključno osredotočeno na
prepoznavanje in zdravljenje bolezni posameznika (De Jaegher, 2010) in ne kot
okolje s potencialom za krepitev zdravja ter izboljšanje z zdravjem povezane
kakovosti življenja (Tønnesen, 2011), kar je SZO pionirsko zapisala že leta
1996 v Ljubljansko listino, ki govori o potrebi po preobrazbi zdravstvenih
sistemov. SZO je med podporno okolje za krepitev zdravja uvrstila tudi
zdravstvene ustanove, da bi jih spodbudila h krepitvi zdravja in preprečevanju
bolezni, k skrbi za zdravje zaposlenih, spreminjanju okolja zdravstvenih
ustanov v podporno okolje za zdravje ter k spodbujanju dejavnosti za krepitev
zdravja v skupnosti (SZO, 1991), kar vključuje tudi uravnoteženo prehranjevanje
in zadostno telesno dejavnost.
Za učinkovito krepitev javnega zdravja je ključno preventivno
delovanje oziroma pravočasno ter učinkovito umeščanje promocijskih in
preventivnih dejavnosti ter zagotavljanje ustreznega zdravljenja, ki ga
pomembno podpirata ustrezna prehranska podpora in telesna dejavnost bolnikov.
Ti dve dejavnosti sta zelo pomembni, a prepogosto spregledani na poti okrevanja
in sta pomembni vzporedni terapevtski poti, ki pomembno skrajšata čas okrevanja
ter vplivata na manjše stroške zdravljenja.
5.8.1 Krepitev zdravja
Poleg javnozdravstvenih nalog Nacionalnega inštituta za javno
zdravje, ki proučujejo stanje in trende na področju prehranjevanja in telesne
dejavnosti v povezavi s kroničnimi boleznimi in stanji na populacijski ravni,
pripravlja priporočila, razvija nove preventivne pristope in programe,
usklajuje in ocenjuje ter nudi strokovno podporo izvajalcem preventivnih
dejavnosti in drugim deležnikom. Predvsem izvajalci na primarni ravni
zdravstvene dejavnosti so tisti, ki imajo pomembno vlogo pri krepitvi zdravja
in zdravega življenjskega sloga, saj so zaradi narave svojega dela prebivalcem
najbližji in zato najlažje uveljavijo interdisciplinarni preventivni pristop
pri telesni dejavnosti in prehranjevanju, tako da obravnavanega pacienta po
potrebi usmerijo oziroma napotijo h kompetentnemu strokovnjaku za gibanje ali
prehrano. Prav okrepitev primarnega zdravstvenega varstva z vsebinami s področja
krepitve zdravja in preprečevanja bolezni s poudarkom na izboljšanju
prehranjevalnih in gibalnih navad je pomembna prednostna naloga v kontekstu
učinkovitejšega obvladovanja KNB.
Republika Slovenija ima bogato tradicijo preventivnega
zdravstvenega varstva. Preventivna zdravstvena dejavnost, ki je bila do preloma
tisočletja pretežno namenjena otrokom in mladostnikom ter ženskam v
reproduktivni dobi, se je leta 2001 uveljavila tudi v ambulantah splošne in
družinske medicine. Cilj takrat uvedenega programa primarne preventive
srčno-žilnih bolezni je dejavna skrb za zdravje ljudi, zgodnje odkrivanje
visoko ogroženih za bolezni srca in žilja ter ustrezno ukrepanje, vključno s
svetovanjem za spreminjanje življenjskega sloga z namenom odpravljanja in
zmanjševanja dejavnikov tveganja za te bolezni. Do brezplačnega preventivnega
pregleda so upravičeni moški od 35. in ženske od 45. leta starosti.
Ogrožene posameznike ali tiste z dejavniki tveganja zdravnik med drugim tudi
motivira k spremembi življenjskega sloga in jih usmeri v svetovanje za
zdravje. V program izvajanja so vključeni vsi splošni oziroma družinski
zdravniki v osnovni zdravstveni dejavnosti, poleg njih je bila oblikovana mreža
61 preventivnih zdravstvenovzgojnih centrov v zdravstvenih domovih, ki se ukvarjajo
predvsem s svetovanjem in podporo pri spreminjanju nezdravega življenjskega
sloga. Vsebine svetovanja za spremembo življenjskega sloga se nanašajo na
življenjski slog (splošno), dejavnike tveganja, opuščanje kajenja, svetovanje
zaradi čezmernega pitja alkohola, zdravo prehrano, telesno dejavnost in
preizkus hoje na dva kilometra ter zdravo hujšanje. V zadnjih letih je prišlo
do uvajanja kakovostnih sprememb na primarni ravni zdravstvenega varstva,
katerih namen je kakovostnejša in stroškovno učinkovitejša obravnava bolnikov,
dokler njihova napotitev k specialistom ni nujna. Referenčne ambulante (kot
nadgradnja obstoječega sistematičnega odkrivanja in obravnave ogroženih za
srčnožilnimi boleznimi), ki so bile kot model obvladovanja kroničnih bolezni na
primarni ravni uvedene leta 2011, prispevajo k celovitejši oskrbi kroničnih
bolnikov, vključno z izvajanjem preventivnih dejavnosti za zgodnje odkrivanje
in obravnavo kroničnih bolezni. Preventivno presejanje in individualno
svetovanje prevzema diplomirana medicinska sestra, ki je del tima in deluje
samostojno na področju zdravstvenovzgojnega programa.
Sestavni del preventivnih programov in storitev mora biti,
poleg odkrivanja ogroženosti in spremljanja stanja, tudi ustrezna obravnava in
napotitev v zdravstvenovzgojne centre, kjer ljudje dobijo usmerjene in
strokovne informacije, nasvete in podporo glede sprememb življenjskega sloga.
Zdravstvenovzgojni centri morajo v prihodnje dobiti ustreznejše mesto v
zdravstvenih domovih, vzpostavljeni morajo biti standardni timi za izvajanje
standardiziranih programov, zagotoviti je treba tudi boljše spremljanje in
enotno izvajanje storitev z izobraževanjem in vzpostavitvijo standardov
kakovosti na nacionalni ravni, kar bo omogočalo tudi ocenjevanje uspešnosti ter
stroškovne učinkovitosti njihovega dela. Posebna pozornost mora biti namenjena
tudi socialno ogroženim in drugim ranljivim oziroma prikrajšanim skupinam
prebivalcev.
Pomemben del bogate tradicije preventivnega zdravstvenega
varstva je tudi terenski koncept patronažnega varstva za najranljivejše skupine
prebivalcev ter zdravstvena nega in oskrba pacienta na domu v povezavi z
lokalno skupnostjo. Patronažna služba omogoča interdisciplinarne povezave med
zdravstvenim in socialnim sektorjem ter tudi s povezovanjem z nevladnimi
organizacijami. Med njihove pomembne naloge sodi izvajanje preventivnega
programa, ki je namenjen ohranjanju, krepitvi in varovanju zdravja ter
preprečevanju bolezni celotne populacije od spočetja do smrti.
Tudi preventiva na področju ustnega zdravja spada med
pomembnejše preventivne programe. Za promoviranje ustnega zdravja za vse
populacijske skupine je treba opolnomočiti strokovnjake zobozdravstvene stroke
za celostno obravnavo bolnika in populacijskih skupin, da torej svojo
diagnostično in terapevtsko prakso povezujejo z izvajanjem preventivnih in
promocijskih dejavnosti tudi na področju prehranjevanja.
Vsi predstavljeni programi predstavljajo močno podporo
staršem, da omogočijo svojim otrokom zdrav začetek življenja, kot tudi vsem
deležnikom na področju zdravja otrok, da izboljšajo svoje delovanje. Prav tako
pomenijo pomoč in podporo posameznikom pri spremembah življenjskega sloga v
poznejšem življenjskem obdobju. 
Med izzive za prihodnost sodi vključevanje presejanja na
prehransko ogroženost in funkcionalno stanje posameznika, kot tudi ugotavljanje
primanjkljaja v telesni pripravljenosti s preventivnimi in kurativnimi
zdravstvenimi dejavnostmi interdisciplinarnih svetovalnic za telesni in gibalni
razvoj v zdravstvenih domovih (sodelovanje zdravnika, medicinske sestre,
fizioterapevta, dietetika, kineziologa in športnega pedagoga) ter obravnava
takšnih oseb skozi različne intervencijske programe prehrane in telesne
dejavnosti, ki potekajo v zdravstvenem domu ali v lokalnem okolju (vrtec, šola,
posebej verificiran izvajalec gibalnih programov, športno društvo itd.). To
predstavlja novo razsežnost izvajanja preventivne zdravstvene dejavnosti po
načelu »zdravje v vse politike«. Primer vzpostavitve tovrstne dobre prakse je
Zdravstveni dom Vrhnika (Glažar in drugi, 2015).
Tako preventivne kot kurativne dejavnosti je treba nadgraditi
z ukrepi prehranskega svetovanja in svetovanja glede telesne dejavnosti,
prilagojene potrebam posameznika. Tako svetovanje lahko izvajamo pri
posameznikih kot del preventivne zdravstvene dejavnosti v okviru obstoječih
preventivnih programov, prehransko svetovanje pa lahko izvajamo tudi kot
paralelno terapevtsko pot za optimalno zdravljenje kroničnih bolezni
(Muscaritoli in drugi, 2011) in boljše rezultate zdravljenja. Ustrezna
prehranska podpora bolnikov med zdravljenjem kroničnih bolezni po podatkih
študij stroškovne učinkovitosti (ang. cost-benefit) (Guest in drugi, 2011,
Milte in drugi, 2013, Benković in drugi, 2013) zagotavlja tudi pomemben
ekonomski prihranek v zdravstvenem sistemu.
5.8.2 Izvajanje preventivnih programov
Kakovostni preventivni programi, ki se izvajajo v sistemu
zdravstvenega varstva na primarni ravni za prebivalce v vseh življenjskih obdobjih,
odpirajo veliko možnosti za izboljšanje zdravja in zmanjševanje neenakosti v
zdravju.
5.8.2.1 Bodoči starši in dojenčki
Ustrezno opolnomočenje in osveščanje mladih staršev o zdravi
prehrani in telesni dejavnosti za njihovo družino je dobra popotnica za zdrav
življenjski slog mladih družin, ki so v obdobju pričakovanja otrokovega rojstva
najbolj odprte za sprejem koristnih napotkov, zato je treba podporne dejavnosti
usmeriti že k družini, bodoči materi, ki načrtuje zanositev, dojenju ter
uvajanju mešane prehrane ter spodbujanju zdravega prehranjevanja in telesne dejavnosti
vse življenje.
Vedno več raziskav kaže na pomembnost dojenja pri
preprečevanju pojava debelosti tako pri doječi materi kot tudi pri otroku,
vendar ne le v njegovem zgodnjem obdobju otroštva, temveč tudi pozneje v
odrasli dobi. Dojenje je namreč močno povezano z razvojem okusa in poznejšo
odprtostjo do raznolikosti okusov, ki jih ponujajo sadje, zelenjava in druga
živila in pomenijo osnovo zdrave prehrane. Dojenje je pomembno za zdravje
matere in otroka, saj pomembno vpliva na otrokov čustveni in telesni razvoj,
primerno pridobivanje telesne mase ter poznejše sprejemanje različnih okusov
pri prehajanju na običajno prehrano.
V Republiki Sloveniji je bil v okviru Unicefa leta 1996
ustanovljen Nacionalni odbor za spodbujanje dojenja, ki s pobudo Novorojencem
prijazna porodnišnica spodbuja dojenje za dobro zdravje mater in otrok in
izobražuje osebje porodnišnic. Tej pobudi se je v Republiki Sloveniji
pridružilo že 12 od 13 porodnišnic (Bratanič, 2002). Podatki o številu
dojenih otrok ob odpustu iz porodnišnic kažejo visok (42 %) delež izključno ali
delno dojenih otrok, po odpustu iz porodnišnic pa dojenje razmeroma hitro upade
in ob šestem mesecu otrokove starosti izključno doji le še tretjina mamic.
Nacionalni odbor za spodbujanje dojenja je svoje delo razširil s pobudo Dojenju
prijazne zdravstvene ustanove, v katerih zdravstveno osebje matere ustrezno
spodbuja in jim pomaga na začetku in pri vzdrževanju izključnega dojenja v
prvih šestih mesecih. Tako se je leta 2004 v Zdravstvenem domu dr. Adolfa
Drolca Maribor začela pobuda Dojenju prijazna zdravstvena ustanova. Pobuda se
nadaljuje in leta 2011 je bil pediatrični oddelek Splošne bolnišnice Celje
proglašen za dojenju prijazno ustanovo. Treba je širše krepiti zavedanje, da je
dojenje naraven način prehranjevanja in za doječo mater, dojenčka in širše
družbeno okolje prinaša veliko prednosti. Dojenje ima prednost za družino tudi
z ekonomskega vidika, saj je najcenejše in vedno dostopno. Nadomestki
materinega mleka so dobrodošla in nujna pomoč, kadar otrok ne more biti dojen,
vendar je pomembno, da se tržijo skladno z Mednarodnim kodeksom trženja
nadomestkov materinega mleka. V Republiki Sloveniji imamo sprejete smernice
zdravega prehranjevanja za dojenčke, ki jih je treba uveljaviti v vsakdanjem
življenju.
Ker so vzgoja za zdravje, ustrezna ozaveščenost staršev in
upoštevanje prehranjevalnih navad v vsakdanjem življenju ključne popotnice za
življenje otroka, sta vzgoja za zdravje, ki jo bodoči starši pridobijo pred
rojstvom otroka, in vzgoja v prvih mesecih rojstva otroka, ki jo izvajajo
zdravstveni zavodi, neprecenljivi. Enovito strokovno svetovanje mladim staršem
s strani zdravstvenih delavcev je prvi pogoj za ustrezen prenos znanja in
informacij.
Specifični cilji
Izboljšati obveščenost in opolnomočenost bodočih staršev.
Povečati delež izključno dojenih otrok ob šestem mesecu
starosti.
Povečati delež dojenih otrok ob ustrezni dopolnilni prehrani
ob dvanajstem mesecu starosti.
Posebna skrb za zdravo prehrano nosečnic, doječih mamic in
dojenčkov.
Nosilno ministrstvo: MZ
UKREPI:
-       
umestitev vsebin o zdravem prehranjevanju in telesni dejavnosti v
programe šol za bodoče starše,
-       
povečati delež ustrezno izobraženega zdravstvenega osebja,
-       
priprava smernic zdravega prehranjevanja za nosečnice in doječe matere,
-       
podpora uveljavitvi smernic zdravega prehranjevanja za dojenčke,
-       
spodbujanje in vzdrževanje izključnega dojenja do dopolnjenega šestega
meseca starosti,
-       
razvoj in podpora uveljavitvi priporočil za telesno dejavnost nosečnic,
-       
vzpostavitev sistema spremljanja dojenja,
-       
širitev mreže dojenju prijaznih zdravstvenih ustanov,
-       
vzpostavitev dojenju prijaznega okolja na javnih mestih,
-       
podpora programom za spodbujanje in ozaveščanje o pomenu dojenja z
upoštevanjem potreb socialno ogroženih in ranljivih skupin,
-       
v okviru prenove preventivnih programov zagotoviti strokovno podporo
(informiranje, svetovanje in učenje veščin dojenja in komplementarnega
prehranjevanja novorojenčkov, dojenčkov in malih otrok) pri vseh izvajalcih
zdravstvene dejavnosti, ki so v stiku z bodočimi starši in mlado družino,
-       
trženje nadomestkov materinega mleka skladno z Mednarodnim kodeksom
trženja nadomestkov materinega mleka.
5.8.2.2 Otroci in mladostniki
Programi v okviru zdravstvene dejavnosti morajo posameznike,
ogrožene zaradi nezdravega prehranjevanja in sedečega življenjskega sloga,
zaznati dovolj zgodaj in razviti učinkovit sistem obravnave, napotitve in
spremljanja zdravstvenega stanja ogroženega že v obdobju nosečnosti, otroka in
mladostnika. Pomembno je, da obstoječe preventivne programe nadgradimo tako, da
poleg zgodnjega odkrivanja in svetovanja v primeru slabih prehranskih navad in
nezadostne telesne dejavnosti, ponudijo otrokom, mladostnikom in njihovim
družinam ustrezne programe v podporo spremembam prehranjevalnih in gibalnih
navad, pri tem pa povezujejo z lokalnim okoljem. Nacionalni inštitut za javno
zdravje je nosilec projekta skupaj za zdravje, ki je financiran iz sredstev
Norveškega finančnega mehanizma in katerega glavni cilji je izdelava priporočil
za prenovo obstoječih preventivnih programov za bodoče starše ter otroke in
mladostnike. Namen tega projekta je obstoječe programe in zdravstvenovzgojne
programe prilagoditi potrebam današnjih otrok in javnozdravstvenim izzivom, med
katere vsekakor sodijo neuravnotežena prehrana, naraščanje debelosti ter
premajhna telesna dejavnost.
Specifični cilj
Zmanjšati delež otrok in mladostnikov s povečano telesno maso
in delež debelih otrok in mladostnikov, s posebnim poudarkom na fantih.
Nosilno ministrstvo: MZ
UKREPA:
-       
zgodnje odkrivanje in zdravljenje otrok in mladostnikov, ki so ogroženi
z dejavniki tveganja za razvoj bolezni in stanj, povezanih z neustreznim
prehranjevanjem, čezmerno hranjenostjo, debelostjo in nezdravim življenjskim
slogom ter motnjami hranjenja in njihovo vključevanje v individualizirane
intervencijske programe za izboljšanje zdravja in telesne pripravljenosti skozi
delovanje interdisciplinarnih svetovalnic v zdravstvenih domovih (sodelovanje
zdravnika, kineziologa, fizioterapevta, medicinske sestre, dietetika, športnega
pedagoga),
-       
nadgradnja obstoječih preventivnih in zdravstvenovzgojnih programov,
tudi patronažnega varstva, za ogrožene otroke in mladostnike ter njihove starše
v okviru primarnega zdravstvenega varstva.
5.8.2.3 Odrasli prebivalci s poudarkom na posebnih potrebah
starejših
Krepitev primarnega zdravstvenega varstva s širitvijo
referenčnih ambulant na vse ambulante splošne in družinske medicine bo
omogočila, poleg kakovostnejše obravnave kroničnih bolnikov, tudi dostopnost do
aktivne skrbi za zdravje in preventivnih ter zdravstveno-vzgojnih programov po
enakih standardih za vse prebivalce.
Preventivne programe je v prihodnje smiselno nadgraditi z
upoštevanjem specifičnosti starajoče se populacije v smislu presejanja o
prehranskem stanju in funkcijske zmogljivosti starejših. Raziskave so
prikazale, da slabo zdravje, obnemoglost in odvisnost niso neizogibne posledice
staranja. Odrasli, ki skušajo živeti zdravo in ob tem uporabljajo tudi
preventivne ukrepe, ki jih ponuja zdravstvo, ter so vključeni v družinsko in
družabno življenje, bodo bolj verjetno ostali zdravi, živeli samostojno in bodo
manjše finančno breme zdravstvenemu in socialnemu sistemu. Preprečevanje slabe
prehranjenosti in krhkih starejših odraslih preprečuje razvoj številnih
bolezenskih stanj in funkcionalnega opešanja. Uvedba učinkovitih ukrepov proti
telesnemu propadanju hkrati omogoča tudi učinkovitejše in cenejše zdravljenje
vseh bolezenskih težav v starosti. Preventivne ukrepe za preprečevanje
podhranjenosti in funkcionalnega pešanja je treba nadgraditi z ustreznim
prehranskim svetovanjem ter programi opolnomočenja za funkcijsko zmožnost, ki
jih izvajajo kvalificirani prehranski strokovnjaki (dietetiki: prehranski
svetovalci (primarna raven), klinični dietetiki (sekundarna in terciarna raven)
ter strokovnjaki na področju funkcijske zmožnosti (fizioterapevti in
usposobljeni kineziologi na primarni ravni)). Preventivne ukrepe oziroma
prehransko obravnavo, ki vključuje presejanje in ustrezno prehransko podporo
starejšim odraslim, je treba nadgraditi z obravnavo funkcijske zmožnosti, ki
vključuje presejanje in obravnavo oziroma podporo za zvečanje funkcijske
zmožnosti starejših odraslih ter oboje vključiti v sistem zdravstvenih ustanov
kot del preventivnih programov in programov zdravljenja. V Republiki Sloveniji
je treba vzpostaviti sistem celovitega upravljanja posameznih preventivnih
programov in intervencij, ki vključujejo tudi zdravo prehrano in telesno
dejavnost za zdravje, z vzpostavitvijo koordinacije na nacionalni in območni
ravni ter poenotenjem izvajanja pri vseh izvajalcih za različne ciljne skupine.
Specifični cilj
V okviru zdravstvenega varstva zagotoviti zgodnje odkrivanje
in učinkovito obravnavo neustreznih prehranjevalnih navad ter nezadostne
telesne dejavnosti pri odraslih ter funkcijske manjzmožnosti oziroma
nezmožnosti pri starejših odraslih s posebnim poudarkom na specifičnih potrebah
žensk in moških, socialno ogroženih in drugih ranljivih ali prikrajšanih
skupin.
Nosilna ministrstva: MZ, MDDSZ, MIZŠ
UKREPI:
-       
širitev referenčnih ambulant na vse ambulante splošne in družinske
medicine s ciljem kakovostne obravnave kroničnih bolnikov ter zgodnjega
odkrivanja dejavnikov tveganja in ogroženih zaradi neustreznih prehranjevalnih
in gibalnih navad, čezmerne hranjenosti in podhranjenosti, nezadostne telesne
dejavnosti pri odraslih ter funkcijske manjzmožnosti oziroma nezmožnosti pri
starejših odraslih,
-       
nadgradnja obstoječih preventivnih programov in programov krepitve
zdravja za odrasle in starejše odrasle, ki se nanašajo na prehrano (prehransko
svetovanje) in telesno dejavnost za zdravje (svetovanje) ter funkcijsko
zmožnost,
-       
okrepitev izvajalske mreže kadrov v zdravstveno-vzgojnih centrih
(centrih za krepitev zdravja, patronažnih služb) s standardnimi timi za
izvajanje programov krepitve zdravja in podpore za opolnomočenje na področju
zdravega prehranjevanja (dietetiki), redne telesne dejavnosti in funkcijske
zmožnosti za vse populacijske skupine (kineziologi, fizioterapevti),
-       
izvedba pilotnih projektov in testiranje programov za delovanje
interdisciplinarnih svetovalnic v zdravstvenih domovih v razširjeni
multidisciplinarni ekipi (sodelovanje zdravnika, kineziologa, fizioterapevta,
medicinske sestre, dietetika, športnega pedagoga) pred razširitvijo v
zdravstveni sistem,
-       
okrepitev in nadgradnja programov ter izvajalske mreže v podporo
programom krepitve zdravja za socialno ogrožene in drugače prikrajšane
prebivalce, ki so zdravstveno najbolj ogroženi, in vzpostavitev povezav s
sistemom socialnega varstva ter ustreznimi programi v lokalnem okolju v
povezavi z medgeneracijskimi ali skupnostnimi centri,
-       
priprava priporočil za telesno dejavnost kroničnih bolnikov,
-       
podpora uveljavitvi priporočil za telesno dejavnost kroničnih bolnikov.
5.8.2.4 Zdravje ust
Ugotovljena je povezanost med zobnimi in ustnimi boleznimi
ter najpogostejšimi kroničnimi boleznimi in vpliv ustnih in zobnih bolezni na
otroško in maternalno zdravje. Ustne bolezni predstavljajo tudi pomemben
izdatek iz zdravstvene blagajne.
Specifični cilj
Izboljšati zdravje ust prebivalcev Republike Slovenije z
usklajeno podporo (informiranje, svetovanje in učenje veščin vzdrževanja
zdravja ust z ustrezno prehrano) za vse populacijske skupine
pri vseh izvajalcih zdravstvene dejavnosti.
Nosilno ministrstvo: MZ
UKREP:
-       
vzpostaviti enoten sistem izobraževanja vseh zdravstvenih delavcev glede
zdravja ust ter vsebino enotno uvesti v izvajanje vzgoje za zdravje in
zdravstvene nege na vseh ravneh in za vse populacijske skupine.
5.8.3 Obravnava na bolnišnični ravni in v
socialnovarstvenih zavodih
Pri določenih že izraženih boleznih je prehranska terapija že
obravnavana kot postopek zdravljenja, ki neposredno vpliva na potek bolezni
(teža bolezni, pojav zapletov, hitrost okrevanja) in s tem tudi na stroške
zdravljenja. Približno 40 % bolnikov, sprejetih v bolnišnico, je podhranjenih,
pri večini se podhranjenost med hospitalizacijo še poslabša (Barker in drugi,
2011). Še slabše je v socialnovarstvenih zavodih, saj je kar 60 % odstotkov
(Stange in drugi, 2013) starejših nad 65 let neprimerno prehranjenih.
Pogoji za učinkovito prehransko terapijo so predvsem izdelani postopki za njeno
vodenje in evaluacijo ter dovolj izobražen in izkušen kader. V ta namen so leta
2008 nastala Priporočila prehranske obravnave bolnikov v bolnišnicah in
starostnikov v domovih za starejše občane, ki na pregleden način opredeljujejo
prehransko obravnavo, terapevtske ukrepe in njihovo evaluacijo pri posameznih
obolenjih.
Ustrezna prehranska podpora bolnikov med zdravljenjem
kroničnih bolezni po podatkih študij stroškovne učinkovitosti (ang.
cost-benefit) zagotavlja tudi pomemben ekonomski prihranek v zdravstvenem
sistemu. Za izvajanje prehranske obravnave je treba zagotoviti sistemske pogoje
za vključitev ustreznih profilov strokovnjakov v bolnišnično dejavnost in
dejavnost socialnovarstvenih zavodov ter vzpostaviti sistem rednega spremljanja
stanja oskrbovancev z rednim spremljanjem funkcijske zmožnosti starejših
odraslih in bolnikov ter prehranskim svetovanjem in podporno obravnavo za
funkcijsko zmožnost v okviru zdravstvene obravnave.
Prav tako je tudi telesna dejavnost bolnikov pomemben
dejavnik pri okrevanju in pomembna vzporedna terapevtska pot. Bolniki
potrebujejo specifično in svojim zmožnostim prilagojeno in načrtovano telesno
dejavnost, ki jo vodijo za to usposobljeni strokovnjaki. Bolnikom moramo omogočiti
dostop do take načrtovane in strokovno vodene vadbe ter tako povečati njihovo
telesno dejavnost, moč in kondicijo ter tako ohranjati pusto telesno maso.
Specifični cilji
Zagotavljanje zdravih prehranskih izbir za bolnike, osebje in
obiskovalce v sistemu zdravstvenega varstva in socialnovarstvenih zavodih.
Izboljšanje kakovosti prehranjevanja v bolnišnicah in
socialno-varstvenih zavodih na osnovi uveljavitve Priporočil za prehransko obravnavo
bolnikov v bolnišnicah in starostnikov v bolnišnicah in socialnovarstvenih
zavodih.
Bolnikom v bolnišnicah omogočiti terapiji podporno telesno
dejavnost. Vzpostavitev sistema rednega spremljanja stanja prehranjenosti in
funkcijske zmožnosti starejših odraslih in bolnikov ter prehranskega svetovanja
in podporne obravnave za funkcijsko zmožnost v okviru zdravstvene obravnave.
Nosilni ministrstvi: MZ, MDDSZ
UKREPI:
-       
uvesti sistemsko ureditev presejanja, obravnave in ustrezne podpore za
funkcijsko zmožnost bolnikov in starejših z dejavniki tveganja za funkcijsko
manjzmožnost v klinični praksi ter zagotoviti spremljanje vpliva podpore
funkcijski zmožnosti bolnikov in oskrbovancev,
-       
uvedba prehranskih strokovnjakov (dietetik, prehranski svetovalec,
klinični dietetik) na vseh treh ravneh zdravstvenega in socialnega varstva,
-       
proučiti možnosti za uvedbo novih profilov strokovnjakov (kineziolog) na
vseh treh ravneh zdravstvenega in socialnega varstva,
-       
v zdravstvenih zavodih in socialno-varstvenih zavodih zagotoviti pogoje
za telesno dejavnost za zdravje kot del dnevnih aktivnosti ter spodbujati
bolnike in oskrbovance k telesni in umski dejavnosti,
-       
zagotoviti ustrezno opremo dnevnih prostorov za izvajanje gibalnih in
kognitivnih dejavnosti oskrbovancev.
5.9. Izobraževanje in usposabljanje ter raziskovanje
5.9.1 Izobraževanje in usposabljanje
Glede na spoznanja o pomenu zdrave in uravnotežene prehrane
in sodobnih spoznanj o prednostih kakovostne lokalno in ekološko pridelane
hrane za ohranjanje in krepitev zdravja ter o pomenu telesne dejavnosti za
krepitev zdravja kot tudi preprečevanja
KNB ter tudi ustrezne prehranske in gibalne podpore, ki
izhaja iz fizioloških potreb, je treba znanje o promociji zdravja, prehrani in
telesni dejavnosti, prehranskem svetovanju in prehranski podpori ter svetovanju
za zdravju prijazno telesno dejavnost in gibalno podporo ter tudi postopke
priprave zdravih obrokov oziroma jedi sistematično uvajati v celotno
izobraževalno vertikalo. Resolucija o Nacionalnem programu visokega šolstva
2011–2020 za visokošolski sistem predvideva akreditacijo in reakreditacijo
institucij in soglasje pristojnih ministrstev oziroma teles za regulacijo za
regulirane poklice EU, kot je na primer izobraževanje za učitelje in
izobraževanje za poklice pomembne za življenje in zdravje ljudi.
Ključno je torej razpolaganje z vsebino o zdravi prehrani in
telesni dejavnosti za zdravje ter z znanjem o pripravi zdravju koristnih, varovalnih
obrokov za ciljno populacijo bodisi v vzgojno-izobraževalnih ustanovah,
bolnišnicah, socialnovarstvenih zavodih ali pa širše v gostinstvu in turizmu.
Specifični cilji
Pridobitev sodobnega znanja in konceptov o zdravju koristni
prehrani in telesni dejavnosti ter zdravem življenjskem slogu med dodiplomskim
študijem (npr. pedagoškega, zdravstvenega).
Dopolnitev izobraževanja in usposabljanja strokovnih delavcev
na področju gostinstva in turizma z vsebino o zdravi sestavi in pripravi hrane.
Povečanje kompetenc obstoječih učiteljev in vzgojiteljev na
področju promocije zdravja, telesne dejavnosti, prehrane in spodbujanja telesne
pripravljenosti otrok s programi stalnega strokovnega izpopolnjevanja.
Nosilni ministrstvi: MIZŠ, MZ
UKREPI:
-       
zagotavljanje celostno sistemsko vpetih vsebin uravnoteženega
prehranjevanja in telesne dejavnosti za zdravje v vzgojno-izobraževalni sistem
po načelu med-predmetnega podajanja,
-       
pregled obstoječih programov ter priprava predloga za ustrezno
dopolnitev za zagotavljanje ustreznega znanja o promociji zdravja ter veščin
gostinskih in turističnih strokovnih delavcev o zdravi sestavi in pripravi
hrane,
-       
stalno izobraževanje in usposabljanje glede hrane, prehrane in telesne
dejavnosti ter spodbujanja telesne pripravljenosti otrok v sistemu
vzgojno-izobraževalnih zavodov.
5.9.2 Raziskovanje
Za uspešno delo in razvoj na področju, na katerega posega
nacionalni program 2015–2025, je treba zagotoviti ustrezno prilagojeno in
med-sektorsko usklajeno raziskovalno dejavnost. Republika Slovenija je
vključena v globalne procese razvoja na področju hrane in prehrane ter telesne
dejavnosti za zdravje. Dobro vključevanje Republike Slovenije v večletni program
za raziskave in inovacije Obzorja 2020, ki daje poudarek zdravju, demografskim
spremembam in blaginji ter varni prehrani, trajnostnemu kmetijstvu in
biogospodarstvu, odpira velike možnosti in priložnosti za raziskave. Hkrati pa
je treba zagotoviti raziskovanje in spremljanje stanja ter iskanje inovativnih
rešitev tudi v nacionalnem okviru, po potrebi tudi v regionalnih.
Racionalizacija in razvoj raziskovalnega potenciala sta možna s sistematičnim
poenotenjem raziskovalnega programa in združevanjem raziskovalnih timov pri
večjih raziskovalnih projektih.
Na podlagi prioritet je treba izboljšati in posodobiti
rutinski zajem ter zbiranje podatkov o prehranskih in gibalnih navadah v
različnih populacijskih skupinah, po potrebi ponovno opredeliti namen uporabe podatkov
in zagotoviti redno poročanje ter izmenjavo podatkov o ciljnih populacijah.
Pomembno je, da se podatki zbirajo na mednarodno primerljiv način.
Specifična cilja
Povečati obseg in financiranje temeljnega in aplikativnega
raziskovanja na področju hrane, prehrane, telesne dejavnosti in telesne
pripravljenosti.
Zagotoviti redno posodobljena priporočila oziroma referenčne
vrednosti za vnos hranil in priporočil za telesno dejavnost za različne ciljne
skupine.
Nosilna ministrstva: MIZŠ, MKGP, MZ
UKREPI:
-       
izvajanje periodičnih presečnih raziskav kvalitativnega in
kvantitativnega tipa, s katerimi spremljamo stanje in trende na področju
prehranskih in gibalnih navad, telesne pripravljenosti, prehranskega vnosa in
energijske porabe ter varnosti in kakovosti (pre)hrane v posameznih
populacijskih skupinah v Republiki Sloveniji in regijah, ter priprava predlogov
prioritet in ukrepov v okviru ciljnih raziskovalnih projektov,
-       
posodobitev sistema letnega spremljanja telesnega in gibalnega razvoja
šolajočih se otrok in mladine (v okviru sistema Športnovzgojni karton) za
pripravo individualnih oziroma diferenciranih programov telesne dejavnosti ter
redno poročanje o trendih sprememb in zagotavljanje povratnih informacij,
zagotavljanje sistemskega financiranja analiz telesnega in gibalnega razvoja
šolajočih se otrok in mladine o trendih sprememb iz podatkov sistema
Športnovzgojni karton,
-       
nadgradnja sistema diagnostike in vrednotenja telesnega in gibalnega
razvoja šolajočih se otrok in mladine Športnovzgojni karton za vseživljenjsko
spremljanje telesnega in gibalnega razvoja, razvoj napovedovalnih modelov za
zdravstvena tveganja in dostop zdravnikov do podatkov za svetovanje in
usmerjanje v ustrezne programe za izboljšanje telesne pripravljenosti in
prehranjevalnih navad preko zdravstvenovzgojnih centrov,
-       
vključevanje vseh relevantnih deležnikov v proces načrtovanja in
izvajanja medsektorsko povezanih interdisciplinarnih raziskovalnih programov na
področju (pre)hrane in telesne dejavnosti, povezava raziskovalnih ustanov in
njihova vključitev v procese spremljanja,
-       
redno posodabljanje smernic in priporočil za zdravo prehranjevanje na
podlagi referenčnih vrednosti za vnos hranil za različne ciljne skupine na
podlagi novih mednarodnih in nacionalnih spoznanj,
-       
redno posodabljanje priporočil za telesno dejavnost za različne ciljne
skupine prebivalcev na podlagi novih mednarodnih in nacionalnih spoznanj,
-       
redno nadgrajevanje in posodabljanje odprte platforme za klinično
prehrano ter že vzpostavljenega in obstoječega nacionalnega orodja za
prehransko raziskovanje, spremljanje in vrednotenje aktivnosti,
-       
proučitev uspešnosti uvedbe novih profilov strokovnjakov (kineziolog,
dietetik) z vidika telesne pripravljenosti in prehranskega statusa na vseh treh
ravneh zdravstvenega in socialnega varstva, v zdravstvenih ustanovah in
socialnovarstvenih zavodih.
6. Informiranje in osveščanje
Za doseganje ciljev in pozitivnih sprememb na področju
prehrane in telesne dejavnosti je treba okrepiti vrednote, obveščenost in
znanje vseh prebivalcev. Vedenje o koristih ter praktičnih veščinah, povezanih
z zdravim načinom prehranjevanja in gibanja prebivalci pridobivajo iz različnih
virov. Z vsebino se seznanjajo v programih rednega in fakultativnega
izobraževanja, na srečanjih strokovnjakov v zdravstvenem sistemu in širše, na
svetovnem spletu ter iz različnih informativnih in drugih medijev. V množici
različnih informacij je treba ljudem omogočiti dostop do verodostojnih,
strokovnih in razumljivih informacij s strani javnih ustanov, kot tudi
kvalificiranih strokovnjakov. Treba je krepiti tudi zavedanje o pomenu
kakovostne lokalno in ekološke pridelane hrane.
Obveščanje in osveščanje o (pre)hrani in telesni dejavnosti
za zdravje je mogoče usmeriti v spodbujanje varovalnih dejavnikov za zdravje
ter v preprečevanje dejavnikov tveganja, ki izhajajo iz življenjskega sloga
posameznika. Ker se ta začne oblikovati v otroštvu in se nadgrajuje v obdobju
mladostništva, je ustrezno izobraževanje treba začeti zgodaj, prav tako je
treba z ustreznim informiranjem opolnomočiti posameznika v vseh življenjskih
obdobjih.
Ustrezno obveščanje o tveganjih je ključno za zagotavljanje
pravice potrošnika do obveščenosti in varnosti. Omogoča učinkovito zmanjševanje
morebitne zaskrbljenosti potrošnikov in preprečuje, da bi ta zaskrbljenost prerasla
razumno mero. Pomembno je, da pojasnila o tveganjih temeljijo na strokovnih
ocenah tveganj in da je način sporočanja pravočasen in razumljiv širši javnosti
ter povprečnemu potrošniku oziroma uporabniku programov, ki nima strokovnega
znanja s tega področja. Pravočasna, odprta in učinkovita izmenjava podatkov in
informacij o tem, kakšno je lahko tveganje za zdravje ljudi, kakšni ukrepi bodo
vzpostavljeni s strani države, kakšen vpliv ima lahko določen varovalni
dejavnik in kako lahko na obvladovanje tveganja vpliva potrošnik sam, je osnova
učinkovitega obveščanja.
Specifična cilja
Okrepiti vrednote in povečati obveščenost in znanje
prebivalcev o koristih zdrave prehrane in telesne dejavnosti za zdravje, ob
upoštevanju vidika spolov.
Zagotoviti verodostojne, strokovne in razumljive informacije
o prehrani in telesni dejavnosti v vseh življenjskih obdobjih.
Nosilna ministrstva: MIZŠ, MZ, MKGP, MK
UKREPI:
-       
redna in sistematična komunikacija, vključno z izvedbo kampanj za
osveščanje in spodbujanje uživanja zdrave prehrane in priprave obrokov ter
redne telesne dejavnosti, zmanjševanje sedečega življenjskega sloga,
-       
vzpostavitev spletnega mesta za zagotavljanje strokovnih in razumljivih
informacij s področja prehrane in telesne dejavnosti, – zagotavljanje
stalnega osveščanja potrošnikov o ustreznih higienskih navadah in varnem
ravnanju s hrano ter ustrezno obveščanje v primeru zdravstvenih tveganj,
povezanih z varnostjo hrane in živil,
-       
promocija organiziranih programov telesne vadbe, ki so za uporabnika
brezplačni,
-       
izvedba specifično in celovito zastavljenih institucionaliziranih
promocijskih dejavnosti, ki bodo vključevale in povezovale starše, otroke,
šolski sistem, zdravstveni sistem in lokalno okolje (npr. aktiven prihod v
šolo, dan slovenske hrane, tradicionalni slovenski zajtrk),
-       
sodelovanje z mediji za zagotavljanje medijskega prostora za
predstavitev celostnih vsebin o prehrani in telesni dejavnosti za zdravje za
različne skupine prebivalstva,
-       
predstavljanje vsebine nacionalnega programa 2015–2025 na rednih nacionalnih
konferencah.
7. Izvajanje in spremljanje
Številni ukrepi v nacionalnem programu 2015–2025 so zunaj
dosega sektorja zdravstva in so v pristojnosti mnogih resorjev, kot so
kmetijski, šolski oziroma izobraževalni, gospodarski, finančni, prometni, kulturni
ter resor za delo, družino, socialne zadeve in enake možnosti. Zato je pomembno
zagotoviti usklajeno delovanje med resorji in vsemi ključnimi deležniki. V
pripravo, načrtovanje in izvajanje ukrepov so zato vključeni vsi pomembni
deležniki vladnega, nevladnega in zasebnega sektorja, stroke, civilne družbe,
socialnih partnerjev in lokalne samouprave. Za izvajanje in spremljanje
programa je treba vzpostaviti ustrezno strukturo, ki bo vključevala relevantne
deležnike in omogočala pravočasno, odprto in učinkovito izmenjavo podatkov in
informacij.
Operacionalizacija ukrepov bo zato opredeljena v periodičnih
izvedbenih (akcijskih) načrtih, ki jih sprejme Vlada Republike Slovenije. V
njih bodo podrobno določene dejavnosti in nosilci ter potrebna finančna sredstva.
Izvedbeni načrti bodo usmerjeni tako v dolgoročne kot kratkoročne učinke
(kazalnike), ki bodo podlaga za procesno spremljanje izvajanja programa. Za
pripravo izvedbenih dejavnosti bodo po posameznih prednostnih področjih
oblikovane delovne skupine, njihovo delo bo spremljala krovna medresorska
delovna skupina. Vse navedene dejavnosti usklajuje ministrstvo, pristojno za
zdravje, v sodelovanju z drugimi pristojnimi ministrstvi.
8. Finančni viri
Vrednotenje nacionalnega programa 2005–2010 je pokazalo, da
je večina deležnikov zaznala pomanjkanje finančnih virov za izvajanje. Še
posebej so bili nezadostni viri iz proračunskih sredstev Ministrstva za
zdravje, zato je za uspešno izvajanje nacionalnega programa 2015–2025 še toliko
pomembneje zagotoviti povečanje teh sredstev. Za doseganje dodane vrednosti
možnih dopolnjujočih se dejavnosti več sektorjev je treba povečati kapacitete
in vire na Ministrstvu za zdravje. Vlaganja za krepitev zdravja in zmanjševanja
tveganja za KNB so dokazano stroškovno učinkovita, predvsem v luči zmanjševanja
stroškov za zdravstveno oskrbo in povečevanje produktivnosti.
Ukrepi nacionalnega programa 2015-2025 bodo (so)financirani
iz različnih virov: proračunska sredstva resorjev (ministrstvo, pristojno za
zdravje; ministrstvo, pristojno za kmetijstvo; ministrstvo, pristojno za
izobraževanje, ministrstvo, pristojno za delo, družino in socialne zadeve,
ministrstvo, pristojno za infrastrukturo), sredstva iz virov EU (skupna
evropska kmetijska politika, evropska kohezijska politika za obdobje
2014–2020), sredstva iz programa Norveškega finančnega mehanizma 2009–2014 in
sredstva Zavoda za zdravstveno zavarovanje Slovenije ter proračuna lokalnih
skupnosti.
V izvedbenih načrtih bo v okviru posameznih ukrepov in
aktivnosti podrobneje opredeljena višina in vir finančnih sredstev za njihovo
izvajanje.
Preglednica 3: Sredstva Ministrstva za zdravje za
izvajanje ukrepov in aktivnosti, povezanih z nacionalnim programom 2015–2025


 

Proračunska postavka

Obseg sredstev za prehrano in telesno dejavnost na letni
  ravni


Ministrstvo za zdravje

PP 7083 – Programi varovanja zdravja in zdravstvena vzgoja

100.450 EUR


Za izvajanje ukrepov in aktivnosti
nacionalnega programa 2015–2025 je potrebno zagotoviti dodatna sredstva v
proračunu Ministrstva za zdravje, saj sedanji obseg sredstev za doseganje
ambicioznih ciljev resolucije in dodane vrednosti nikakor ne zadošča. Zdravje
je vrednota sama po sebi, ima pa tudi ekonomske učinke in je tudi predpogoj za
gospodarsko blaginjo. Zdravje ljudi vpliva na gospodarstvo v smislu
produktivnosti, ponudbe delovne sile, človeških virov in javne porabe.
Preprečevanje kroničnih bolezni v ekonomskem smislu pomeni manj stroškov za
socialne transferje (nadomestila za bolniško odsotnost, invalidnine,
zdravljenje …).
Iz poročila OECD (Obesity and the economics of prevention:
fit not fat), kjer OECD preučuje obseg in značilnosti trenutne epidemije debelosti,
je jasno predstavljeno, da debelost v večini držav OECD postaja »državni
sovražnik številka ena«. Poročilo ugotavlja, da debelost pomeni visoke stroške
in predstavlja veliko breme za zdravstvene sisteme. Zdravstveni izdatki za
debele ljudi so vsaj 25 % višji v primerjavi z izdatki za osebe z normalno
telesno maso. Ugotovili so tudi, da v državah Severne Evrope debeli ljudje
trikrat pogosteje prejemajo invalidsko pokojnino. Raziskave v ZDA so pokazale,
da debeli ljudje v 76 % trpijo za kratkoročno invalidnostjo, če pa se
upoštevajo še izgube proizvodnje na račun stroškov zdravstvene oskrbe, debelost
predstavlja 1 % BDP ZDA. OECD v svojem poročilu na koncu jasno zaključuje –
Vladni ukrepi s področja preprečevanja debelosti (izobraževanje, promocija,
svetovanje zdravnikov družinske medicine …), so najboljša naložba države. Brez
teh ukrepov bodo državi ostali samo visoki stroški zdravljenja.
V Republiki Sloveniji bomo z učinkovitimi ukrepi za krepitev
in ohranjanje zdravja lahko bolje obvladovali breme kroničnih bolezni v
dolgoživih družbah. Nezdravo prehranjevanje in premalo telesne dejavnosti
namreč pomembno prispevata k bremenu KNB ter k stroškom zdravstvenih blagajn.
Podatki na ravni EU kažejo, da predstavljajo stroški bolezni, povezanih z
debelostjo, približno 7 % sredstev (to je pribl. 100 mrd Eur v državah
članicah EU) od vseh izdatkov za zdravstveno oskrbo, ob tem da k tej številki niso
vključeni posredni stroški, ki se nanašajo na slabšo produktivnost zaradi
zdravstvenih težav in prezgodnje smrtnosti. V Republiki Sloveniji ocenjujemo,
da neposredni stroški zdravstvene oskrbe zgolj sladkorne bolezni, ki jo ima
približno 7 % ljudi v Republiki Sloveniji, znašajo najmanj 114,3 milijona EUR
na leto. V primeru, da ne bomo učinkovito ukrepali, se bo število obolelih
vsako leto povečalo za približno 3 %.
Preglednica 4: Sredstva drugih ministrstev za izvajanje
dejavnosti, povezanih z nacionalnim programom 2015–2025


Ministrstvo

Dejavnost

 

Obseg sredstev

 


 

 

 

 

 


Ministrstvo za kmetijstvo, gozdarstvo in prehrano

NRP 2330-13-0018 – Tradicionalni slovenski zajtrk
 

147310: Informiranje in promocija kmetijskih in živilskih
  proizvodov

10.000 EUR

130.000 EUR


NRP 2330-14-0015: Shema šolskega sadja in zelenjave
  (šolsko leto 2014/ 2015)
 

140035: Šolsko sadje – 14-20 – EU

775.718 EUR

841.039 EUR


140036: Šolsko sadje – 14-20 – slovenska udeležba

251.369 EUR

272.687 EUR


NRP 2330-14-0020- Stabilizacija trga 14-20

140030 Ukrepi za stabilizacijo trga 14-20

16.000 EUR

16.000 EUR


Ministrstvo za izobraževanje, znanost in šport

Subvencionirana prehrana v vzgojno-izobraževalnih zavodih
 

PP 152710 Regresirana prehrana učencev

20.846.066 EUR

20.846.066 EUR


PP 863810 Regresirana prehrana dijakov

9.971.183 EUR

9.971.183 EUR


Prostočasna športna vzgoja otrok in mladostnikov (program
  »Zdrav življenjski slog«)

PP 140104
Socialne kompetence s športom
ESS-07-113-EU-dodatne pravice

1.379.196 EUR evropska sredstva

 


PP 140105 Socialne kompetence s športom
ESS-07-13-slovenska udeležba-dodatne pravice

243.387 EUR nacionalni proračun

 


Program »Mladi za mlade«*

Nova proračunska postavka v letu 2016
 

 

 


Program »Z gibanjem v zdravo starost«*

Nova proračunska postavka v letu 2016

 

 


Šport otrok in mladine ter rekreacija

PP 561910
Šport otrok in mladine ter športna rekreacija
 

3.667.772 EUR (za leto 2015)

 


Interesne dejavnosti študentov1

Ukrep 3211-11-0006 – sofinanciranje interesne dejavnosti
  študentov;
PP 574310 – interesna dejavnost študentov

46.298 EUR (leto 2015)

 


Ministrstvo za delo, družino, socialne zadeve in enake
  možnosti

Subvencionirana prehrana študentov

PP 5629 – Subvencioniranje študentske prehrane

14.000.000 EUR

 


9. Razvoj nacionalnega programa o prehrani in telesni
dejavnosti za zdravje
V Republiki Sloveniji je Državni zbor leta 2005 sprejel prvo
strategijo o prehrani – Nacionalni program prehranske politike od leta 2005 do
2010, ki je skladno s priporočili SZO povezala ključne resorje in partnerje v
prizadevanjih, da bi prebivalcem Republike Slovenije zagotovili ne samo varno
in kakovostno hrano, ampak bi jim omogočali zdravo prehranjevanje in jih z
različnimi ukrepi v vseh življenjskih obdobjih k temu spodbujali. Dve leti
zatem smo sprejeli tudi drugi pomemben in komplementaren dokument Nacionalni
program spodbujanja telesne dejavnosti za krepitev zdravja 2007–2012, oba
strateška dokumenta pa sta bila s skupnimi cilji usmerjena tudi v zmanjševanje
problematike debelosti v Republiki Sloveniji. Izkazalo se je, da je za
reševanje tako kompleksnih javnozdravstvenih težav, kot je debelost, pomemben
vsevladni pristop k prehrani in gibanju. To je zaveza celotne vlade (SZO
2010a), da v dejavnostih za zmanjševanje debelosti poveže prav vse sektorje.
Obsežna kombinacija ukrepov in programov, krepitev različnih varovalnih
dejavnikov ter delovanje v številnih okoljih ter različnih ciljnih skupinah so
učinkoviti in uspešnejši pristopi – zato je za obdobje 2015–2025 pripravljen
Nacionalni program o prehrani in telesni dejavnosti za zdravje 2015–2025,
katerega cilj je zmanjšanje debelosti in povečanje zdravja z varno in
uravnoteženo prehrano ter povečano telesno dejavnostjo.
Prehrana in telesna dejavnost, ki ugodno vplivata na zdravje
in zmanjšujeta breme debelosti, sta že vrsto let visoko na lestvici prednostnih
tem SZO, v zadnjem desetletju pa tudi visoko na politični agendi EU. SZO in FAO
sta leta 1992 spodbudili države k pripravi nacionalnih prehranskih strategij,
tako ima danes tovrstne strategije velika večina držav SZO iz evropske regije,
od leta 2007 ima belo knjigo na področju prehrane in telesne dejavnosti tudi EU
(EU 2007). Za obdobje 2014–2020 so države članice unije potrdile Akcijski načrt
za obvladovanje otroške debelosti, v katerem je izpostavljena potreba po
medsektorskem delovanju za obvladovanje problematike. Akcijski načrt poudarja
kot ključne dejavnosti ukrepe za podporo zdravemu začetku življenja (skrb za
primerno telesno maso nosečnice, podpora dojenju in primerni telesni dejavnosti
celotnih družin) in skrbi za zdravje v celotnem življenju, poudarja pomen
zdravega okolja, še zlasti predšolskega in šolskega za razvoj zdravih
prehranjevalnih in gibalnih navad in pritrjuje pomenu okolja, kjer je zdrava
izbira bolj dosegljiva kot nezdrava. To je mogoče doseči tudi z omejevanjem
trženja in oglaševanja otrokom. Odločitev za zdrave izbire je odvisna od
učinkovitega osveščanja in opolnomočenja družin, kar je tudi poudarjeno.
Svet EU je leta 2013 prvič sprejel priporočila za
medsektorsko promocijo telesne dejavnosti za zdravje (EU CR 2013), naslednje leto
pa je sprejel več pomembnih sklepov – Sklepi Sveta (2014) o prehrani in telesni
dejavnosti, s katerimi poziva države, da zdravo prehrano in redno telesno
dejavnost tudi v prihodnjih letih ohranijo kot glavno prednostno nalogo, da bi
se zmanjšalo breme KNB in stanj, kar bi prispevalo k boljšemu zdravju in
kakovosti življenja državljanov ter k vzdržnosti zdravstvenih sistemov. Svet EU
poziva države, da se s svojimi politikami usmerijo k zdravi prehrani in
zadostni telesni dejavnosti skozi celotno življenje ter poskrbijo, da bi bila
zdrava prehrana preprosto in cenovno dostopna. Po drugi strani pa Svet EU
poziva, da države poskrbijo za odgovorno zaščito otrok pred izpostavljenostjo
oglaševanju, trženju in promociji živil z visoko vsebnostjo nasičenih maščob,
transmaščob, dodanih sladkorjev ali soli. V boju proti debelosti in sedečemu
življenjskemu slogu je Svet EU poudaril tudi pomen ustrezne prometne politike
ter urbanističnega načrtovanja za izboljšanje dostopnosti, sprejemljivosti in
varnosti hoje in kolesarjenja ter pomen podporne infrastrukture, ki omogoča
vsakodnevno varno telesno dejavnost kot del aktivnega transporta.
SZO je leta 2004 sprejela Globalno strategijo za prehrano,
telesno dejavnost in zdravje (SZO, 2004a), ki spodbuja zmanjšanje vnosa
nasičenih in transmaščob, soli in sladkorja ter spodbuja povečanje vnosa
(sveže) zelenjave in sadja ter povečanje ravni telesne dejavnosti. Razmeroma
majhen nabor dejavnikov tveganja, med katerimi je nekaj prehranskih (povečana
telesna masa, nezdrav življenjski slog, visok krvni tlak in holesterol) namreč
vpliva na velik del bremena bolezni v Evropi in pri nas (SZO, 2010b).
Strategija je bila osnova za razvoj številnih dokumentov in dejavnosti za
preprečevanje KNB in deficitarnih stanj, ki so povezana s prehrano in telesno
dejavnostjo. SZO za Evropo je leta 2014 sprejela tretji zaporedni prehranski
načrt za regijo, v katerega pripravo se je dejavno vključila tudi Republika
Slovenija s svojimi nacionalnimi strokovnjaki, tako da je koncept obeh
dokumentov zelo podoben. Med pomembnejšimi strateškimi dokumenti je leta 2006
sprejeta Listina o preprečevanju debelosti (SZO, 2006), ki povezuje prehranske
in gibalne dejavnosti za zmanjševanje te bolezni. Omenjene dejavnosti so tematiko
nezdravega življenjskega sloga in KNB prenesle na najvišjo politično raven –
leta 2011 so Združeni narodi na visoki ravni razpravljali o problematiki in se
politično zavezali glede rešitev za KNB, prvič pa je bil na SZO pripravljen
tudi okvir za spremljanje in vrednotenje napredka z indikatorji (strateški
dokumenti za preprečevanje KNB, zmanjševanje pritiska trženja nezdrave hrane
otrokom in druge, Moskovska deklaracija z »best buys«).
SZO za Evropo in Evropska komisija sta v zadnjih letih vedno
več pozornosti namenjali implementaciji strateških dokumentov na področju
prehrane in telesne dejavnosti s pomočjo pristopa do zdravja v vseh politikah.
Evropska komisija je na podlagi bele knjige vzpostavila Visoko skupino za
prehrano in telesno dejavnost ter Platformo za prehrano in telesno dejavnost,
ki cilje svojega delovanja postavljata v okvir strateške razvojne vizije EU
Evropa 2020. SZO pa je sprejela okvir zdravstvene politike za evropsko regijo
Health 2020, ki ugotavlja, da vlade lahko dosežejo znatno izboljšanje zdravja
in zmanjšanje neenakosti v zdravju le z dobrim medsektorskim sodelovanjem.
10. Seznam kratic


BSŽ

Bolezni srca in ožilja


BHFNC

British Heart
  Foundation National Centre


CINDI

Countrywide Integrated
  Noncommunicable Diseases Intervention Programme – mednarodni integrirani
  interventni program za preprečevanje kroničnih bolezni


EU

Europska unija


FAO

Food and Agriculture
  Organization of the United Nations


HBSC

Mednarodna raziskava
  »Health Behaviour in School-Aged Children«


HEPA

Health Enhancing
  Physical Activity


ITM

Indeks telesne mase


KNB

Kronične nenalezljive
  bolezni


MDDSZ

Ministrstvo za delo,
  družino, socialne zadeve in enake možnosti


MF

Ministrstvo za finance


MGRT

Ministrstvo za
  gospodarski razvoj in tehnologijo


MZI

Ministrstvo za infrastrukturo


MIZŠ

Ministrstvo za
  izobraževanje, znanost in šport


MJU

Ministrstvo za javno
  upravo


MKGP

Ministrstvo za
  kmetijstvo, gospodarstvo in prehrano


MK

Ministrstvo za kulturo


MORS

Ministrstvo za obrambo


MOP

Ministrstvo za okolje
  in prostor


MZ

Ministrstvo za zdravje


NIJZ

Nacionalni inštitut za
  javno zdravje


OECD

Organizacija za
  gospodarsko sodelovanje in razvoj (Organisation for Economic Co-operation and
  Development)


SZO

Svetovna zdravstvena
  organizacija


11. Definicije
Aditivi za živila so vse snovi, ki se običajno ne
uporabljajo oziroma uživajo kot živilo in niso tipična sestavina živila, se pa
namensko dodajajo živilu iz tehnoloških in organoleptičnih razlogov. Aditivi
neposredno ali posredno učinkujejo na živilo in postanejo njegova sestavina.
Analiza tveganja je proces, sestavljen iz treh med
seboj povezanih sestavnih delov: ocene tveganja, obvladovanja tveganja in
obveščanja o tveganju. Ocena tveganja je proces na znanstveni podlagi,
sestavljen iz štirih korakov: prepoznavanja nevarnosti, opredelitve nevarnosti,
ocene izpostavljenosti in opredelitve tveganja. Obvladovanje tveganja je proces
presojanja s posvetovanjem zainteresiranih strani o različnih možnostih
delovanja ob upoštevanju ocene tveganja in drugih upoštevanja vrednih dejavnikov
ter po potrebi izbor primernih možnosti za preprečevanje in nadzor. Obveščanje
o tveganju pomeni interaktivno izmenjavo informacij in mnenj v okviru analize
tveganja o dejavnikih tveganja in tveganjih, drugih dejavnikih, ki vplivajo na
tveganja in zaznavanje tveganj med tistimi, ki ocenjujejo tveganja, tistimi, ki
skrbijo za obvladovanje tveganj, potrošniki, živilsko dejavnostjo in
dejavnostjo proizvodnje krme, znanstveniki in drugimi zainteresiranimi
skupinami, vključno s pojasnjevanjem ugotovitev ocene tveganja in podlag za
odločitve o obvladovanju tveganja.
Dejavniki tveganja, onesnaževalo so biološki, kemični
ali fizikalni dejavniki (snov v živilu oziroma lastnost ali stanje živila), ki
lahko ogrožajo zdravje ljudi in so prisotni v hrani oziroma živilu zaradi
postopkov pridelave, predelave oziroma proizvodnje živil in prometa z njimi ali
zaradi onesnaženosti okolja.
Dejaven življenjski slog je način življenja, ki
povezuje telesno dejavnost z rednimi vsakodnevnimi opravili. Cilj, za katerega bi
si morali prizadevati, je, da bi telesni dejavnosti odrasli vsak dan posvetili
vsaj 30 minut, otroci pa 60 do 90 minut. Posamezniki to lahko naredijo na
različne načine: hoja ali kolesarjenje v transportne namene, telesna vadba za
užitek in dobro telesno pripravljenost, udeležba pri športnih dejavnostih (tako
organiziranih kot neformalnih), igranje v parku, delo na vrtu, hoja po
stopnicah in uporaba športnih objektov.
Determinante zdravja so posamezni dejavniki ali
njihova kombinacija, ki pozitivno ali negativno vplivajo na zdravje.
Socialno-ekonomske determinante zdravja so dejavniki, na katere lahko vplivamo
s političnimi, gospodarskimi in tudi osebnimi odločitvami. V nasprotju s tem pa
na determinante oziroma dejavnike, kot so starost, spol in genetske lastnosti, s
temi odločitvami ne moremo vplivati.
Energijski vnos
Dnevni energijski vnos je odvisen od posameznikove bazalne
presnove in stopnje dnevne aktivnosti; izračuna se kot produkt ocene bazalne
presnove in stopnje aktivnosti (bazalna presnova ali metabolizem je količina
energije, ki jo za vzdrževanje osnovnih življenjskih procesov v 24 urah porabi
vsaj 12 ur tešč človek, ki telesno in duševno miruje pri sobni temperaturi
(18–24 °C)). Kadar energijski vnos preseže optimalni dnevni energijski
vnos, se presežek energije akumulira v založnem tkivu (npr. v obliki maščevja).
Energijska gostota
Energijska gostota hrane je definirana kot količina energije
na 1 ml ali 1 g živila/hrane. Energijska gostota je lahko izražena v
kJ/g ali kJ/ml (kcal/g, kcal/ml). Priporočljiva energijska gostota obrokov za
normalno hranjenega človeka je od 4,2 do 6,3 kJ/g (1 do 1,5 kcal/g). Če
obrok vsebuje več kot 10,5 kJ/g (2,5 kcal/g), lahko predstavlja dejavnik
tveganja za nastanek čezmerne telesne mase in debelosti. Hrano, ki vsebujejo sladkor,
nasičene maščobe in alkohol, uvrščamo med hranilno revna živila. Čista olja
imajo najvišjo energijsko vrednost – okoli 37,6 kJ/g (9 kcal/g).
Funkcijska zmožnost
Osnova za oskrbo starejših oseb je ugotovljena morebitna
funkcijska manjzmožnost bodisi zaradi staranja, bolezni ali obojega skupaj.
Funkcijski status lahko definiramo kot posameznikovo sposobnost opravljanja
običajnih dnevnih dejavnosti za dosego osnovnih potreb, zadovoljevanje
običajnih vlog in vzdrževanja zdravja in blagostanja. Funkcijski status obsega
funkcijsko zmožnost, ki predstavlja posameznikovo maksimalno zmogljivost pri
opravljanju dnevnih dejavnosti na telesnem, duševnem, socialnem in duhovnem
področju življenja v standardiziranih pogojih, in funkcijsko izvedbo, ki se
nanaša na dejavnosti, ki jih ljudje dejansko opravljajo v obdobju svojega
življenja.
Gibalna učinkovitost je učinkovitost gibanja
posameznika, ki se opredeli na osnovi testov gibalnih sposobnosti, kot so npr.
skok v daljino z mesta, ravnotežje, test vizualno motorične koordinacije, test
koordinacije (hoja nazaj), hitrost alterniranih gibov (npr. plosk
spredaj-zadaj) ter test dolgotrajne vzdržljivosti (npr. 300 m).
Hranilna gostota živila oziroma hrane je definirana
kot količina hranilne snovi na energijsko enoto (na 1 MJ oziroma na
1 kcal) in nam pove, kolikšno količino določenih hranil (ogljikovih
hidratov, beljakovin, maščob, vitaminov ali elementov oziroma drugih snovi)
vsebuje določeno živilo na enoto energije. Med hranilno gosta živila oziroma
hrano spadajo tista, ki vsebujejo pomembne količine vitaminov, elementov in
drugih biološko pomembnih snovi na razmeroma majhno količino energije.
Preoblikovana živila
To so živila s spremenjeno ali prilagojeno recepturo (lahko
tudi prilagajanje sestave) sodobnim prehranskim smernicam. Veliko lažje je
spreminjati industrijsko predelana živila (margarina) kot minimalno predelana
(maslo). Preoblikovanje živil (reformulacija) je prehranski inženiring, s
katerim živilska industrija ustvarja, spreminja in preoblikuje živilske izdelke
po meri sodobnega potrošnika (manj maščob …).
Hrana oziroma živilo je vsaka snov ali izdelek,
vključno s pitno vodo in pijačo, v predelani, delno predelani ali nepredelani
obliki, ki je namenjen uživanju ali se smiselno pričakuje, da ga bodo uživali
ljudje.
Hranilo, hranljiva snov je vsaka snov, ki jo telo potrebuje
za pridobivanje energije (ogljikovi hidrati, beljakovine, maščobe), rast in
obnovo tkiv (beljakovine, minerali, vitamini, voda) ter za uravnavanje
življenjskih procesov (beljakovine, minerali, vitamini, voda, prehranske
vlaknine, antioksidanti in druge aktivne snovi, ki jih vsebuje rastlinska
hrana). Človek dobi hranila iz živil. Posamezne skupine živil vsebujejo hranila
v različnih količinah in kombinacijah, ki vplivajo tudi na potrebne količine
posameznih hranil in njihovo učinkovitost v telesu. Hranila, ki jih človek za
svoje zdravje nujno potrebuje, ne more pa jih sam tvoriti in jih lahko dobi
samo iz hrane, imenujemo esencialna (telesu nujno potrebna).
Izključno dojenje je način hranjenja, pri katerem
otrok zaužije samo materino mleko brez druge hrane, tekočine ali vode z izjemo
od zdravnika predpisanih zdravil.
Kronične nenalezljive bolezni so predvsem posledica
nezdravega življenjskega sloga (nezdrave prehrane, premajhne telesne dejavnosti,
kajenja, čezmernega uživanja alkohola, stresa). Sem prištevamo npr. bolezni
srca (angino pektoris in miokardni infarkt), cerebrovaskularne bolezni (bolezni
žilja, možgansko kap), različne vrste rakastih obolenj, čezmerno prehranjenost
in debelost, sladkorno bolezen tipa 2, zvišan krvni tlak, cirozo jeter, bolezni
kosti in sklepov, bolezni zob. Na te bolezni pomembno vplivajo tudi
socialno-ekonomske determinante zdravja.
Neenakosti v zdravju (socialno-ekonomske neenakosti)
so razlike v zdravstvenih izidih med družbenimi skupinami z različnim socialno-ekonomskim
statusom, ki jih lahko preprečimo in so zato nepravične. Neenakosti v zdravju
se kažejo v slabih prehranjevalnih navadah, nezadostni telesni dejavnosti,
čezmerni telesni masi, uživanju alkohola, kajenju …
Nezdrava prehrana in nezdravo prehranjevanje
sta pojma, ki celostno zajemata več sestavin prehranjevanja. Mišljena je
neustrezna hranljiva in energijska vrednost zaužite hrane, uporaba neustreznih
ali celo nepravilnih načinov njene priprave in tudi nepravilen ritem uživanja
hrane, kar vse vpliva na človekovo zdravje.
Prehrana, prehranjevanje pomenita uživanje živil
oziroma hranil, ki jih človek potrebuje za zadovoljevanje fizioloških potreb organizma
(rast, razvoj in delo). Prehrana pomeni tudi vedo o živilih (hrani), hranilih
in drugih snoveh, ki jih vsebujejo živila, njihovem delovanju, medsebojni
odvisnosti in ravnotežju, ki vpliva na zdravje in pojav bolezni, in o uživanju,
prebavi, presnovi in izločanju snovi, ki sestavljajo živila.
Prehranjevalne navade oziroma prehranjevalni vzorec
pomeni način prehranjevanja posameznika, neke skupine ali družbe kot celote.
Vključujejo izbor in količino živil, delež posameznih živil v prehrani, način
priprave hrane in pogostnost ter razporejenost uživanja posameznih obrokov
hrane čez dan. Na prehranjevalne navade vplivajo družbene, gospodarske, etnične
in kulturne danosti okolja pa tudi izobrazba ter dostopnost in cena hrane.
Pravilne prehranjevalne navade so tiste, ki omogočajo, da je prehrana
posameznika, neke skupine ali družbe kot celote, ob upoštevanju vseh navedenih
vplivov, skladna s priporočili za zdravo prehrano.
Starostniki ali starejši odrasli so osebe, starejše od
65 let.
Telesna dejavnost je definirana kot kakršna koli sila,
izvedena s strani skeletnih mišic, ki se konča s porabo energije nad ravnjo
mirovanja.
Telesna dejavnost za krepitev zdravja (ang. Health
Enhancing Physical Activity ali skrajšano HEPA) je opredeljena kot vsaka oblika
telesne dejavnosti, ki koristi zdravju in funkcionalni sposobnosti brez
nepotrebne škode ali tveganja. To je najlaže doseči tako, da se telesna
dejavnost vsaj zmerne intenzivnosti (kot so na primer živahna hoja in druge
dejavnosti, ki pospešijo dihanje in ogrejejo) vključi v vsakdanje življenje.
Telesna pripravljenost ali telesna kondicija.
Transmaščobe v besedilu celotnega dokumenta poljudno
imenujemo transnasičene maščobne kisline.
Varnost hrane oziroma živil je zagotovilo, da živilo
kratkoročno ali dolgoročno ni škodljivo za zdravje in je ustrezno za prehrano
ljudi; nima učinkov na poznejše rodove ali kumulativnih strupenih učinkov;
velja tudi pri skupinah ljudi s posebno zdravstveno preobčutljivostjo.
Zdrava prehrana, zdravo prehranjevanje, uravnotežena
prehrana in priporočena prehrana so pojmi, ki celostno zajemajo na
znanstvenih dognanjih temelječa priporočila o fizioloških potrebah organizma po
energiji in posameznih hranilih glede na starost, spol in delo, ki ga človek
opravlja, o živilih, ki vsebujejo ta hranila, in o priporočenem ritmu
prehranjevanja zaradi preprečevanja obolenj in stanj, ki jih lahko povzroči
nezdrava prehrana (nezdravo prehranjevanje).
Zdravju koristna hrana, jed, obrok, ponudba so hrana,
jed, obrok in njihova ponudba, sestavljena po smernicah uravnotežene prehrane s
posebnim poudarkom na vsebnostih hranljivih snovi, ki pripomorejo k doseganju
ciljev prehranskih priporočil in s tem preprečevanju bolezni, povezanih z
nezdravim prehranjevanjem. Sinonim za zdravju koristna so tudi varovalna
(funkcionalna) živila.
Zelo intenzivna telesna dejavnost je tista, ki privede
do znojenja in večje zadihanosti. Po navadi vključuje šport ali telesno vadbo,
na primer tek ali hitro kolesarjenje. Za tiste, ki so telesno nedejavni, pa
telesno dejavnost visoke intenzivnosti predstavlja že hitra hoja. Meja med
zmerno in zelo intenzivno telesno dejavnostjo se z redno vadbo spreminja. Tako
lahko na primer dejavnosti, ki so bile na začetku zmerno intenzivne, postanejo
prelahke, po drugi strani pa dejavnosti, ki so bile zelo intenzivne, postanejo
zmerno intenzivne. Pri napredovanju posameznika je to treba upoštevati in
sproti prilagajati program telesne vadbe.
Zmerno intenzivna telesna dejavnost je tista, pri
kateri se pospeši srčni utrip in povzroča občutek toplote ter blago zadihanost.
Za bolj dejavne in telesno pripravljene ljudi telesno dejavnost zmerne
intenzivnosti predstavljata hitra hoja ali počasno tekanje. Večina priporočil o
telesni dejavnosti se osredotoča na dejavnosti z vsaj zmerno intenzivnostjo,
kar zagotavlja vključitev širokega obsega dejavnosti tako vsakodnevnih opravil
(hoja ali kolesarjenje na delovno mesto, domača opravila, gibanje na delovnem mestu)
kot tudi prostočasnih rekreativnih dejavnosti.
Živilska dejavnost zajema vse faze pridelave (vključno
z rejo domačih živali pred zakolom, gojenjem poljščin, zelenjave in sadja,
lovom, ribolovom in pobiranjem samoniklih proizvodov), predelave, priprave in
ponudbe živil oziroma hrane ter prometa z njimi (vključno z uvozom,
shranjevanjem, prevozom, distribucijo, prodajo ter dobavo).
12. Literatura
Agostoni C, Braegger C, Decsi T, Kolacek S, Koletzko B,
Mihatsch W, Moreno LA, Puntis J, Shamir R, Szajewska H, Turck D, van Goudoever
J. 2011. Role of dietary factors and food habits in the development of
childhood obesity: a commentary by the ESPGHAN Committee on Nutrition. J
Pediatr Gastroenterol Nutr;52(6):662-9.
Akcijski načrt Komisije 2011 za obvladovanje naraščajoče
grožnje kot posledice protimikrobne odpornosti (The Commission's 2011 action
plan against the rising threats from antimicrobial resistance) http://ec.europa.eu/dgs/health_food-safety/docs/communication_amr_2011_748_en.pdf
Angelus E, (2012). Agenda for child-friendly neighbourhood
planning policy recommendations for european cities to support children and
young people. Stuttgart: Stuttgart Coordination Office Cities for Children,
Policy Office of the Mayor.
Avstralske smernice za zmanjševanje časa sedenja
http://www.health.gov.au/internet/main/publishing.nsf/content/health-pubhlth-strateg-phys-act-guidelines
Backović Juričan A, Berlic N in Petrič VK. Politični
dokumenti in smernice na področju telesne dejavnosti v Sloveniji. V: Djomba, JK
in Pori M (ur.). Javnozdravstveni vidiki telesne dejavnosti: zbornik
prispevkov. Ljubljana: Medicinska fakulteta, Katedra za javno zdravje, Univerza
v Ljubljani, 2012, str. 15-25.
Bauer J, Biolo G, Cederholm T, Cesari M, Cruz-Jentoft AJ,
Morley JE, Phillips S, Sieber C, Stehle P, Teta D, Visvanathan R, Volpi E,
Boirie Y. 2013. Evidence-based recommendations for optimal dietary protein
intake in older people: a position paper from the PROT-AGE Study Group. J Am
Med Dir Assoc.; 14(8):542-59.
Barker L A, 1, Gout B S in Crowe T C, (2011)Hospital
Malnutrition: Prevalence, Identification and Impact on Patients and the
Healthcare System, Int J Environ Res Public Health. Feb; 8(2): 514–527.
Benković V, Kolčić I, Ivičević Uhernik A, Vranešić Bender D,
Oreb I, Stevanović R, Krznarić Z. 2013. The economic burden of disease-related
undernutrition in selected chronic diseases.Clin Nutr. pii:
S0261-5614(13)00244-6. doi: 10.1016/j.clnu.2013.09.006.
Bouchard, C., Blair, S. N. in Haskell, W.L. (2006) Physical
Activity and Health. United States of America: Human Kinetics.
Božič A, Zupanič T. Zdravje in zdravstveno varstvo v
Sloveniji. Statistični urad Republike Slovenije, 2009.
(BHFNC) British Heart Foundation National Centre for Physical
Activity and Health, Loughborough University. 2012. Sedentary behaviour:
evidence briefing.
Bratanič B. Novorojencem (in materam) prijazne porodnišnice v
Sloveniji, 1998-2002, 2002, 12/1, str. 54-57.
Bratina N, Hadžić V, Batellino T, Pistotnik B, Pori M, Šajber
D, Žvan M, Škof B, Jurak G, Kovač M, Dervišević E, Slovenske smernice za
telesno udejstvovanje otrok in mladostnikov v starostni skupini od 2 do 18 let.
Zdravstveni vestnik: 80 (2011).
Bull F, Milton K, Kahlmeier S, Arlotti A, Backović Juričan A,
Belander O, Martin B, Martin-Diener E, Marques A, Mota J, Vasankari T and
Vlasveld A. Turning the tide: national policy approaches to increasing physical
activity in seven european countries. British Journal of Sports Medicine,
Published Online First on March 28, 2014; 0: 1-8.
Doi:10.1136/bjsports-2013-093200.
Buzeti T, Gabrijelčič Blenkuš M, Gruntar Činč M, Ivanuša M,
Pečar J, Tomšič S, Truden Dobrin P, Vrabič Krek B, ur. (2011). Neenakosti v
zdravju v Sloveniji. Ljubljana: Inštitut za varovanje zdravja RS.
Cappuccio F P, Taggart F M, Bakewin Kandal N, Currie A, Peile
E, Stranges S in Miller M A (2008). Meta-Analysis of Short Sleep Duration and
Obesity in Children and Adults. Journal of sleep, 31(5), 619 – 626.
Cattaneo A, Yngve A, Koletzko B in guzman L R, Protection,
promotion and support of breastfeeding in Europe, current situation. Public
health nutrition, 8: 39 – 46, (2005)
Cavill N, Kahlmeier S, Racioppi F. Physical activity and
health in Europe: evidence for action. Copenhagen: World Health Organisation
Regional Office for Europe, (2006)
Chodzko-Zajko W J, Proctor D N, Fiatarone Singh M A, Minson C
T, Nigg C R, Salem G J in Skinner J S, (2009). American College of Sports
Medicine position stand. Exercise and physical activity for older adults. Med
Sci Sports Exerc, 41(7), 1510 – 1530.
De Jaegher K, 2010. Physician incentives: Cure versus
prevention. Journal of Health Economics 29: 124 – 136.
Djomba J K, 2012. Telesna dejavnost, V: Maučec Zakotnik J,
Tomšič S, Kofol Bric T, Korošec A, Zaletel Kragelj L. Zdravje in vedenjski slog
prebivalcev Slovenije – Trendi v raziskavah CINDI 2001–2004–2008. Inštitut za
varovanje zdravja RS.
Djomba J K, 2014. Telesna dejavnost, v: Tomšič S, Kofol Bric
T, Korošec A, Maučec Zakotnik J, Izzivi v izboljšanju vedenjskega sloga in
zdravja – Desetletje CINDI raziskav v Sloveniji. Nacionalni inštitut za javno
zdravje. Do Lee C, Folsom A R, in Blair S N (2003). Physical activity and
stroke risk a meta-analysis. Stroke, 34(10), 2475–2481.
EC 2002. UREDBA (ES) št. 178/2002 EVROPSKEGA PARLAMENTA IN
SVETA z dne 28. januarja 2002 o določitvi splošnih načel in zahtevah
živilske zakonodaje, ustanovitvi Evropske agencije za varnost hrane in
postopkih, ki zadevajo varnost hrane (UL L št. 31 z dne 1. februarja 2002,
str. 1).
EC 2007. Commission of the European Communities. White paper
on a Strategy for Europe on nutrition, overweight and obesity health related
issues. COM 2007 (279).
EU CR 2013. Council recommendation 2013/C 354/01 on promoting
health-enhancing physical activity across sectors.
EFSA and ECDC (European Food Safety Authority and European
Centre for Disease Prevention and Control), 2015. The European Union Summary
Report on Trends and Sources of Zoonoses, Zoonotic Agents and Food - borne
Outbreaks in 2013. EFSA Journal 2015;13(1):3991, 162 pp.
Edwards P in Tsouros A (2007). Spodbujanje telesne dejavnosti
in aktivnega življenja v mestnih okoljih: vloga organov lokalnih oblasti.
Maribor: Zavod za zdravstveno varstvo Maribor, Center za spremljanje
zdravstvenega varstva prebivalstva in promocijo zdravja. Pridobljeno iz
http://cindi-slovenija.net/images/stories/cindi/publikacije/who_spodbujanje_telesne_dejavnosti.pdf.pdf
Frewer L J, 2001. Environmental risk, public trust and
perceived exclusion from risk management. Environmental risks: Perception, Evaluation
and Management, 9, 221-248.
Gabrijelčič Blenkuš M, Pograjc L, Gregorič M, Adamič M, Čampa
A. 2005. Smernice zdravega prehranjevanja v vzgojno izobraževalnih ustanovah:
od prvega leta starosti naprej. Ljubljana: Ministrstvo za zdravje Republike
Slovenije.
Gabrijelčič Blenkuš M, Gregorič M, Tivadar B, Koch V,
Kostanjevec S, Fajdiga Turk V, Žalar A, Lavtar D, Kuhar D, Rozman U. 2009.
Prehrambene navade odraslih prebivalcev Slovenije z vidika varovanja zdravja.
Ljubljana: Pedagoška fakulteta.
Gabrijelčič Blenkuš M, Stanojević Jerković O, ur. Prehrana in
telesna dejavnost za zdravje pri starejših – pregled stanja. 2010. Inštitut za
varovanje zdravja RS.
Gabrijelčič Blenkuš M. 2011. Obdavčitev živil. Pregled
stanja. Inštitut za varovanje zdravja RS. Dostopno na:
http://img.ivz.si/janez/38-22.pdf
Glažar T, Strel J, Strel J, Fetih J, Hačič A, Mišič, G,
Porenta T, Zdešar T, Semolič A, Šest Pleško P, (2015). Skupaj za zdravje. Od
nosečnic do starostnikov. Vrhnika: Zdravstveni dom Vrhnika.
Gregorič M, Gabrijelčič Blenkuš M, Ceglar K, Priveršek J.
2012. Vrednotenje kosil osnovnošolske prehrane v letu 2011 na podlagi izbranega
vzorca šol.
Gregorič M, Fajdiga Turk V, Gabrijelčič Blenkuš M. 2013.
Tradicionalni slovenski zajtrk: Poročilo o nacionalnem projektu 2012. Inštitut
za varovanje zdravja RS.
Gregorič M, Ceglar K, Poličnik R, Đukić B. 2014, Strokovno
spremljanje prehrane s svetovanjem v vzgojno-izobraževalnih zavodih v šolskem
letu 2012/13
vir: http://www.ivz.si/prehrana?pi=5&_5_Filename=attName.png&_5_MediaId=8287&_5_AutoResize=false&pl=8-5.3.
Guest JF, Panca M, Baeyens JP, de Man F, Ljungqvist O,
Pichard C, Wait S, Wilson L. 2011. Health economic impact of managing patients
following a community-based diagnosis of malnutrition in the UK. Clin
Nutr;30(4):422-9.Hardman K. (2008). Physical education in Schools and PETE
programmes in the European context: Quality issues. V G. Starc, M. Kovač
in Bizjak, K. (ur.), 4th International Symposium Youth Sport 2008 – The Heart
of Europe. Book of Abstracts (str. 9–26). Ljubljana: University of Ljubljana,
Faculty of Sport.
Hlastan Ribič C, Poličnik R, Vertnik L, Fajdiga Turk V,
Maučec Zakotnik J, Petrič VK. 2010. Nacionalni akcijski načrt za zmanjševanje uživanja
soli v prehrani prebivalcev Slovenije za obdobje 2010–20. Ministrstvo za
zdravje RS.
Hlastan Ribič C, Šerona A, Maučec Zakotnik J, Borovničar A.
2012. Čezmerna hranjenost in debelost. V: Maučec Zakotnik J, Tomšič S, Kofol
Bric T, Korošec A, Zaletel Kragelj L. Zdravje in vedenjski slog prebivalcev
Slovenije – Trendi v raziskavah CINDI 2001-2004-2008. Inštitut za varovanje
zdravja RS.
Hocevar Grom A, Trdič J, Gabrijelčič Blenkuš M, Kofol Bric T,
Truden-Dobrin P, Albreht T, ur., 2010. Zdravje v Sloveniji. Ljubljana: Inštitut
za varovanje Zdravja RS.
Jeriček Klanšček H, Roškar S, Koprivnikar H, Pucelj V, Bajt
M, Zupanič T. 2011. Neenakosti v zdravju in z zdravjem povezanega vedenja
slovenskih mladostnikov. Ljubljana: Inštitut za varovanje zdravja RS.
Jurak G in Kovač M. (2009). Ali kurikularne spremembe
dohajajo spremembe v življenjskih slogih otrok? Sodobna pedagogika, 60(1),
318–333.
Jurak G in Kovač M. (2011). Opravičevanje med poukom športne
vzgoje v osnovni šoli. Pedagoška obzorja, 26(4), 18–31.
Jurak G, Pavletič Samardžija P. 2014. Nacionalni program
športa v Republiki Sloveniji 2014-2023. Ljubljana: Ministrstvo za
izobraževanje, znanost in šport RS.
Jurak G, Pavletič Samardžija P. 2014. Izvedbeni načrt
Nacionalnega programa športa v Republiki Sloveniji 2014–2023. Ljubljana:
Ministrstvo za izobraževanje, znanost in šport RS.
Katzmarzyk PT, Church TS, Craig CL, Bouchard C. Sitting time
and mortality from all causes, cardiovascular disease, and cancer. Med Sci
Sports Exerc. 2009 May; 41(5): 998–1005.
Kobe H, Štimec M, Hlastan-Ribič C, Fidler Mis N. 2012. Food
intake in Slovenian adolescents and adherence to the Optimized Mixed Diet: a
nationally representative study. Public Health Nutr 2012; 15 (4): 600–8.
Koch V. 1997. Prehrambene navade odraslih prebivalcev Slovenije
z vidika varovanja zdravja. Doktorska disertacija. Univerza v Ljubljani,
Biotehniška fakulteta.
Koletzko B, Cetin I, in Brenna J. T. (2007). Dietary fat
intakes for pregnant and lactating women. The British Journal of Nutrition, 98(5),
873–7.
Kondrup J, Allison SP, Elia M et al. 2003. ESPEN Guidelines
for nutritional screening 2002. Clinical Nutrition; 22(4): 415–421.
Kreider RB, Wilborn CD, Taylor L, Campbell B, Almada AL,
Collins R, Cooke M, Earnest CP, Greenwood M, Kalman DS, Kerksick CM, Kleiner SM,
Leutholtz B, Lopez H, Lowery LM, Mendel R, Smith A, Spano M, Wildman R,
Willoughby DS, Ziegenfuss TN, Antonio J. 2010. ISSN exercise & sport
nutrition review: research & recommendations. J Int Soc Sports Nutr.
Lainščak M, von Haehling S, Doehner W, Anker SD. 2012. The
obesity paradox in chronic disease: facts and numbers. J Cachexia Sarcopenia
Muscle; 3(1):1-4.
Lestan K A, Eržen I in Golobič M (avgust 2013): The role of
open space in urban neighbourhoods for health-related lifestyle. V Peters, A.
(ur.) in Kuenzli, N. (ur). Conference of ISEE, ISES and ISIAQ, Basel,
Switzerland »Environment and health – bridging South, North, East and West«
(str. 6547–6570). Pridobljeno iz http://www.mdpi.com/1660-4601/11/6/6547/htm.
Lesnik T, Gabrijelčič Blenkuš M, Gregorič M, Fajdiga Turk V,
Zupanič T. 2011. Poročilo o evalvaciji Sheme šolskega sadja v šolskem letu
2010/11. Inštitut za varovanje zdravja RS.
Lucas A, Programming by Early Nutrition: An Experimental
Approach: Journal of Nutrition,1998, v. 128, s. 401S-406S.
Mark A E, in Janssen I, (2008). Relationship between screen
time and metabolic syndrome in adolescents. Journal Public of Health (Oxf.),
30(2), 153-60.
Milte RK, Ratcliffe J, Miller MD, Crotty M. 2013. Economic
evaluation for protein and energy supplementation in adults: opportunities to
strengthen the evidence. Eur J Clin Nutr;67(12):1243-50.
Moreland J D, Richardson J A, Goldsmith C H, in Clase C M,
(2004). Muscle weakness and falls in older adults: a systematic review and meta‐analysis. Journal of
the American Geriatrics Society, 52(7), 1121-1129.
Muscaritoli M, Molfino A, Gioia G, Laviano A, Rossi Fanelli
F. The "parallel pathway": a novel nutritional and metabolic approach
to cancer patients. Intern Emerg Med. 2011 Apr;6(2):105-12.
Must A in Parisi S M (2009). Sedentary behavior and sleep:
paradoxical effects in association with childhood obesity. Int. J. Obes.
(London), 33(1), 82-86.
MZ. 2005. Nacionalni program prehranske politike 2005-2010.
Uradni list RS, št. 38/2005.
Nacionalni program spodbujanja telesne dejavnosti za krepitev
zdravja od 2007 do 2012, pridobljeno: http://www.mz.gov.si/fileadmin/mz.gov.si/pageuploads/javno_zdravje_09/Nacionalni_program_telesna_dejavnost_slo.pdf
Obzorja 2020 (ang. Horizon 2020), pridobljeno na:
http://ec.europa.eu/programmes/horizon2020/
OECD (2002). Guidance document on risk communication for
chemical risk management. OECD Publication: Paris.
OECD (2010). Obesity and the Economics of Prevention: Fit not
fat, pridobljeno: http://www.oecd.org/els/health-systems/obesity-fit-not-fat.htm
Peterson M D, Rhea M R, Sen A, in Gordon P M, (2010).
Resistance exercise for muscular strength in older adults: a meta-analysis.  Ageing
research reviews, 9(3), 226–237.
Pokorn D, Maučec Zakotnik J, Močnik Bolčina U, Koroušič
Seljak B. 2008. Smernice zdravega prehranjevanja delavcev v delovnih
organizacijah. Ministrstvo za zdravje.
Priporočilo Sveta z dne 26. novembra 2013 o spodbujanju
zdravju koristnih telesnih dejavnosti v različnih sektorjih UL 2013/C 354/01.
Puš T, Podgrajšek K, Fidler Mis N, Benedik E, Rogelj I,
Simčič M. Vitamin and mineral nutritional status of healthy pregnant women
improved by nutrient supplements. Acta agriculturae Slovenica, 2013, letn. 102,
št. 1, s. 47–54.
Resolucija Evropskega parlamenta o vlogi športa v izobraževanju
(2007/2086(INI)). (13. 11. 2007). Evropski parlament. Pridobljeno iz:
http://www.europarl.europa.eu/sides/getDoc.do?pubRef=-//EP//TEXT+TA+P6-TA-2007-0503+0+DOC+XML+V0//SL.
Rotovnik Kozjek N, Miloš Miloševič (ur.). 2008. Priporočila
za prehransko obravnavo bolnikov v bolnišnicah in starostnikov v domovih za
starejše občane. Ministrstvo za zdravje.
Sedej K, Kotnik P, Avbelj Stefanija M, Grošelj U, Širca Čampa
A, Lusa L, Battelino T, Bratina N. 2014. European J of Endocrinology 170,
295–302.
Singhal, A, T J Cole, M Fewtrell, J Deanfield, A Lucas, Is
slower early growth beneficial for long-term cardiovascular health?
Circulation,2004, v. 109, s. 1108–1113.
Sila B. 2010. Delež športno dejavnih Slovencev in pogostost
njihove športne dejavnosti. Revija Šport – revija za teoretična in praktična
vprašanja športa. Številka 1–2.
Sklepi Sveta EU (2014), Sklepi Sveta o prehrani in telesni
dejavnosti UL 2014/C 213/01.
Slovic P. 1987. Perception of risk. Science, 236, 280–285.
Smernice vzgoje in izobraževanja za trajnostni razvoj od
predšolske vzgoje do douniverzitetnega izobraževanja (MIZŠ, 2007), dostopno na:
http://www.google.si/url?sa=t&rct=j&q=&esrc=s&source=web&cd=1&ved=0CB8QFjAA&url=http
%3A %2F %2Fwww.mizs.gov.si %2Ffileadmin %2Fmizs.gov.si %2Fpageuploads %2Fpodrocje
%2Frazvoj_solstva %2Ftrajnostni_razvoj
%2Ftrajnostni_smernice_VITR.doc&ei=q46fVeaEJIHpULC2gOAL&usg=AFQjCNG9PElwI_ys2yk5_rI1qolfZAtNdQ&bvm=bv.96952980,d.d24
Smernice zdravega prehranjevanja v vzgojno-izobraževalnih
ustanovah, dostopno na: http://www.mz.gov.si/fileadmin/mz.gov.si/pageuploads/javno_zdravje_09/Smernice_zdravega_prehranjevanja.pdf.
Stange I, Poeschl K, Stehle P, Sieber CC, Volkert D.
Screening for malnutrition in nursing home residents: comparison of different
risk markers and their association to functional impairment. J Nutr Health
Aging. 2013 Apr;17(4):357–63.
Starc G. 2014. Zdrav življenjski slog 3600 za dobro otrok. V:
Scagnetti N (ur). Skupaj za boljše zdravje otrok in mladostnikov – ohranjanje
in zagotavljanje enakih možnosti. Nacionalni inštitut za javno zdravje,
Ljubljana.
Starc G, Strel J. 2011. Tracking excess weight and obesity
from childhood to young adulthood: a 12-year prospective cohort study in
Slovenia. Public Health Nutr;14(1): 49–55.
Strel J, Kovač M, Jurak G, Bednarik J, Leskošek B, Starc G,
Majerič M in Filipčič T, (2003). Nekateri morfološki, motorični, funkcionalni
in zdravstveni parametri otrok in mladine v Sloveniji v letih 1990–2000. V
Kovač, M. in Starc, G. (ur.), Nekateri morfološki, motorični, funkcionalni in zdravstveni
parametri otrok in mladine v Sloveniji v letih 1990–2000. Ljubljana: Univerza v
Ljubljani, Fakulteta za šport, Inštitut za kineziologijo.
Strel J, Starc G, Kovač M. 2011. SLOFIT sistem – analiza
telesnega in gibalnega razvoja otrok in mladine slovenskih osnovnih in srednjih
šol v šolskem letu 2010/2011. Univerza v Ljubljani, Fakulteta za šport.
Sugiyama T, Leslie E, Giles-Corti, B in Owen N, (2008).
Associations of neighbourhood greenness with physical and mental health: do
walking, social coherence and local social interaction explain the
relationships? Journal Epidemiological Community Health, 62(5), 9.
SZO. 1986: The Ottawa Charter on Health Promotion.
SZO. 1991. The Budapest Declaration of Health Promoting
Hospitals.
SZO. 1996. Ljubljana Charter on Reforming Health Care.
SZO. 2000. Cindi dietary guide. Copenhagen: World Health
Organization, Regional office for Europe.
SZO. 2003. Diet, Nutrition and the Prevention of Chronic
Diseases. Technical Report Series 916. Copenhagen: World Health Organization,
Regional office for Europe.
SZO. 2004a. The WHO Global strategy on Diet, Physical
Activity and Health, World Assembly Resolution 57.17. Geneva: World Health
Organization Headquaters.
SZO. 2004b. Food and health in Europe: a new basis for
action. Copenhagen: WHO Regional office for Europe.
SZO. 2006. European charter on counteracting obesity.
SZO. 2007. Ur: Branca F, Nikogosian H, Lobstein T. The
challange of obesity in the WHO European Region and the strategies for
repsonse. Copenhagen: World Health Organization, Regional Office for Europe.
SZO. 2007. European action plan for food and nutrition policy
2007 – 2012. Copenhagen: World Health Organization, Regional office for Europe.
SZO. 2007. Steps to health: A European framework to promote
physical activity for health. Copenhagen: World Health Organization, Regional
office for Europe.
SZO. 2010a. Adelaide statement on health in all policies –
moving towards a shared governance for health and wellbeing. World Health
Organization, Government of South Austraila, Adelaide.
SZO. 2010b. Global status report on non-communicable
diseases. Geneva: World Health Organization.
SZO. 2010c. Global recommendation on Physical Activity for
Health. Geneva, 2010.
SZO. 2013, WHO’s Global Action Plan for the Prevention and Control
of Noncommunicable Diseases 2013–2020
SZO. 2014. WHO European childhood obesiti surveillance
initiative: School nutrition environment and body mass index in primary school.
Šinkovec N, Gabrijelčič Blenkuš M. 2010. Omejevanje trženja
nezdrave hrane otrokom – pregled stanja. Ljubljana, Inštitut za varovanje
zdravja RS.
Širca - Čampa A, Fidler Mis N, Hren I, Sedmak M, breceljJ,
Kržišnik C, Koletzko B. 2003. Nutrition of lactating women in Slovenia. Zb.
Bioteh. Fak. Univ. Ljubl., Kmet. Zooteh., 82;2, 135–142.
Štimec, M, Kobe, H, Smole, K, Kotnik, P., Širca-Čampa, A,
Zupančič, M, Battelino, T, Kržišnik, C, Fidler Mis, N. Adequate iodine intake
of Slovenian adolescents is primarily attributed to excessive saltintake.
Nutrition Research (2009), 888–896.
Takano T, (2003). Examples of research activities for Healthy
Cities. Example 2, The importance of walkable green-filled surroundings in
urban planning. Healthy cities and Urban Policy Research. London: Spon Press,
Taylor& Francis Group. Pridobljeno iz http://www.untag-smd.ac.id/files/Perpustakaan_Digital_2/POLICY
%20RESEARCH %20Healthy %20cities %20and %20urban %20policy %20research.pdf.
Telama R, Yang X, Viikari J, Välimäki I, Wanne O in Raitakari
O. (2005). Physical activity from childhood to adulthood: a 21-year tracking
study. American journal of preventive medicine, 28(3), 267-273.
Tønnesen Hanne. 2011. Clinical Health Promotion – what does
it mean? Research and Best Practice, V1: 2: 39 – 40.
UREDBA (ES) št. 178/2002 EVROPSKEGA PARLAMENTA IN SVETA z dne
28. januarja 2002 o določitvi splošnih načel in zahtevah živilske
zakonodaje, ustanovitvi Evropske agencije za varnost hrane in postopkih, ki
zadevajo varnost hrane z vsemi spremembami.
UREDBA (ES) ŠT. 882/2004 EVROPSKEGA PARLAMENTA IN SVETA z dne
29. aprila 2004 o izvajanju uradnega nadzora, da se zagotovi preverjanje
skladnosti z zakonodajo o krmi in živilih ter s pravili o zdravstvenem varstvu
živali in zaščiti živali z vsemi spremembami.
Waterland, RA, C Garza, Potential mechanisms of metabolic
imprinting that lead to chronic disease: Am.J.Clin.Nutr.,1999, v. 69, s.
179–197.
Zaključki sveta za zmanjševanje vnosa soli v populaciji
(Council conclusions on action to reduce population salt intake for better
health)
http://www.consilium.europa.eu/uedocs/cms_data/docs/pressdata/en/lsa/114998.pdf.
Zaletel K, Gaberšček S, Pirnat E, Krhin B, Hojker S. 2011.
Ten-year follow-up of thyroid epidemiology in Slovenia after increase in salt
iodization. CMJ Public Health; doi: 10.3325/cmj.2011.52.615.
Završnik J, Pišot R, Fras Z, Zaletel-Kragelj L, Strel J, Sila
B, Žerjal I, Zurc J, Kropej VL. 2004. Gibalna/športna aktivnost za zdravje:
prikaz rezultatov raziskovalnega dela na projektu v okviru ciljnega
raziskovalnega programa (CRP) "Konkurenčnost Slovenije 2001–2006".
Koper: Univerza na Primorskem, Znanstveno-raziskovalno središče, Inštitut za
kineziološke raziskave.
Zurc J. Gibalna aktivnost slovenskih otrok. Šport. 59(3/4):
126–31.
Št. 500-01/15-21/10
Ljubljana, dne 15. julija 2015
EPA 515-VII
Državni zbor
Republike Slovenije
dr. Milan Brglez l.r.
Predsednik
_______________
1 To so skupna sredstva za interesne dejavnosti
študentov, ki jih lahko visokošolske institucije med drugim namenijo tudi za
dejavnosti kot so: so promocija športa, predavanja o športu in zdravem načinu
življenja, promocija dneva brez cigarete, promocija in organizacija
krvodajalstva, organizacija merjenja krvnega pritiska in krvnega sladkorja,
sodelovanje na tekmovanju prve pomoči za osnovnošolce, ureditev popustov za
študente v fitnes centrih itd.
*Predvidoma financirano v okviru Operativnega programa za
izvajanje evropske kohezijske politike v obdobju 2014–2020.