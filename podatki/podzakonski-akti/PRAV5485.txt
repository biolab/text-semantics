I. SPLOŠNE DOLOČBE
1. člen
(vsebina pravilnika)
S tem pravilnikom se določa višina
pristojbin za fitosanitarne preglede rastlin, rastlinskih proizvodov in
nadzorovanih predmetov, ki se opravljajo v skladu s fitosanitarnimi predpisi,
ter višina pristojbin za izdajo fitosanitarnega spričevala ali drugega potrdila
o zdravstveni ustreznosti, in sicer:
-      
za vnos pošiljk rastlin, rastlinskih proizvodov in nadzorovanih
predmetov s seznama V.B iz Priloge V, del B Direktive Sveta 2000/29/ES z dne 8. maja
2000 o varstvenih ukrepih proti vnosu organizmov, škodljivih za rastline ali
rastlinske proizvode, v Skupnost in proti njihovemu širjenju v Skupnost (Uradni
list L št. 169 z dne 10. 7. 2000, str. 1, z vsemi spremembami), v Evropsko
skupnost iz tretjih držav: v skladu z Direktivo Sveta 2002/89/ES z dne 28. novembra
2002 o spremembah Direktive 200/29/ES o varstvenih ukrepih proti vnosu
organizmov, škodljivih za rastline ali rastlinske proizvode, v Skupnost in
proti njihovemu širjenju v Skupnost (Uradni list L št. 355 z dne 30. 12. 2002,
str. 45);
-      
na mestih pridelave oziroma predelave pred premeščanjem pridelka
rastlin, rastlinskih proizvodov in nadzorovanih predmetov znotraj Evropske
skupnosti s seznama V.A iz Priloge V, del A Direktive Sveta 2000/29/ES z dne 8. maja
2000 o varstvenih ukrepih proti vnosu organizmov, škodljivih za rastline ali
rastlinske proizvode, v Skupnost in proti njihovemu širjenju v Skupnost (Uradni
list L št. 169 z dne 10. 7. 2000, str. 1, z vsemi spremembami);
-      
pri izvozu in ponovnem izvozu pošiljk rastlin, rastlinskih proizvodov in
nadzorovanih predmetov v tretje države.
2. člen
(pristojbina)
(1) S pristojbino se plača
fitosanitarni pregled za pošiljke rastlin, rastlinskih proizvodov in
nadzorovanih predmetov (v nadaljnjem besedilu: pošiljke) ali pridelek rastlin,
rastlinskih proizvodov in nadzorovanih predmetov (v nadaljnjem besedilu:
pridelek) ter izdaja fitosanitarnega spričevala ali potrdila o zdravstveni
ustreznosti rastlin, rastlinskih proizvodov in nadzorovanih predmetov.
(2) Višina pristojbine je odvisna od
vrste in količine rastlin, rastlinskih proizvodov in nadzorovanih predmetov ter
od namena pregleda.
(3) Višina pristojbine je določena na
način, da upošteva:
-      
delo, vključno s socialnim zavarovanjem in strokovnim izobraževanjem, fitosanitarnega
inšpektorja ali druge uradne osebe, ki opravlja fitosanitarne preglede in
izdajanje fitosanitarnih spričeval ali drugih potrdil o zdravstveni ustreznosti
v skladu z zakonom, ki ureja zdravstveno varstvo rastlin (v nadaljnjem
besedilu: preglednik);
-      
opremo za fitosanitarni pregled,
-      
jemanje vzorcev za vizualne preglede ali laboratorijsko testiranje,
-      
laboratorijsko testiranje, razen če ni s fitosanitarnimi predpisi
drugače določeno,
-      
administrativna opravila, vključno z režijskimi stroški.
(4) Višina pristojbine se določa v
točkah. Vrednost točke je enaka vrednosti eura in se
preračunava s srednjim tečajem Banke Slovenije na dan izstavitve računa.
3. člen
(dodatni stroški)
(1) Če nastanejo dodatni stroški
zaradi okoliščin, ki zahtevajo dodatne preglede, dodatne laboratorijske
preiskave, potrditvene teste diagnostičnih preiskav v pooblaščenih
laboratorijih, prevajanje potrebnih dokumentov in podobno, se k pristojbini,
določeni v skladu s prejšnjim členom, prišteje znesek dejansko nastalih
stroškov.
(2) V primeru, da se stranka kot
naročnik pregleda zmoti pri navedbi kraja in časa pregleda (v nadaljnjem
besedilu: zmotno naročilo pregleda) ali nepravočasno pripravi pošiljko ali
pridelek za fitosanitarni pregled, mora naročnik plačati pristojbino v
vrednosti 15 točk za vsako začeto uro preglednikovega čakanja. V primeru
zmotnega naročila pregleda je naročnik poleg pristojbine za preglednikovo
čakanje dolžan plačati še stroške prevoza preglednika.
(3) Višina pristojbine za
fitosanitarni pregled pošiljk, ki se opravi na zahtevo naročnika ob nedeljah,
državnih praznikih, dela prostih dnevih, ponoči ali izven uradnega delovnega
časa, se poveča za 100%.
4. člen
(plačevanje pristojbin)
Pristojbine po tem pravilniku so prihodek
proračuna Republike Slovenije in se vplačujejo na poseben račun v skladu s
predpisom, ki ureja vplačilne račune ter način vplačevanja in razporejanja
javnofinančnih prihodkov.
II. PRISTOJBINE PRI VNOSU
5. člen
(višina pristojbine pri vnosu iz tretjih
držav)
(1) Za fitosanitarni pregled pri vnosu
iz tretjih držav (v nadaljnjem besedilu: vnos) se plača pristojbina za
preverjanje dokumentacije, preverjanje istovetnosti in zdravstvene preglede
pošiljk v skladu s prilogo 1, ki je sestavni del tega pravilnika.
(2) Če pošiljko sestavljajo rastline,
rastlinski proizvodi in nadzorovani predmeti, navedeni v različnih alineah
točke (c) priloge 1, se vsak del pošiljke, ki jo sestavljajo rastline, rastlinski
proizvodi in nadzorovani predmeti, navedeni v eni alinei (partija ali partije),
šteje kot posebna pošiljka.
(3) (črtan).
6. člen
(znižana pristojbina)
Pri vnosu pošiljk, za katere Evropska
Komisija določi zmanjšano pogostost opravljanja zdravstvenih pregledov v okviru
fitosanitarnih pregledov, se plačuje sorazmerno znižana pristojbina za vse
pošiljke in partije, ne glede na to ali so podvržene zdravstvenemu pregledu ali
ne.
III. PRISTOJBINE NA MESTIH PRIDELAVE OZIROMA PREDELAVE
7. člen
(višina pristojbine na mestih pridelave
oziroma predelave)
(1) Za fitosanitarni pregled na mestu
pridelave oziroma predelave se plača pristojbina za preverjanje dokumentacije,
preverjanje istovetnosti in zdravstvene preglede pridelka, za katerega se izdajajo rastlinski potni listi, v skladu s prilogo 2, ki je sestavni del
tega pravilnika.
(2) Če se na mestu pridelave nahajajo
rastline, rastlinski proizvodi in nadzorovani predmeti, navedeni v različnih
alineah točke (c) iz priloge 2, se za en zdravstveni pregled šteje pregled
rastlin, rastlinskih proizvodov in nadzorovanih predmetov iz posamezne alinee.
(3) Za izdajo potrdila o zdravstveni
ustreznosti pridelka se plača pristojbina v višini 7 točk.
(4) Za zdravstvene
preglede pridelka iz prvega odstavka tega člena pri kooperantih se lahko odmeri
pristojbina kumulativno za obseg pridelave po enotah pridelave na nivoju
registriranega subjekta, ki je nosilec kooperacije in mesta pridelave, če je to
ugodneje za kooperante. Če se opravi preverjanje dokumentacije in istovetnosti
iz prvega odstavka tega člena pri nosilcu kooperacije za vse kooperante skupaj,
plača pristojbino nosilec kooperacije.
(5) Pri pridelavi
sadik iz prvega odstavka tega člena se v primeru uporabe lastnega
razmnoževalnega materiala (podlage, cepiči) pristojbina za zdravstveni pregled
zniža za 25 točk.
8. člen
(uradne potrditve semenskega in gozdnega
reprodukcijskega materiala materiala)
Za uradno potrjen semenski material
kmetijskih rastlin in gozdni reprodukcijski material se pristojbina za
fitosanitarni pregled ne plača, plačajo pa se stroški potrjevanja organom za
potrjevanje v skladu s predpisi, ki urejajo semenski material kmetijskih
rastlin, predpisom, ki ureja registracijo imetnikov določenih rastlin,
rastlinskih proizvodov in nadzorovanih predmetov za namene zdravstvenega
varstva rastlin in izdajanje rastlinskih potnih listov, in cenikom organa za
potrjevanje. Pri tem je izračun stroškov potrjevanja, ki se nanaša na
fitosanitarni pregled, usklajen s pristojbinami po tem pravilniku.
IV. PRISTOJBINE PRI IZVOZU
9. člen
(višina pristojbine pri izvozu v tretje
države)
(1) Za fitosanitarni pregled pri
izvozu v tretje države (v nadaljnjem besedilu: izvoz) in ponovnem izvozu se
plača pristojbina za preverjanje dokumentacije, preverjanje istovetnosti in
zdravstvene preglede pošiljk:
-      
v skladu s prilogo 1 in 5. členom tega pravilnika, če se
fitosanitarni pregled opravi na mestu nakladanja pred odpremo ali izstopnem
mestu, ali
-      
v skladu s prilogo 2 in 7. členom tega pravilnika, če se
fitosanitarni pregled opravi na mestu pridelave oziroma predelave.
(2) Ne glede na določbe prve alinee
prejšnjega odstavka se za primere izvoza pošiljk iz desete, enajste, dvanajste
in petnajste alinee točke (c) priloge 1 tega pravilnika določi maksimalna cena
zdravstvenega pregleda, ki znaša 400 točk.
(3) Za izdajo fitosanitarnega
spričevala se plača pristojbina v višini 7 točk.
(4) Za zdravstveni pregled, ki se opravi za
več pošiljk skupaj na enem mestu, se plača enkratna pristojbina za skupno
količino vseh pošiljk.
10. člen
(posebnosti pri izvozu)
(1) Pri izvozu pošiljk, za katere je
bil že opravljen fitosanitarni pregled na mestu pridelave oziroma predelave in
plačana pristojbina v skladu s 7. členom tega pravilnika ali pošiljko
spremlja rastlinski potni list oziroma drugo potrdilo, iz katerega je razvidno,
da so izpolnjene fitosanitarne zahteve države uvoznice, se pristojbina za
zdravstveni pregled ne plača, če v času od zadnjega zdravstvenega pregleda niso
bili izpolnjeni pogoji, ki bi omogočali okužbo s škodljivimi organizmi, oziroma
da rastline v tem času niso bile v fazi aktivne rasti.
(2) Pri ponovnem izvozu pošiljk se
pristojbina za zdravstveni pregled ne plača, če je bil za pošiljko ob vnosu že
opravljen fitosanitarni pregled in plačana pristojbina v skladu s 5. členom
tega pravilnika, pod pogoji iz prejšnjega odstavka.
(3) V primeru izvoza in ponovnega
izvoza iz prvega in prejšnjega odstavka se plača le pristojbina za preverjanje
dokumentov in istovetnosti ter za izdajo fitosanitarnega spričevala v skladu s
prejšnjim členom.
(4) Če je bila pošiljka, ki jo že spremlja
fitosanitarno spričevalo, deljena, prepakirana ali sestavljena iz več pošiljk,
brez možnosti spremembe zdravstvenega stanja od izdaje fitosanitarnega
spričevala, se plača pristojbina le za preverjanje dokumentov in istovetnosti
ter za izdajo fitosanitarnega spričevala.
IV.A DRUGE PRISTOJBINE
10.a člen
(višina drugih pristojbin)
(1) Za redni letni fitosanitarni pregled
v skladu s predpisom, ki ureja registracijo pridelovalcev, predelovalcev,
uvoznikov in distributerjev rastlin, rastlinskih proizvodov in drugih
nadzorovanih predmetov in izdajanje rastlinskih potnih listov, se plača enotna
pristojbina v znesku 25 točk. Če imetnik v zadnjem letu dejavnosti ni
opravljal, plača enotno pristojbino v znesku 14 točk.
(2) Ne glede na določbe prejšnjega
odstavka pridelovalcem oziroma predelovalcem, ki izdajajo rastlinske potne
liste, ni treba plačati pristojbine iz prejšnjega odstavka, če za to leto
plačajo pristojbino v skladu s 7. členom tega pravilnika.
(3) Za fitosanitarni pregled glede
preverjanja izpolnjevanja pogojev za pridobitev dovoljenja za izdajanje
rastlinskih potnih listov v skladu s predpisom, ki ureja izdajanje rastlinskih
potnih listov, za uradno odobritev skladišča krompirja v skladu s predpisom, ki
ureja dodatne zahteve pri vnosu in premeščanju krompirja, ali za uradno
odobritev mesta v notranjosti v skladu s predpisom, ki ureja pogoje za
opravljanje pregledov istovetnosti in zdravstvenih pregledov pošiljk rastlin
izven vstopnih mest, se plača enotna pristojbina v višini 25 točk.
(4) Za fitosanitarni pregled glede
preverjanja izpolnjevanja pogojev novih lokacij pridelave v skladu s predpisi,
ki urejajo ukrepe za preprečevanje vnosa oziroma širjenja in za zatiranje
posameznih vrst škodljivih organizmov, se plača enotna pristojbina v višini:
-      
35 točk, če na lokaciji niso prisotne gostiteljske rastline posamezne
vrste škodljivega organizma;
-      
75 točk, če so na lokaciji prisotne gostiteljske rastline posamezne
vrste škodljivega organizma.
(5) Ne glede na določbe prejšnjega
odstavka se v primeru hkratne prijave več kot treh novih lokacij pridelave
skupaj določi maksimalna cena fitosanitarnega pregleda, ki znaša 200 točk.

Priloga
1: Pristojbine za fitosanitarni pregled pri vnosu pošiljk iz tretjih držav
Priloga
2: Pristojbine za fitosanitarni pregled na mestu pridelave oziroma predelave

Pravilnik o pristojbinah na področju
zdravstvenega varstva rastlin (Uradni list RS, št. 142/04)
vsebuje naslednje prehodne in končne določbe:
»V. PREHODNE IN KONČNE DOLOČBE
11. člen
(vrednost
točke)
Ne glede na določbe četrtega odstavka 2. člena
tega pravilnika je do 31. decembra 2006 vrednost točke 240,00 SIT, razen
če je uradno ugotovljena inflacija večja od 5%.
12. člen
(prenehanje
veljavnosti)
Z uveljavitvijo tega pravilnika preneha
veljati Odredba o posebnih taksah na področju zdravstvenega varstva rastlin
(Uradni list RS, št. 36/02).
13. člen
(uveljavitev
pravilnika)
Ta pravilnik začne veljati 1. januarja
2005.«.

Pravilnik o spremembah in dopolnitvah
pravilnika o pristojbinah na področju zdravstvenega varstva rastlin (Uradni
list RS, št. 93/05) vsebuje naslednjo končno določbo:
»6. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pristojbinah na področju zdravstvenega varstva rastlin (Uradni
list RS, št. 36/09) vsebuje naslednjo končno določbo:
»5. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pristojbinah na področju zdravstvenega varstva rastlin (Uradni
list RS, št. 36/15)
vsebuje naslednjo prehodno in končno določbo:
»PREHODNA IN KONČNA DOLOČBA
7. člen
(prehodna
določba)
Ne glede na četrti odstavek novega 10.a
člena pravilnika se pristojbina za fitosanitarni pregled novih lokacij
pridelave ne zaračuna za vloge, vložene do uveljavitve tega pravilnika.
8. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.