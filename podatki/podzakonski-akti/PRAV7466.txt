1. člen
S tem pravilnikom se določajo značilne
poškodbe za posamezne kategorije primerov, ki jih določa Zakon o odškodnini
žrtvam kaznivih dejanj (Uradni list RS, št. 101/05) in so podlaga za določitev
pravične denarne odškodnine za telesne bolečine ali okvaro zdravja (v
nadaljnjem besedilu: poškodbe) žrtvam kaznivih dejanj po navedenem zakonu.
2. člen
Poškodbe se glede na okoliščine primera,
stopnjo bolečine zaradi poškodbe ali okvare zdravja in trajanje bolečin
razvrstijo v naslednje kategorije:
-      
kategorija: lahki primeri,
-      
kategorija: srednje hudi primeri,
-      
kategorija: hudi primeri,
-      
kategorija: zelo hudi primeri,
-      
kategorija: izjemno hudi primeri.
3. člen
Značilne poškodbe po posameznih kategorijah
so:
·         
kategorija: LAHKI PRIMERI:
- 
rane mehkih delov z razmikom, ki  jih je treba umetno združevati
(šivati),
- 
enostavni zlomi brez premika (na primer zlom koželjnice, nosnega korena,
rebra),
- 
enostavni izpahi in izvini sklepov,
- 
enostavne rupture bobniča,
- 
pretres možganov z zelo kratko nezavestjo,
- 
izguba enega do dveh zob,
- 
izguba enega členka na prstu.
Za te poškodbe je značilno, da je zanje
potrebna le ambulantna zdravniška oskrba ali pa ta sploh ni potrebna,
zdravljenje pa traja največ štiri tedne, tudi v primeru stacionarne oskrbe.
·         
kategorija: SREDNJE HUDI PRIMERI:
- 
srednje težki zlomi brez komplikacij (tudi zlom čeljusti in celo zlom
lobanjskega svoda),
- 
prelom več reber,
- 
težji izpahi s pretrganjem vezi in trajnejšimi posledicami,
- 
pretres možganov z daljšo nezavestjo,
- 
dobro pozdravljene poškodbe trebuha (tudi izguba vranice),
- 
poškodba oči brez trajnih posledic,
- 
izguba enega prsta,
- 
izguba treh do petih zob.
·         
kategorija: HUDI PRIMERI:
-  
zlom kosti s komplikacijami in daljšim zdravljenjem ter naknadnimi
zdravniškimi posegi,
-  
zlom stegnenice,
-  
poškodbe, zaradi katerih je potrebna operacija trebušne votline s
kompliciranim potekom,
-  
odstranitev ledvice, ileus v recedivu,
-  
poškodbe oziroma prekinitev sečne cevi,
-  
poškodba grla,
-  
poškodbe oči z motnjami vida,
-  
izguba šest ali več zob.
·         
kategorija: ZELO HUDI PRIMERI:
-  
zlomi ter poškodbe mehkih delov z dolgimi poteki zdravljenja, bolečo
oskrbo in poznejšimi bolečimi posegi, večkratnimi operacijami, ki na koncu po
nekaj mesecih zdravljenja vendarle pripeljejo do zaključka, pri čemer pa gre za
težke trajne posledice,
-  
amputacije, psevdoartroza velikih kosti oziroma lažni sklepi,
-  
poškodbe s posledico odvajanja blata zunaj danke (na boku ali trebuhu),
-  
izguba očesa ali obojestranska oslabitev vida,
-  
poškodbe s posledico nezmožnosti oploditve,
-  
hude skaženosti (na primer izguba uhlja, izguba lasišča in podobno).
·         
kategorija: IZJEMNO HUDI PRIMERI:
- 
izguba obeh očes,
- 
popolna oglušitev,
- 
zlom hrbtenice s popolno prekinitvijo stržena in ohromitvijo obeh nog,
mehurja, danke,
- 
dvojne amputacije, amputacije s fantomskimi bolečinami,
- 
druge hude trajne posledice, povezane s trajno nemočnostjo.
Značilne poškodbe, navedene v tem členu,
sodijo v kategorijo, v kateri so navedene, kadar njihovo zdravljenje poteka
brez zapletov ali drugih posebnosti. V nasprotnem primeru se glede na
okoliščine posameznega primera lahko razvrstijo v višjo kategorijo.

Pravilnik o značilnih poškodbah za določanje
odškodnine za telesne bolečine ali okvaro zdravja žrtvam kaznivih dejanj
(Uradni list RS, št. 94/06)
vsebuje naslednjo končno določbo: 
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o značilnih
poškodbah za določanje odškodnine za telesne bolečine ali okvaro zdravja žrtvam
kaznivih dejanj (Uradni list RS, št. 37/10) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.