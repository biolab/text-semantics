I. SPLOŠNA DOLOČBA
1. člen
Ta pravilnik določa sestavo, pristojnosti in način dela
Komisije Republike Slovenije za medicinsko etiko (v nadaljnjem besedilu:
Komisija), višino plačila predsedniku in članom Komisije ter natančnejšo
določitev pristojnosti komisij za strokovno-etična vprašanja, ki se oblikujejo
pri posameznih izvajalcih zdravstvene dejavnosti, visokošolskih oziroma
znanstveno-raziskovalnih zavodih ter poklicnih združenjih, zbornicah in
društvih (v nadaljnjem besedilu: področne komisije).
II. SESTAVA KOMISIJE
2. člen
(1) Komisijo sestavljajo predsednik in 16 članov.
(2) Predsednika in člane Komisije imenuje minister,
pristojen za zdravje (v nadaljnjem besedilu: minister), med izkušenimi in
uglednimi strokovnjaki s področja medicinskih, farmacevtskih, psiholoških,
pravnih, socioloških, humanističnih strok ter s področja deontologije in
predstavniki laične skupnosti.
(3) Komisija se imenuje za štiri leta in je lahko
ponovno imenovana. Komisija ima sedež pri Ministrstvu za zdravje (v nadaljnjem
besedilu: ministrstvo).
(4) Za člane Komisije, ki niso javni uslužbenci, se
glede nasprotja interesov in daril uporabljajo določbe zakona, ki ureja javne uslužbence,
in določbe zakona, ki ureja integriteto in preprečevanje korupcije.
(5) Članstvo v Komisiji in področnih komisijah ni
združljivo.
III. NALOGE IN PRISTOJNOSTI KOMISIJE
3. člen
(1) Naloga komisije je proučevanje in obravnava vprašanj
s področja medicinske etike in deontologije ter dajanje mnenj in pojasnil o
posamičnih vprašanjih s tega področja. Komisija je izključno pristojna za
opredelitve o etičnih vprašanjih, ki so pomembna za poenotenje etičnih praks na
področju države.
(2) Komisija na predlog ministra, Zdravstvenega sveta,
zbornic, zdravstvenih zavodov in posameznikov preučuje in daje mnenja o etičnih
in deontoloških vprašanjih izvajanja zdravstvene dejavnosti, zlasti v zvezi s
pravicami posameznika in njegovo varnostjo med zdravljenjem ali v raziskavah na
ljudeh, varovanjem poklicne skrivnosti in osebnih podatkov pacientov ter
zdravstvenih delavcev in zdravstvenih sodelavcev.
(3) Po pooblastilu ministra komisija opravlja tudi
svetovalne naloge medicinskega in zdravstveno etičnega področja.
4. člen
(1) Komisija daje soglasje:
-       
k predlogom znanstvenoraziskovalnih projektov s področja zdravstva,
-       
k uporabi dopolnilnih tradicionalnih in alternativnih oblik diagnostike,
-       
za preskušanje še nepreverjenih metod preprečevanja in odkrivanja
bolezni in poškodb, zdravljenja in rehabilitacije,
-       
za preskušanje zdravil in medicinskih pripomočkov v skladu s predpisi,
ki urejajo zdravila in medicinske pripomočke,
-       
za opravljanje biomedicinskih raziskav.
(2) Komisija obravnava multicentrične oziroma
multinacionalne raziskave, raziskave na zdravilih, delih človeškega telesa in
medicinskih pripomočkih, raziskave, kjer lahko obstaja konflikt interesov
oziroma ni zadostne neodvisnosti članov področnih komisij, raziskave, povezane
z večjim tveganjem, raziskave, ki se financirajo z državnimi sredstvi,
raziskave, katerih del je doktorska naloga, raziskave in druga etična
vprašanja, kjer ni soglasne odločitve vseh članov področnih komisij in pritožbe
vlagateljev na odločitve področnih komisij.
5. člen
Komisija na predlog ministra daje mnenje o nepriznanih
oblikah in metodah diagnostike, zdravljenja in rehabilitacije, še zlasti tiste,
ki niso v skladu s sprejetimi načeli medicinske znanosti, z vidika uporabe in
možne škodljivosti za zdravje ljudi.
6. člen
Komisija lahko od predlagateljev za izdajo mnenj iz drugega odstavka
3. člena tega pravilnika, za izdajo soglasij iz 4. člena tega pravilnika
in od pobudnikov za proučitev in dajanje mnenj iz prejšnjega člena zahteva, da
vlogi priložijo tudi ustrezne ekspertize priznanih strokovnjakov, ki jih izbere
komisija.
7. člen
(1) Komisija lahko daje mnenje in se opredeli do
posameznih medicinsko-etičnih vprašanj ministru, Zdravstvenemu svetu, zbornicam
ali drugim organom in javnosti tudi na lastno pobudo.
(2) Komisija lahko glede določenih vlog za mnenja o
etični neoporečnosti raziskav iz svoje pristojnosti zaprosi za mnenje ali
poročilo področno komisijo.
(3) Pristojnosti področnih komisij so:
1.     
raziskave:
- 
predhodna ocena večine ali vseh predlogov: ali so raziskovalci ustrezno
usposobljeni, ustanova primerno opremljena, je dovolj ustreznih pacientov, bo
zbiranje potekalo brez nedovoljenih pritiskov,
- 
sledenje poteka vseh raziskav, vključno z obveznostjo predlagatelja, da
področno komisijo nemudoma obvesti o vseh resnih zapletih, kot tudi o vseh
spremembah protokola, ki utegnejo spremeniti etični vidik raziskave,
- 
pravočasna prekinitev raziskave v primeru resnih zapletov ali novih
etičnih vprašanj,
- 
pregled končnega raziskovalnega poročila;
2.     
drugo:
- 
etični nadzor ob presajanju ali uvajanju novih metod diagnostike in
zdravljenja na področju posamezne področne komisije,
- 
etični vidiki zapletov pri spoštovanju pravil dobre klinične prakse,
- 
razprava in svetovanje o umestnosti uvedbe oziroma opustitve in
nadaljevanja oziroma prekinitve zdravljenja v primerih, ki zahtevajo posebno
etično presojo,
- 
obravnava etično spornega ravnanja zdravnikov (vključno z etično
spornimi kršitvami dogovorjene strokovne doktrine) in drugega osebja na
področju področnih komisij, pritožbe pacientov in njihovih ožjih družinskih članov,
- 
svetovanje ad hoc komisijam (za dg. možganske smrti, transplantacijo,
itn.),
- 
vpliv na etično vzgojo specializantov, pa tudi drugih zdravnikov in
drugega osebja,
- 
obveščanje pacientov in oseb v raziskavi o njihovih pravicah.
8. člen
(1) Zoper odločitve komisije ni pritožbe.
(2) Če o posameznem medicinsko-etičnem vprašanju Odbor
za bioetiko Sveta Evrope ali pristojni organ Svetovne zdravstvene organizacije
odloči ali sprejme drugačno stališče, mora komisija to vprašanje ponovno
obravnavati.
IV. NAČIN DELA KOMISIJE
9. člen
(1) Delo komisije vodi njen predsednik.
(2) Komisija podrobneje določi način svojega dela s
poslovnikom.
10. člen
(1) Predsednik komisije lahko pooblasti posamezne člane komisije
ali manjšo skupino članov za podrobnejše proučevanje in obravnavo določenega
ožjega strokovnega področja ali vprašanja, za kar morajo imeti na voljo vsa
razpoložljiva gradiva.
(2) V skupino iz prejšnjega odstavka lahko predsednik
komisije povabi tudi druge strokovnjake, ki niso člani komisije, če je to
potrebno za preučevanje in obravnavo vprašanj, ki spadajo v njeno delovno
področje.
(3) V skladu s pooblastilom predsednika komisije član
komisije, skupina ali vabljeni strokovnjak:
-       
prouči predloženo pobudo ali vprašanje,
-       
zahteva dodatno gradivo ali ga pridobi,
-       
pripravi predlog mnenja ali stališča in ga predloži komisiji v obravnavo
in sprejetje.
11. člen
(1) Komisija na seji obravnava vprašanja v skladu s tem
pravilnikom in sprejema sklepe, stališča in mnenja, ki jih pošlje neposredno
pobudniku oziroma predlagatelju.
(2) Sklepi, stališča in mnenja v zvezi z obravnavanimi
vprašanji so sestavni del zapisnika seje komisije in se po seji shranijo v
arhiv komisije, po presoji komisije pa se lahko pošljejo ministru ali drugim
organom in posameznikom, ki jih zadeva obravnavano vprašanje.
(3) Vsa dokumentacija komisije se hrani deset let.
(4) Administrativne naloge za komisijo zagotavlja
ministrstvo.
12. člen
(1) Predsednik in člani komisije opravljajo svoje naloge
na podlagi podjemne pogodbe, sklenjene z ministrstvom.
(2) Članom komisije za izdajo mnenj iz drugega odstavka
3. člena tega pravilnika in za izdajo soglasij iz 4. člena tega pravilnika pripada
plačilo za delo in povračilo stroškov po odredbi o plačilu in povračilu
stroškov, ki jo sprejme minister. Odredba se objavi na spletni strani
ministrstva. Sredstva za ta namen se zagotavljajo iz prihodkov iz naslova
pristojbin po zakonu, ki ureja zdravstveno dejavnost, in se zbirajo pri
ministrstvu kot namenska sredstva.
(3) Materialne obveznosti v zvezi s posebnimi strokovnimi
nalogami se na predlog predsednika komisije uredijo s pogodbo med članom
komisije in ministrstvom.
V. KONČNI DOLOČBI
13. člen
Z dnem uveljavitve tega pravilnika se preneha uporabljati
Pravilnik o sestavi, nalogah, pristojnostih in načinu dela komisije za
medicinsko etiko (Uradni list RS, št. 30/95, 69/09, 47/17 in 64/17 – ZZDej-K).
14. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-129/2017
Ljubljana, dne 23. marca 2018
EVA 2017-2711-0083
Milojka Kolar Celarc l.r.
Ministrica
za zdravje