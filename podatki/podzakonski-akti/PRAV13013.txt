1. člen
(namen pravilnika)
Ta pravilnik podrobneje ureja način vračila trošarine,
vsebino zahtevka za vračilo in vsebino evidence, ki jo mora voditi upravičenec
za energente, ki se dokazljivo porabijo za industrijsko-komercialni namen in
način vračila trošarine, vsebino zahtevka za vračilo, potrebna dokazila in
evidence, ki jih mora voditi upravičenec za plinsko olje, ki se dokazljivo
porabi kot pogonsko gorivo za komercialni prevoz, v skladu z Zakonom o
trošarinah (Uradni list RS, št 47/16; v nadaljnjem besedilu: zakon).
2. člen
(mesečni zahtevek za vračilo trošarine in povprečni znesek
za vračilo trošarine za industrijsko-komercialni namen)
(1) Vračilo trošarine za energente, porabljene za
industrijsko-komercialni namen, upravičenec iz prvega odstavka 93. člena zakona
uveljavlja z zahtevkom za vračilo trošarine, ki vsebuje:
1.     
identifikacijske podatke upravičenca,
2.     
obdobje, za katero se uveljavlja vračilo trošarine,
3.     
podatke o prodajalcu goriva ter vrsti in količini goriva, za katero se
zahteva vračilo trošarine,
4.     
podatke o številu in vrsti strojev in urah delovanja po vrsti stroja in
5.     
podatke potrebne za nakazilo vračila trošarine.
(2) Vzorec obrazca za predložitev podatkov iz prejšnjega odstavka
(Zahtevek za vračilo trošarine za energente, ki se porabijo za
industrijsko-komercialni namen (TRO-I)) je objavljen na spletni strani Finančne
uprave Republike Slovenije.
(3) Za vračilo trošarine se upošteva povprečni znesek
trošarine za plinsko olje za pogonski namen, ki ga ugotovi ministrica za
finance, za mesec, za katerega se vračilo uveljavlja. Če se v posameznem mesecu
trošarina ne spremeni, se upošteva znesek trošarine, ki velja na prvi dan
meseca, na katerega se zahtevek nanaša.
3. člen
(računi o nabavljenem gorivu ter evidence o nabavi in porabi
goriva)
(1) Na računu o nabavljenem gorivu iz drugega odstavka
93. člena zakona se poleg podatkov, ki jih zahtevajo drugi predpisi, navedejo
naslednji podatki:
1.     
kraj ali druga identifikacija bencinskega servisa ali točilnega mesta,
2.     
vrsta, količina in cena goriva in
3.     
datum točenja goriva.
(2) Račun iz prejšnjega odstavka se glasi na upravičenca in
se lahko predloži v izvirniku ali kopiji.
(3) V evidencah iz drugega odstavka 93. člena zakona
upravičenec vodi podatke o:
1.     
vrsti in številu strojev v uporabi za industrijsko-komercialni namen,
2.     
tehničnih podatkih motorja stroja iz prejšnje točke in podatkih
proizvajalca o povprečni porabi goriva na uro delovanja stroja,
3.     
po datumih vpisane ure delovanja motorja stroja, lokaciji delovanja
stroja in opis opravila,
4.     
količini goriva po datumu nabave, vključno s številko izdanega računa,
5.     
količini goriva po datumu in lokaciji polnitve v stroje in
6.     
porabi goriva za druge namene.
4. člen
(zahtevek za vračilo trošarine in povprečni znesek za
vračilo trošarine za komercialni prevoz)
(1) Vračilo trošarine za plinsko olje, porabljeno za
komercialni prevoz, upravičenec iz prvega odstavka 95. člena uveljavlja z
zahtevkom za vračilo trošarine, ki vsebuje:
1.     
identifikacijske podatke upravičenca,
2.     
obdobje, za katero se uveljavlja vračilo trošarine,
3.     
podatke o prodajalcu goriva, vrsti in količini plinskega olja, za katero
se zahteva vračilo trošarine, po mesecih,
4.     
podatek o posameznem računu in količini točenega in porabljenega goriva
po registrski oznaki vozila, v katero je bilo plinsko olje točeno, ter vrsti
prevoza,
5.     
podatke, potrebne za nakazilo vračila trošarine, in
6.     
navedbo dokazil iz 5. in 8. člena tega pravilnika.
(2) Vzorec obrazca za predložitev podatkov iz prejšnjega
odstavka (Zahtevek za vračilo trošarine za plinsko olje, ki se porabi kot
pogonsko gorivo za komercialni prevoz (TRO-K)) je objavljen na spletni strani
Finančne uprave Republike Slovenije.
(3) Za vračilo trošarine se upošteva povprečni znesek
trošarine za plinsko olje za pogonski namen, ki ga ugotovi ministrica za
finance, za mesec, za katerega se vračilo uveljavlja. Če se v posameznem mesecu
trošarina ne spremeni, se upošteva znesek trošarine, ki velja na prvi dan
meseca, na katerega se zahtevek nanaša.
5. člen
(računi o nakupu plinskega olja in evidence o nakupu in
porabi plinskega olja)
(1) Na računu o nakupu plinskega olja iz tretjega
odstavka 95. člena zakona se poleg podatkov, ki jih zahtevajo drugi predpisi,
navedejo:
1.     
kraj ali druga identifikacija bencinskega servisa ali točilnega mesta,
2.     
vrsta, količina in cena plinskega olja in
3.     
datum točenja plinskega olja v rezervoar vozila in registrska oznaka
vozila ali datum polnjenja plinskega olja v rezervoar internega servisa za
točenje goriv iz prvega odstavka 6. člena tega pravilnika.
(2) Račun iz prejšnjega odstavka se glasi na upravičenca in
se lahko predloži v izvirniku ali kopiji.
(3) Upravičenci v evidencah iz tretjega odstavka
95. člena zakona vodijo podatke o vrsti in številu vozil, s katerimi
razpolagajo, za posamezno vozilo za komercialni prevoz pa:
1.     
registrsko oznako vozila,
2.     
podatek o velikosti standardnega rezervoarja za pogonsko gorivo in
povprečni porabi plinskega olja ter podatek o velikosti in namenu uporabe
dodatno nameščenih rezervoarjev na vozilu in
3.     
količino in datum točenja goriva v rezervoar vozila in stanje števca
pred točenjem.
6. člen
(točenje goriva na internem servisu za točenje goriv)
(1) Upravičenec iz tega pravilnika lahko uveljavlja
vračilo trošarine za gorivo, ki ga toči na lastnem internem servisu za točenje
goriv, določen v skladu s pravilnikom, ki ureja tehnične zahteve za gradnjo in
obratovanje postaj za preskrbo motornih vozil z gorivom. Za gorivo, točeno na
internem servisu za točenje goriv, lahko uveljavlja vračilo trošarine le upravičenec,
ki je imetnik tega internega servisa za točenje goriv in je gorivo dokazljivo
porabil v vozilih in napravah, ki jih je sam uporabljal za
industrijsko-komercialni namen ali komercialni prevoz. Za gorivo, ki je bilo
točeno v druga vozila in naprave ali ni porabljeno za namene iz tega odstavka,
ne more uveljavljati vračila trošarine.
(2) Upravičenec iz prejšnjega odstavka zagotovi
evidentiranje količin goriva, ki se točijo v vozila in naprave, z merilnimi
napravami za točenje goriva. Količina iztočenega goriva se prikaže v merski
enoti, kot je za gorivo predpisana s predpisi, ki urejajo meroslovje. Za
interni servis za točenje goriv upravičenec vodi podatke o:
1.     
prostornini rezervoarja internega servisa za točenje goriv,
2.     
količini in datumu točenju goriva v druga vozila in naprave ter količino
porabe goriva za drug namen,
3.     
količini in datumu polnjenja internega servisa za točenje goriv, s
številko izdanega računa in
4.     
podatke o zalogi goriva na začetku in koncu meseca.
6.a člen
(statični delovni stroji)
(1) Za statične delovne
stroje iz prvega odstavka 93. člena
zakona se štejejo delovni stroji, ki so v času svojega delovanja dovolj trdno
povezani s tlemi, da so nepremični.
(2) Za statične delovne stroje se štejejo tudi omejeno
mobilni statični delovni stroji, ki so v času svojega delovanja dovolj trdno
povezani s tlemi, da so nepremični, in se v času, ko ne delujejo med različnimi
lokacijami delovišč, premikajo:
-       
s pomočjo drugih vozil ali
-       
s pomočjo vozil, katerih sestavni del so,
ter je mobilnost teh
strojev občasna in omejena na zaprto delovišče ali gradbišče.
7. člen
(poraba goriva za vozila z vgrajenimi napravami)
Za vozila z vgrajenimi napravami, ki izpolnjujejo pogoje za
vračilo trošarine v skladu s 93. in 95. členom zakona, se za celotno količino
porabljenega goriva uveljavlja vračilo v skladu s 95. členom.
8. člen
(upravičenec, ki nima sedeža v Sloveniji)
Upravičenec iz 2. ali 4. člena tega pravilnika, ki nima
sedeža v Sloveniji, predloži dokazila iz drugega odstavka 93. člena zakona
oziroma dokazila iz tretjega odstavka 95. člena zakona v enem od uradnih
jezikov Unije. Uradni prevod dokazil v slovenščino predloži le na zahtevo
davčnega organa. Dokazilo o opravljanju dejavnosti in dokazilo o registraciji vozila
se upošteva, če ga izda pristojni organ države, kjer ima upravičenec sedež.
9. člen
(nakazilo vračila trošarine)
Vračilo trošarine se upravičencu iz tega pravilnika nakaže na
transakcijski račun.

Pravilnik o načinu vračila trošarine za
energente, ki se porabijo za industrijsko-komercialni namen in komercialni
prevoz (Uradni list RS, št. 70/17) vsebuje naslednji končni določbi:
»10. člen
(prenehanje uporabe)
Z dnem uveljavitve tega pravilnika se preneha uporabljati:
1.     
Pravilnik o vračilu trošarine za energente, ki se porabijo za
industrijsko-komercialni namen (Uradni list RS, št. 16/13 in 47/16 –
ZTro-1), in
2.     
Pravilnik o vračilu trošarine za komercialni prevoz (Uradni list RS, št.
16/13 in 47/16 – ZTro-1).
11. člen
(uveljavitev in začetek
uporabe)
Ta pravilnik začne veljati naslednji dan po objavi v Uradnem listu
Republike Slovenije, uporablja pa se od 1. januarja 2018.«.

Pravilnik
o dopolnitvi Pravilnika o načinu vračila trošarine za energente, ki se porabijo
za industrijsko-komercialni namen in komercialni prevoz (Uradni list RS, št. 60/22)
vsebuje naslednjo končno določbo:
»2. člen
Ta pravilnik začne veljati petnajsti dan po objavi v Uradnem
listu Republike Slovenije.«.