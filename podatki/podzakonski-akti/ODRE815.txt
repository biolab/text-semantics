1. člen
S to odredbo se ureja prenos določenih nalog zaščite in
reševanja na operativne gasilske enote gasilskih organizacij ter določajo
merila za organiziranje, opremljanje in usposabljanje operativnih gasilskih
enot za opravljanje teh nalog. 
Naloge zaščite in reševanja po tej odredbi opravljajo
operativne gasilske enote kot naloge splošne reševalne službe.
2. člen
Na operativne gasilske enote se prenesejo naloge zaščite in
reševanja, ki jih opravljajo splošne enote civilne zaščite v krajevnih
skupnostih, podjetjih, zavodih in drugih organizacijah. 
Prenos teh nalog določi izvršni svet občinske skupščine na
predlog občinskega štaba za civilno zaščito. 
Izvršni svet občinske skupščine določi tudi območje delovanja
posamezne operativne gasilske enote.
3. člen
Operativne gasilske enote, poleg gašenja in reševanja ob
požarih ter nalog iz prvega odstavka prejšnjega člena, opravljajo tudi določene
naloge zaščite in reševanja ob poplavah, potresih, nesrečah z nevarnimi snovmi
ter drugih nesrečah, za katere jih pooblasti izvršni svet občinske skupščine v
skladu z njihovo opremljenostjo in usposobljenostjo.
4. člen
Za kadrovsko popolnjenost operativnih gasilskih enot v skladu
z njihovimi zadolžitvami skrbijo gasilske organizacije. 
Upravni organi, pristojni za obrambne zadeve, članov
operativnih gasilskih enot praviloma ne razporejajo na druge dolžnosti v
obrambi in zaščiti. 
Operativne gasilske enote se glede na naloge lahko kadrovsko
dopolnijo z obvezniki civilne zaščite, ki niso člani gasilske organizacije.
Obveznike civilne zaščite razporedijo v operativne gasilske enote upravni
organi, pristojni za obrambne zadeve, na predlog gasilske organizacije.
5. člen
Operativne gasilske enote gasilskih organizacij se
organizirajo po merilih za organiziranje in opremljanje gasilskih operativnih
enot.
6. člen
Operativnim gasilskim enotam zagotavlja opremo in sredstva za
opravljanje nalog zaščite in reševanja, za katere jih pooblasti izvršni svet
občinske skupščine, občinski upravni organ, pristojen za obrambne zadeve, na
podlagi meril, ki se uporabljajo za opremljanje enot civilne zaščite. 
Oprema in sredstva za gašenje in reševanje ob požarih se
zagotavlja na način in pod pogoji, ki veljajo za opremljanje operativnih
gasilskih enot gasilskih organizacij. 
Ob prenosu nalog zaščite in reševanja se na operativne
gasilske enote gasilskih organizacij prenesejo tudi oprema in sredstva splošnih
enot civilne zaščite, ki je bila nabavljena iz sredstev občinskih proračunov.
7. člen
Člani operativnih gasilskih enot pri delu uporabljajo
uniforme, ki so uveljavljene v gasilski organizaciji.
8. člen
Člane operativnih gasilskih enot za opravljanje splošnih
reševalnih nalog usposabljajo gasilske organizacije po programih, ki jih določi
minister za obrambo po predhodnem mnenju Gasilske zveze Slovenije. 
Finančna sredstva za izvajanje teh programov se zagotavljajo
na način in po merilih, ki se uporabljajo za financiranje programov
usposabljanja občinskih enot civilne zaščite.
9. člen
Organi iz 2. člena te odredbe so dolžni prenesti naloge
zaščite in reševanja na operativne gasilske enote v enem letu od dneva
uveljavitve te odredbe. 
Splošne enote civilne zaščite, katerih naloge so bile
prenesene na operativne gasilske enote, ukine izvršni svet občinske skupščine
na predlog občinskega štaba za civilno zaščito. 
V okoljih, kjer ni operativnih gasilskih enot, še naprej
delujejo splošne ali druge enote civilne zaščite.
10. člen
Ta odredba začne veljati petnajsti dan po objavi v Uradnem
listu Republike Slovenije.
Št. 851/107
Ljubljana, dne 20. novembra 1992.
Janez Janša l. r. 
Minister za obrambo