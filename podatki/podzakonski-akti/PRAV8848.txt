I. SPLOŠNE DOLOČBE
1. člen
(namen pravilnika)
Ta pravilnik določa pogoje glede prostorov, kadrov in opreme,
ki jih morata izpolnjevati transfuzijski zavod in transfuzijski center za
opravljanje dejavnosti preskrbe s krvjo ter pogoje glede prostorov, kadrov in
opreme za izvajanje transfuzijskih preiskav.
2. člen
(opredelitev izrazov)
Poleg izrazov, ki so opredeljeni v 3. členu Zakona o preskrbi
s krvjo (Uradni list RS, št. 104/06; v nadaljnjem besedilu: zakon), se v tem
pravilniku uporabljajo še naslednji izrazi, ki pomenijo: 
1.     
»ustrezno usposobljen zdravnik« je zdravnik, ki se je po predpisanem
podiplomskem programu izobrazil in usposobil za izvajanje del in nalog s
področja transfuzijske dejavnosti, ima dokazila o izobraževanju in
usposabljanju ter po predpisanem programu redno obnavlja znanje in
usposobljenost; 
2.     
»ustrezno usposobljeni drugi zdravstveni delavci« so zdravstveni
delavci, ki so se po predpisanem podiplomskem programu izobrazili in usposobili
za izvajanje del in nalog s področja transfuzijske dejavnosti, imajo dokazila o
izobraževanju in usposabljanju in po predpisanem programu redno obnavljajo
znanje in usposobljenost.
II. POGOJI, KI JIH MORATA IZPOLNJEVATI TRANSFUZIJSKI ZAVOD IN
TRANSFUZIJSKI CENTER ZA OPRAVLJANJE DEJAVNOSTI PRESKRBE S KRVJO
A. Prostori
3. člen
(splošni pogoji)
(1) Prostori, ki so namenjeni zbiranju, predelavi,
testiranju, shranjevanju, razdeljevanju, transfuzijskim preiskavam in izdaji
krvi, morajo biti prilagojeni dejavnostim, ki se v njih izvajajo in morajo
omogočati zaporedje izvajanja posameznih postopkov, kot si sledijo v procesu. 
(2) Površina prostorov je odvisna od obsega dejavnosti in
mora omogočati nemoteno delovanje procesne opreme. 
(3) V enem prostoru se lahko izvaja več postopkov. Pri tem je
treba zagotoviti fizično ali funkcionalno razdelitev, ki omogoča nemoteno
izvajanje posameznih postopkov. 
(4) Prostori, ki so namenjeni izvajanju dejavnosti preskrbe s
krvjo in transfuzijskih preiskav, morajo biti urejeni tako, da omogočajo
učinkovito čiščenje in vzdrževanje.
4. člen
(prostori za zbiranje krvi)
(1) Prostore, kjer se izvaja zbiranje krvi, sestavljajo: 
-       
prostor, namenjen sprejemu krvodajalcev s čakalnico, 
-       
prostor, kjer se opravijo laboratorijske preiskave pred odvzemom krvi, 
-       
prostor za izpolnjevanju vprašalnika, 
-       
prostor za intervju in pregled krvodajalca, ki mora zagotavljati zasebnost
krvodajalcev, 
-       
prostor za odvzem krvi, 
-       
prostor za počitek krvodajalca v primeru neželene reakcije po dajanju
krvi, 
-       
prostor, primeren za razdeljevanje in uživanje hrane. 
(2) Za izbiro prostorov, namenjenih zbiranju krvi na terenu,
skrbi Rdeči križ Slovenije.
5. člen
(prostori za testiranje odvzete krvi)
(1) Transfuzijski zavod in transfuzijski center morata imeti
naslednje prostore, kjer se izvaja testiranje odvzete krvi v skladu s
Pravilnikom o obveznem testiranju krvi in komponent krvi (Uradni list RS, št.
9/07): 
-       
prostor za presejalno testiranje na označevalce okužb, 
-       
prostor za imunohematološko testiranje, 
-       
prostor za izvajanje končne kontrole kakovosti komponent krvi, 
-       
prostor za dodatne mikrobiološke preiskave, 
-       
prostor za arhiviranje zamrznjenih vzorcev. 
(2) Prostori iz prejšnjega odstavka morajo biti funkcionalno
razporejeni tako, da si predanalitična, analitična in postanalitična faza
smiselno sledijo.
6. člen
(prostori za predelavo krvi)
Prostore za predelavo krvi sestavljajo: 
-       
prostor za sprejem odvzete krvi, 
-       
prostor za shranjevanje odvzete krvi, 
-       
prostor za centrifugiranje krvi in komponent krvi, 
-       
prostor za pripravo komponent krvi, 
-       
prostor za shranjevanje pripravljenih komponent krvi.
7. člen
(prostori za shranjevanje, razdeljevanje in izdajo krvi)
(1) Prostore za shranjevanje, razdeljevanje in izdajo krvi
sestavljajo: 
-       
prostor za sprejem naročila in vzorcev, 
-       
prostor za sprejem komponent krvi, 
-       
prostor za shranjevanje komponent krvi, 
-       
prostor za pripravo komponent krvi za prevoz, 
-       
prostor za izdajo komponent krvi. 
(2) Prostor za sprejem naročila in vzorcev, prostor za
sprejem komponent krvi ter prostor za izdajo komponent krvi morajo biti
funkcionalno ločeni.
8. člen
(prostori za izvajanje transfuzijskih preiskav)
Prostore za izvajanje transfuzijskih preiskav sestavljajo: 
-       
prostor za sprejem naročila in vzorcev, 
-       
prostor za izvajanje laboratorijskih preiskav, 
-       
prostor za izdajo izvidov, 
-       
prostor za arhiviranje zamrznjenih vzorcev.
B. Kadri
9. člen
(splošni pogoji)
(1) Transfuzijski zavod in transfuzijski center morata za
opravljanje dejavnosti preskrbe s krvjo izpolnjevati naslednje kadrovske
pogoje: 
-       
imeti morata osebo, ki je odgovorna, da je vsaka enota krvi ali
komponenta krvi zbrana in testirana, ne glede na predvideni namen uporabe, ter
predelana, shranjena in razdeljena, kadar je namenjena za transfuzijo, v skladu
z določbami zakona; 
-       
imeti morata zadostno število odgovornega in ustrezno usposobljenega
osebja za zagotavljanje kakovosti krvi in komponent krvi; 
-       
zagotoviti morata zadostno število ustrezno usposobljenega osebja za
nemoteno izvajanje vseh dejavnosti preskrbe s krvjo in izvajanja transfuzijskih
preiskav. 
(2) Transfuzijski zavod in transfuzijski center morata
natančno določiti opise del in nalog vseh zaposlenih in jih tudi redno
dopolnjevati. 
(3) Vsem zaposlenim je potrebno na podlagi programa
izobraževanja in usposabljanja, ki vključuje dobre prakse, zagotavljati
pravočasno, ustrezno in redno dodatno izobraževanje in usposabljanje ter redno
ocenjevati njihovo usposobljenost za delo. 
(4) Transfuzijski zavod in transfuzijski center morata voditi
evidenco o izobraževanju in usposabljanju osebja. 
(5) Transfuzijski zavod mora redno preverjati ustreznost
programov izobraževanja in usposabljanja ter voditi evidenco o izvajanju programov.
10. člen
(posebni pogoji)
(1) Vodja posameznega procesa v preskrbi s krvjo je zdravnik
specialist transfuzijske medicine, ki vodi in nadzoruje proces. Njegovo začasno
nadomeščanje mora biti urejeno s pisnim pooblastilom. 
(2) Izvajanje postopkov v procesu neposredno nadzoruje
zdravstveni delavec, ki ima višjo ali visoko strokovno izobrazbo in dokazilo o
podiplomski usposobljenosti s področja transfuzijske medicine. 
(3) Postopke v procesu izvajajo zdravstveni delavci, za
katere se zahteva najmanj V. stopnja izobrazbe in dokazilo o podiplomski
usposobljenosti s področja transfuzijske medicine. 
(4) Za osebje, ki izvaja prevoze odvzete krvi in komponent
krvi, je obvezno dodatno izobraževanje in usposabljanje s področja prevozov
krvi in krvnih pripravkov. 
(5) Bolnišnica, ki ima v svoji sestavi bolnišnično krvno
banko, mora imenovati odgovornega zdravnika, zadolženega za dejavnosti
bolnišnične krvne banke. Zagotoviti mora zadostno število ustrezno
usposobljenih zdravnikov in ustrezno usposobljenih drugih zdravstvenih delavcev
za izvajanje shranjevanja komponent krvi, izvajanja transfuzijskih preiskav in
izdaje komponent krvi.
11. člen
(kadri za zbiranje krvi)
(1) Vodja procesa zbiranja krvi je zdravnik specialist
transfuzijske medicine. Nadomešča ga zdravnik specialist transfuzijske
medicine. 
(2) Nadzor nad izvajanjem postopkov izvaja diplomirana
medicinska sestra/diplomirani zdravstvenik ali višja medicinska sestra. 
(3) Postopke zbiranja krvi izvaja osebje, ki ima najmanj
naslednjo izobrazbo: 
-       
sprejem krvodajalca: administrativni ali drugi ustrezno usposobljeni
delavec najmanj V. stopnje izobrazbe, 
-       
laboratorijske preiskave pred odvzemom: laboratorijski tehnik ali drugi
ustrezno usposobljeni zdravstveni delavec najmanj V. stopnje izobrazbe, 
-       
pregled vprašalnika, merjenje krvnega tlaka in eventualno temperature
ter telesne teže: medicinska sestra/zdravstveni tehnik ali drugi ustrezno
usposobljeni zdravstveni delavec najmanj V. stopnje izobrazbe, 
-       
pregled vprašalnika, intervju in pregled krvodajalca: zdravnik
specialist transfuzijske medicine ali drug ustrezno usposobljen zdravnik, 
-       
izvajanje flebotomije ob odvzemu krvi: diplomirana medicinska
sestra/diplomirani zdravstvenik ali višja medicinska sestra ali drug ustrezno
usposobljen zdravstveni delavec najmanj VI. stopnje izobrazbe, 
-       
izvajanje ostalih postopkov ob odvzemu krvi: srednja medicinska
sestra/zdravstveni tehnik ali drug ustrezno usposobljeni zdravstveni delavec
najmanj V. stopnje izobrazbe.
12. člen
(kadri za testiranje odvzete krvi)
(1) Vodja procesa testiranja odvzete krvi je zdravnik
specialist transfuzijske medicine. Nadomešča ga zdravnik specialist
transfuzijske medicine ali ustrezno usposobljen zdravnik specialist klinične
mikrobiologije. Ne sme ga nadomeščati vodja predelave krvi ali vodja zagotavljanja
kakovosti. 
(2) Nadzor nad izvajanjem postopkov testiranja odvzete krvi
izvaja ustrezno usposobljeni zdravstveni delavec laboratorijske smeri najmanj
VI. stopnje izobrazbe. 
(3) Postopke iz tega člena izvajajo ustrezno usposobljeni
zdravstveni delavci laboratorijske smeri najmanj V. stopnje izobrazbe.
13. člen
(kadri za predelavo krvi)
(1) Vodja procesa predelave krvi je zdravnik specialist
transfuzijske medicine. Nadomešča ga zdravnik specialist transfuzijske
medicine. Ne sme ga nadomeščati vodja testiranja krvi in vodja zagotavljanja
kakovosti. 
(2) Nadzor nad izvajanjem postopkov predelave krvi izvaja
diplomirana medicinska sestra/diplomirani zdravstvenik ali višja medicinska
sestra. 
(3) Postopke v procesu predelave krvi izvajajo ustrezno usposobljeni
zdravstveni delavci najmanj V. stopnje izobrazbe.
14. člen
(kadri za shranjevanje, razdeljevanje in izdajo krvi)
(1) Vodja procesa shranjevanja, razdeljevanja in izdaje krvi
je zdravnik specialist transfuzijske medicine. Nadomešča ga zdravnik specialist
transfuzijske medicine. 
(2) Nadzor nad izvajanjem postopkov shranjevanja,
razdeljevanja in izdaje krvi izvaja diplomirana medicinska sestra/diplomirani
zdravstvenik. 
(3) Postopke shranjevanja, razdeljevanja in izdaje krvi
izvajajo ustrezno usposobljeni zdravstveni delavci najmanj V. stopnje
izobrazbe.
15. člen
(kadri za izvajanje transfuzijskih preiskav)
(1) Vodja procesa izvajanja transfuzijskih preiskav je
zdravnik specialist transfuzijske medicine. Nadomešča ga zdravnik specialist
transfuzijske medicine. 
(2) Nadzor nad izvajanjem postopkov izvajanja transfuzijskih
preiskav izvaja diplomirani inženir laboratorijske biomedicine ali zdravstveni
delavci z najmanj VI. stopnjo izobrazbe laboratorijske smeri. 
(3) Postopke izvajanja transfuzijskih preiskav izvajajo
ustrezno usposobljeni zdravstveni delavci najmanj V. stopnje izobrazbe.
C. Oprema
16. člen
(splošni pogoji)
(1) Oprema, ki se uporablja pri izvajanju posameznih
postopkih preskrbe s krvjo in transfuzijskih preiskav, mora biti validirana,
umerjena in vzdrževana v skladu z namenom njene uporabe. Vodje posameznih
procesov o tem vodijo tudi ustrezne zapise. 
(2) Oprema iz prejšnjega odstavka mora biti na razpolago v
obsegu, ki omogoča izvedbo vseh postopkov preskrbe s krvjo in transfuzijskih
preiskav. 
(3) Oprema iz tega člena, ki se uporablja, mora nositi oznako
CE in mora biti preizkušena za področje, za katero se uporablja. 
(4) Oprema iz tega člena mora v največji možni meri omogočati
varno izvajanje posameznih postopkov preskrbe s krvjo in transfuzijskih
preiskav. 
(5) Uporabljati se mora taka oprema, ki omogoča
avtomatizirano izvajanje postopkov in sledljivost na vsakem koraku.
17. člen
(oprema za zbiranje krvi)
(1) Za zbiranje krvi mora biti zagotovljena vsaj naslednja
oprema: 
-       
aparat za določanje koncentracije hemoglobina, 
-       
za posebne odvzeme aparat za določanje krvne slike in za določanje
koncentracije beljakovin v krvi, 
-       
aparat za merjenje krvnega tlaka, 
-       
osebna tehtnica, 
-       
termometer, 
-       
medicinske slušalke, 
-       
reanimacijski kovček, 
-       
stol za odvzem krvi, 
-       
mešalna tehtnice za odvzem krvi, 
-       
dielektrični varilec, 
-       
omare za shranjevanje dokumentacije, 
-       
stoli in obešalniki v čakalnici, 
-       
oprema za okrepčevalnico krvodajalcev, 
-       
oprema za prevoz odvzete krvi, 
-       
oprema za nadzorovanje pogojev prevoza odvzete krvi. 
(2) Izbira opreme za izvajanje zbiranja krvi na terenu se
prilagodi terenskim pogojem in je opredeljena v internih dokumentih
transfuzijskega zavoda in transfuzijskega centra.
18. člen
(oprema za testiranje odvzete krvi)
(1) Za testiranje odvzete krvi mora biti zagotovljena vsaj
naslednja oprema: 
-       
analizator za imunohematološko testiranje, 
-       
analizator za presejalno testiranje na označevalce okužb, 
-       
analizator za NAT testiranje, 
-       
oprema za izvedbo testiranja za namen kontrole kakovosti komponent krvi,
-       
centrifuga za centrifugiranje vzorcev, 
-       
računalniško voden avtomatski pipetor, 
-       
pipete, 
-       
inkubatorji, 
-       
medicinski hladilnik za shranjevanje reagentov, 
-       
medicinski hladilnik za shranjevanje vzorcev, 
-       
medicinski zamrzovalnik za arhiviranje zamrznjenih vzorcev. 
(2) Zagotovljene morajo biti nadomestne kapacitete v primeru
izpada ali okvare opreme iz prejšnjega odstavka.
19. člen
(oprema za predelavo krvi)
(1) Za predelavo krvi mora biti zagotovljena vsaj naslednja
oprema: 
-       
centrifuga (hlajena) za kri in komponente krvi, 
-       
aparat za avtomatsko pripravo komponent krvi, 
-       
varilec za sterilno povezovanje plastičnih cevk, 
-       
varilec za varjenje cevk, 
-       
tehtnica (analitska), 
-       
aparat za hitro zamrzovanje plazme, 
-       
medicinski zamrzovalniki –30 °C, 
-       
medicinski hladilniki +4 °C, 
-       
oprema za shranjevanje trombocitov +22 °C. 
(2) Število opreme iz prejšnjega odstavka mora biti tolikšno,
da omogoča pripravo komponent v predpisanem roku za posamezno komponento.
Skupna kapaciteta medicinskih hladilnikov, medicinskih zamrzovalnikov in opreme
za shranjevanje trombocitov mora omogočati shranjevanje vseh vrst komponent
krvi, ločeno glede na status. 
(3) Zagotovljene morajo biti nadomestne kapacitete v primeru
izpada ali okvare opreme iz tega člena.
20. člen
(oprema za shranjevanje, razdeljevanje in izdajo krvi)
(1) Za shranjevanje, razdeljevanje in izdajo krvi mora biti
zagotovljena vsaj naslednja oprema: 
-       
medicinski zamrzovalnik –30 °C, 
-       
medicinski hladilnik +4 °C, 
-       
oprema za shranjevanje trombocitov +22 °C, 
-       
oprema za prevoz komponent krvi, 
-       
oprema za nadzorovanje pogojev shranjevanja krvi in komponent krvi, 
-       
oprema za nadzorovanje pogojev prevoza komponent krvi. 
(2) Kapaciteta opreme za shranjevanje krvi in komponent mora
biti tolikšna, da je zagotovljeno dovolj prostora za urejeno shranjevanje krvi
in komponent krvi pod predpisanimi pogoji. 
(3) Zagotovljene morajo biti nadomestne kapacitete v primeru
izpada ali okvare opreme iz tega člena.
21. člen
(oprema za izvajanje transfuzijskih preiskav)
Za izvajanje transfuzijskih preiskav mora biti na voljo vsaj
naslednja oprema: 
-       
laboratorijska centrifuga, 
-       
inkubator, 
-       
pipeta, 
-       
medicinski hladilnik za shranjevanje reagentov, 
-       
medicinski hladilniki za shranjevanje vzorcev, 
-       
medicinski zamrzovalnik za shranjevanje arhiviranih vzorcev, 
-       
oprema za telekonzultacije.
III. KONČNA DOLOČBA
22. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0220-40/2007
Ljubljana, dne 24. decembra 2007
EVA 2007-2711-0102
Zofija Mazej Kukovič l.r. 
Ministrica 
za zdravje