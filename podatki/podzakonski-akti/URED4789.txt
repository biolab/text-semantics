I. SPLOŠNE DOLOČBE
1. člen
(vsebina)
(1) Ta uredba v skladu z Direktivo
Sveta 96/59/ES z dne 16. septembra 1996 o odstranjevanju polikloriranih
bifenilov in polikloriranih terfenilov (PCB/PCT) (UL L št. 243 z dne
24. 9. 1996, str. 31) določa prepovedi in omejitve ter vsako drugo obvezno
ravnanje pri odstranjevanju polikloriranih bifenilov in polikloriranih
terfenilov (v nadaljnjem besedilu: PCB) in odpadnih PCB pri dekontaminaciji in
odstranjevanju naprav, ki vsebujejo PCB ter obveznost poročanja Evropski
Komisiji (v nadaljnjem besedilu: Komisija).
(2) Za vsa ravnanja z odpadnimi PCB,
ki niso posebej urejena s to uredbo, se uporablja predpis, ki ureja ravnanje z
odpadki.
2. člen
(uporaba)
(1) Ta uredba se uporablja za PCB in za
odpadne PCB ter za naprave z vsebnostjo več kakor 5 dm3 PCB. Pri
kondenzatorjih se mejna vrednost prostornine 5 dm3 nanaša na celotno
prostornino vseh posameznih elementov, ki vsebujejo PCB in sestavljajo napravo.
(2) Ta uredba se uporablja tudi za stavbe,
v katere so vgrajeni gradbeni materiali, ki vsebujejo PCB, in za drugo opremo,
ki ni naprava iz prejšnjega odstavka in vsebuje PCB.
3. člen
(izrazi)
Izrazi, uporabljeni v tej uredbi, imajo
naslednji pomen:
1.    
PCB je:
- 
poliklorirani bifenil,
- 
poliklorirani terfenil,
- 
monometiltetraklorodifenilmetan, monometildiklorodifenilmetan, monometildibromodifenilmetan,
- 
druga mešanica, kjer posamična ali skupna vsebnost snovi iz prejšnjih
alinej presega 0,005% njene teže;
2.    
naprava, ki vsebuje PCB, je transformator, kondenzator, posoda z ostanki
PCB ali druga naprava, ki vsebuje ali je vsebovala PCB in ni bila
dekontaminirana (v nadaljnjem besedilu: naprava). Za napravo se šteje tudi
naprava, katere sestavni del je transformator ali kondenzator in za katero iz
dokumentacije o njeni proizvodnji ali vzdrževanju ni razvidno, da ne vsebuje
PCB;
3.    
odpadni PCB so odpadki v skladu s predpisom, ki ureja ravnanje z
odpadki. Za odpadne PCB se štejejo tudi PCB v napravah, ki so namenjene
odstranjevanju, in PCB v katerihkoli odpadnih predmetih, materialih ali
tekočinah, ki PCB vsebujejo ali so z njimi onesnaženi;
4.    
imetnik PCB je pravna ali fizična oseba, ki ima v posesti PCB, odpadne
PCB ali naprave, predmete, materiale ali tekočine, ki vsebujejo PCB ali so z
njimi onesnaženi;
5.    
povzročitelj odpadnih PCB je pravna oseba, ki zaradi izvajanja
dekontaminacije ali odstranjevanja izrabljenih naprav ali odpadnih predmetov,
materialov ali tekočin, ki vsebujejo PCB ali so PCB, povzroča nastajanje
odpadnih PCB;
6.    
dekontaminacija je vsak postopek, s katerim se zagotovi, da se naprava,
predmet, material ali tekočina, ki vsebuje PCB ali je PCB, lahko ponovno
uporabi, reciklira ali varno odstrani. Za dekontaminacijo naprave štejejo tudi
postopki, s katerimi se PCB nadomesti s tekočino, ki ne vsebuje PCB;
7.    
odstranjevanje je vsak postopek odstranjevanja odpadkov iz predpisa, ki
ureja ravnanje z odpadki, ki je označen z oznako D8, D9, D10 ali D15. Če
dekontaminacija naprave ali odpadnega PCB ni možna in to pomeni varno in
globoko podzemno odlaganje v slojih suhih kamnin se šteje za odstranjevanje
tudi postopek odstranjevanja, ki je v skladu s predpisom, ki ureja ravnanje z
odpadki, označen z oznako D12;
8.    
druga oprema, ki vsebuje PCB (v nadaljnjem besedilu: oprema, ki vsebuje
PCB), je oprema, ki ni naprava iz 2. točke tega člena in vsebuje ali je
vsebovala PCB in ni bila dekontaminirana. Za opremo, ki vsebuje PCB, šteje
tudi:
- 
električna in elektronska oprema, ki je bistvenega pomena za državno
varnost, in oprema, ki je vgrajena v orožje, strelivo in vojaško opremo, če
vsebuje PCB, in
- 
nepremično industrijsko orodje ali oprema, ki vsebuje PCB ali je
onesnažena s PCB, razen opreme, ki je vključena v električno ali elektronsko
opremo v skladu s predpisom, ki ureja ravnanje z odpadno električno in
elektronsko opremo.
II. RAVNANJE S PCB IN Z ODPADNIMI PCB
4. člen
(ravnanje s PCB in z odpadnimi PCB)
(1) Prepovedano je:
-      
ločevati PCB od drugih snovi zaradi njihove ponovne uporabe,
-      
pridobivati PCB z recikliranjem iz odpadnih PCB,
-      
ponovno uporabiti ali predelati odpadne PCB,
-      
polniti ali dolivati PCB v transformator,
-      
puščati v naravnem okolju, odmetavati ali nenadzorovano odstranjevati
PCB in odpadne PCB,
-      
na ladji odlagati ali sežigati PCB in odpadne PCB.
(2) Odpadne PCB je treba odstraniti.
(3) Transformator, ki vsebuje PCB, se lahko
uporablja do roka iz prvega odstavka 8. člena te uredbe, kolikor še ni
izločen iz uporabe in PCB, ki ga vsebuje, izpolnjuje tehnične standarde ali
specifikacije glede izolacijskih lastnosti, pri čemer mora biti transformator v
dobrem stanju in ne sme puščati.
5. člen
(odstranjevanje PCB in odpadnih PCB)
(1) PCB in odpadni PCB se
odstranjujejo s sežiganjem v skladu s predpisom, ki ureja sežiganje odpadkov.
(2) PCB in odpadne PCB se lahko
odstranjuje tudi na drug način kot s sežiganjem, če so škodljivi vplivi na
okolje manjši ali enaki vplivom na okolje, ki nastajajo pri sežiganju, in so
izpolnjene zahteve za odstranjevanje PCB in odpadnih PCB, iz Uredbe Evropskega
parlamenta in Sveta (ES) št. 850/2004 z dne 29. aprila 2004 o obstojnih
organskih onesnaževalih in spremembi Direktive 79/117/EGS (UL L št. 158 z dne
30. 4. 2004, str. 7) zadnjič spremenjene z Uredbo Komisije (ES) št.
323/2007 z dne 26. marca 2007 o spremembi Priloge V k Uredbi (ES) št.
850/2004 Evropskega parlamenta in Sveta o obstojnih organskih onesnaževalih in
spremembi Direktive 79/117/EGS (UL L št. 85 z dne 27. 3. 2007, str. 3) (v
nadaljnjem besedilu: Uredba 850/2004/ES).
(3) Ne glede na določbo drugega
odstavka 4. člena te uredbe se odpadne naprave, predmeti, materiali in
tekočine, ki vsebujejo odpadne PCB ali so z njimi onesnaženi, lahko predelujejo
ali odstranjujejo z odlaganjem, če vsebnost PCB v njih ne presega mejnih
vrednosti koncentracije PCB in so izpolnjene druge zahteve za predelavo in
odlaganje odpadkov, iz Uredbe 850/2004/ES.
6. člen
(skladiščenje odpadnih PCB)
(1) Imetnik odpadnih PCB mora odpadne
PCB skladiščiti ločeno od drugih odpadkov in vnetljivih snovi do njihove oddaje
v nadaljnje ravnanje v skladu s to uredbo ter zagotoviti, da se odpadni PCB ne
mešajo z drugimi odpadki in z njimi ravnati tako, da je odpadne PCB mogoče
odstraniti.
(2) Prepovedano je začasno
skladiščenje odpadnih PCB pred oddajo v odstranjevanje ali skladiščenje
odpadnih PCB pred njihovo odstranitvijo daljše od štiriindvajsetih mesecev.
(3) Prepovedano je začasno
skladiščenje naprave pred njeno oddajo v odstranjevanje ali dekontaminacijo
daljše od štiriindvajsetih mesecev.
(4) Količina začasno skladiščenih
odpadnih PCB ne sme presegati količine odpadnih PCB, ki zaradi delovanja ali
dejavnosti povzročitelja odpadnih PCB nastanejo v obdobju štiriindvajsetih
mesecev.
(5) Začasno skladiščenje in
skladiščenje odpadnih PCB je dovoljeno le v za to namenjenih in urejenih
objektih ali napravah.
III. OZNAČEVANJE NAPRAV
7. člen
(označevanje naprav)
Imetnik PCB mora napravo, ki vsebuje več
kakor 5 dm3 PCB, označiti, s tem da se za način označevanja in
obliko oznake uporablja predpis, ki ureja varstvene ukrepe za delo s snovmi, ki
vsebujejo poliklorirane bifenile, poliklorirane naftalene in poliklorirane
terfenile. Imetnik PCB mora oznako pritrditi na napravo in na vrata, ki vodijo
v prostor ali objekt, kjer je naprava nameščena.
IV. OBVEZNOSTI IMETNIKA PCB
8. člen
(obveznost dekontaminacije ali
odstranitve)
(1) Imetnik PCB mora zagotoviti, da se
naprava, predmeti in materiali, ki vsebujejo PCB, ter tekočine, ki vsebujejo
PCB ali so PCB, dekontaminirajo ali odstranijo najpozneje do 31. decembra
2010.
(2) Če odpadni PCB nastajajo pri
dekontaminaciji ali odstranjevanju naprav, predmetov in materialov, ki
vsebujejo PCB, ali tekočin, ki vsebujejo PCB ali so PCB, mora odstranjevanje
odpadnih PCB zagotoviti povzročitelj odpadnih PCB.
(3) Kot dokazilo o izpolnjevanju
obveznosti imetnika PCB glede odstranjevanja odpadnih PCB, se uporablja veljaven
evidenčni list v skladu s predpisom, ki ureja ravnanje z odpadki.
(4) Imetnik PCB mora pred
odstranitvijo ali dekontaminacijo naprave izvesti vse varnostne ukrepe, ki so
potrebni za preprečitev požarne nevarnosti naprave, pri tem pa je treba napravo
ločiti od vnetljivih snovi ali izdelkov.
(5) Če se naprava preneha uporabljati,
mora imetnik PCB ne glede na rok iz prvega odstavka tega člena zagotoviti, da
se naprava dekontaminira ali odstrani najpozneje v roku, ki je v 6. členu
te uredbe določen za začasno skladiščenje odpadnih PCB.
(6) Transformator, ki vsebuje med
0,05% in 0,005% PCB teže transformatorskega olja, se lahko dekontaminira ali
odstrani tudi po preteku roka iz prvega odstavka tega člena, vendar najpozneje
do prenehanja njegove uporabe.
9. člen
(prijava naprave)
(1) Imetnik PCB mora napravo prijaviti
ministrstvu, pristojnemu za varstvo okolja (v nadaljnjem besedilu: ministrstvo).
(2) Prijava iz prejšnjega odstavka
vsebuje podatke o:
1.    
firmi, sedežu in matični številki oziroma imenu in naslovu imetnika PCB,
2.    
vrsti in lokaciji naprave, vključno s parcelno številko ali številko
stavbe iz registra stavb,
3.    
količini transformatorskega olja, če so to transformatorji, oziroma o
prostornini kondenzatorja s PCB ali količini PCB, če je to druga naprava,
4.    
predvidenem datumu in načinu odstranitve naprave,
5.    
predvidenem datumu dekontaminacije naprave.
(3) Imetnik PCB prijavi napravo na
obrazcu, ki je objavljen na spletnih straneh ministrstva.
10. člen
(izjema pri prijavi naprave)
(1) Če je vsebnost PCB v tekočini
manjša od 0,05% mase tekočine v napravi, prijava vsebuje le podatke iz 1., 2. in 3. točke drugega odstavka prejšnjega člena.
(2) V primeru iz prejšnjega odstavka
mora imetnik PCB k prijavi priložiti poročilo o izvedenih meritvah vsebnosti
PCB v tekočini.
11. člen
(prijava spremembe naprave)
Imetnik PCB mora ministrstvu najpozneje v
treh mesecih po nastanku spremembe na napravi posredovati spremembe podatkov iz
drugega odstavka 9. člena te uredbe.
12. člen
(načrt odstranjevanja odpadnih PCB)
(1) Imetnik PCB mora za napravo
izdelati načrt odstranjevanja odpadnih PCB, s katerim se določi ukrepe za
odstranjevanje PCB, ki so v napravi, ali za odstranjevanje celotne naprave in
ukrepe za dekontaminacijo naprave, če se PCB iz naprave izločijo.
(2) Načrt odstranjevanja odpadnih PCB
mora vsebovati najmanj:
1.    
podatke o vrsti naprave in o vsebnosti PCB v njej;
2.    
opis obstoječih in predvidenih tehničnih, organizacijskih in drugih
ukrepov za odstranjevanje PCB iz naprave in dekontaminacijo naprave oziroma
odstranjevanje celotne naprave, preprečevanje in zmanjševanje nastajanja škodljivih
vplivov na okolje in zdravje ljudi zaradi PCB in časovnico izvedbe načrtovanih
ukrepov;
3.    
obstoječe in predvidene načine ravnanja s PCB in z odpadnimi PCB, ki jih
ima imetnik v posesti:
- 
o začasnem skladiščenju odpadnih PCB,
- 
o oddaji ali prepuščanju odpadnih PCB osebi, ki zagotavlja njihovo
nadaljnje odstranjevanje.
(3) Imetnik PCB, ki ima naprave na
različnih krajih, kjer izvaja svojo dejavnost, mora v načrtu odstranjevanja odpadnih
PCB navesti podatke iz prejšnjega odstavka za vsak kraj posebej, kjer so
naprave.
(4) Načrt odstranjevanja odpadnih PCB
se izdela za obdobje do 31. decembra 2010. Načrt odstranjevanja odpadnih
PCB se vsako leto pregleda in ustrezno dopolni. Pri izdelavi načrta
odstranjevanja odpadnih PCB je potrebno glede obdelave odpadnih PCB upoštevati
usmeritve iz operativnih programov varstva okolja na področju ravnanja z
odpadki.
(5) Imetnik PCB mora posredovati načrt
odstranjevanja odpadnih PCB ministrstvu na obrazcu, ki je objavljen na spletnih
straneh ministrstva.
(6) Če načrt odstranjevanja odpadnih PCB
izpolnjuje zahteve iz prvega do četrtega odstavka tega člena, ga ministrstvo
objavi na svojih spletnih straneh.
(7) Če ministrstvo ugotovi, da načrt
odstranjevanja odpadnih PCB ne izpolnjuje zahtev iz prvega do četrtega odstavka
tega člena, imetnika PCB pisno pozove na njegovo dopolnitev.
(8) Če za posamezno napravo načrt
odstranjevanja odpadnih PCB ni objavljen na spletnih straneh ministrstva, se
šteje, da imetnik PCB za to napravo nima načrta odstranjevanja odpadnih PCB.
13. člen
(dekontaminacija naprav, predmetov,
materialov ali tekočin)
(1) Po oddaji odpadnega PCB v
odstranjevanje mora imetnik PCB zagotoviti dekontaminacijo naprav, predmetov,
materialov ali tekočin, ki vsebujejo PCB.
(2) Transformator, v katerem je delež
PCB večji od 0,05% mase transformatorskega olja, se dekontaminira tako, da:
1.    
se delež PCB v transformatorju zmanjša na delež PCB med 0,05% in 0,005%
mase transformatorskega olja,
2.    
so nevarne lastnosti nadomestnega transformatorskega olja znatno manjše
od nevarnih lastnosti transformatorskega olja, ki vsebuje PCB,
3.    
se zamenjava transformatorskega olja izvede tako, da ne ogrozi nadaljnje
odstranitve PCB iz odpadnega transformatorskega olja.
(3) Imetnik PCB mora za transformator,
ki vsebuje PCB med 0,05% in 0,005% mase transformatorskega olja, pri njegovi
dekontaminaciji upoštevati določbe 2. in 3. točke prejšnjega odstavka.
(4) Po izvedeni dekontaminaciji
naprave se oznaka iz 7. člena te uredbe nadomesti z oznako, določeno v
prilogi 1, ki je sestavni del te uredbe.
(5) Oznako iz prejšnjega odstavka je
treba na napravo vkovati, vgravirati ali vtisniti tako, da je ni mogoče
uničiti.
V. MERJENJE PCB
14. člen
(merjenje vsebnosti PCB v tekočinah)
(1) Meritev vsebnosti PCB se v
tekočinah, kot so naftni derivati in rabljena olja, izvaja po metodah iz
Odločbe Komisije z dne 16. januarja 2001 o določitvi dveh referenčnih merilnih
metod PCB v skladu s členom 10(a) Direktive Sveta 96/59/EGS o odstranjevanju
polikloriranih bifenilov in polikloriranih terfenilov (PCB/PCT) (UL L št. 23 z
dne 25. 1. 2001, str. 31).
(2) Meritev vsebnosti PCB v naftnih
derivatih, rabljenih oljih in v izolacijskih tekočinah se lahko izvaja tudi po
drugih preizkusnih metodah, če so rezultati validacij teh metod enaki
rezultatom validacij iz referenčnih metod iz prejšnjega odstavka.
(3) Če vsebnost PCB v tekočini ne
presega 0,003% celotne mase tekočine se ne glede na določbi prvega in drugega
odstavka tega člena za določitev vsebnosti PCB v naftnih derivatih, rabljenih
oljih in v izolacijskih tekočinah lahko uporabi vsaka preizkusna metoda z
občutljivostjo merjenja vsebnosti PCB najmanj 0,001% celotne mase tekočine.
VI. DEKONTAMINACIJA NAPRAV, PREDMETOV, MATERIALOV IN TEKOČIN
15. člen
(izvajanje dekontaminacije)
(1) Dekontaminacijo lahko izvaja le
oseba, ki ima za opravljanje te dejavnosti okoljevarstveno dovoljenje za odstranjevanje
odpadkov v skladu s predpisom, ki ureja ravnanje z odpadki.
(2) V okoljevarstvenem dovoljenju
ministrstvo poleg pogojev iz predpisa, ki ureja ravnanje z odpadki, določi še:
-      
postopke dekontaminacije,
-      
ravnanje z odpadki po izvedeni dekontaminaciji.
16. člen
(evidenca o dekontaminiranih napravah,
predmetih, materialih in tekočinah)
(1) Oseba, ki izvaja dekontaminacijo,
mora voditi evidenco o dekontaminiranih napravah, predmetih, materialih in
tekočinah in vsebuje podatke o:
-      
vrsti dekontaminiranih naprav, predmetih, materialih in tekočinah,
-      
kraju dekontaminacije in imetniku PCB,
-      
načinu dekontaminacije,
-      
vrstah in količinah odpadnih PCB, ki so nastali pri dekontaminaciji, in
nadaljnjem ravnanju z njimi.
(2) Evidenca o dekontaminiranih
napravah, predmetih, materialih in tekočinah se vodi na obrazcu, ki ga
ministrstvo objavi na svojih spletnih straneh. Sestavni del evidence o
dekontaminiranih napravah, predmetih, materialih in tekočinah so tudi evidenčni
listi v skladu s predpisom, ki ureja ravnanje z odpadki.
(3) Oseba, ki izvaja dekontaminacijo,
mora evidenco o dekontaminiranih napravah, predmetih, materialih in tekočinah
za posamezno koledarsko leto hraniti najmanj pet let.
17. člen
(poročilo o dekontaminaciji)
(1) Oseba, ki izvaja dekontaminacijo,
mora ministrstvu najpozneje do 31. marca tekočega leta poslati poročilo o
izvedenih dekontaminacijah za preteklo koledarsko leto. Poročilo vsebuje
podatke o:
-      
nazivu, naslovu, dejavnosti in matični številki osebe, ki izvaja
dekontaminacijo,
-      
vrstah dekontaminiranih naprav, predmetov, materialov in tekočin,
-      
krajih dekontaminacije in imetniku PCB,
-      
vrstah in količinah odpadkov, ki so nastajali pri dokontaminaciji, in o
nadaljnjem ravnanju z njimi.
(2) Poročilo se pošlje na obrazcu, ki
je objavljen na spletnih straneh ministrstva.
VI.a DEKONTAMINACIJA STAVB
17.a
člen
(popis gradbenih
materialov, ki vsebujejo PCB)
(1) Pri
rekonstrukciji ali odstranitvi stavbe, ki je bila zgrajena v obdobju 1950–1980
ali je bila v tem obdobju rekonstruirana, mora oseba, ki naroči gradbena dela
ali jih sama izvaja (v nadaljnjem besedilu: investitor), pred začetkom
gradbenih del zagotoviti izdelavo popisa v stavbo vgrajenih gradbenih
materialov, ki vsebujejo PCB.
(2) Če je
za rekonstrukcijo objekta ali odstranitev objekta predpisana pridobitev
gradbenega dovoljenja v skladu s predpisi, ki urejajo graditev objektov, mora
investitor zagotoviti, da je popis vgrajenih gradbenih materialov, ki vsebujejo
PCB, priložen k načrtu gospodarjenja z gradbenimi odpadki, izdelanem v skladu s
predpisom, ki ureja ravnanje z odpadki, ki nastanejo pri gradbenih delih, in ga
skupaj s tem načrtom priložiti k projektu za pridobitev gradbenega dovoljenja.
(3) Popis
vgrajenih gradbenih materialov, ki vsebujejo PCB, mora za vsak gradbeni
material, ki vsebuje ali bi lahko vseboval PCB, vsebovati oceno količine tega
gradbenega materiala, izražene v kg.
(4) Gradbeni
materiali, ki vsebujejo PCB, so gradbeni materiali, ki so vgrajeni v stavbo iz
prvega odstavka tega člena pred njeno rekonstrukcijo ali odstranitvijo, in sicer:
-       dilatacijske
tesnilne mase med betonskimi elementi, tesnilne mase pri oknih, okenskih in
drugih steklih in podbojih ter tesnilne mase v fugah v sanitarnih prostorih,
-       stenski
in stropni opleski,
-       lepila,
-       stropne
plošče, v katerih so PCB mehčala ali protipožarna sredstva,
-       gradbeni
elementi iz plastične mase in
-       izolacija
ter ovoji električne napeljave.
(5) Investitor
mora zagotoviti, da se popis vgrajenih gradbenih materialov, ki vsebujejo PCB,
izdela na obrazcu, ki je objavljen na spletnih straneh ministrstva.
17.b
člen
(elaborat
dekontaminacije stavbe)
(1) Če je
iz popisa vgrajenih gradbenih materialov, ki vsebujejo PCB, razvidno, da je v
stavbi pred njeno rekonstrukcijo ali odstranitvijo več kot 50 kg gradbenih materialov, ki vsebujejo PCB, mora investitor zagotoviti, da je k načrtu
gospodarjenja z gradbenimi odpadki iz drugega odstavka prejšnjega člena
priložen opis postopkov:
-       izločitve
teh gradbenih materialov od drugih odpadkov,
-       ločenega
zbiranja teh gradbenih materialov na gradbišču,
-       oddaje
teh gradbenih materialov zbiralcu gradbenih odpadkov in
-       predvidenih
načinih obdelave teh gradbenih materialov in izvajalcih njihove obdelave.
(2) Če je
iz popisa vgrajenih gradbenih materialov, ki vsebujejo PCB, razvidno, da je v
stavbi pred njeno rekonstrukcijo ali odstranitvijo več kot 1.000 kg gradbenih materialov, ki vsebujejo PCB, mora investitor zagotoviti izdelavo elaborata
dekontaminacije stavbe in izvedbo dekontaminacije stavbe v skladu z elaboratom
dekontaminacije stavbe pred začetkom gradbenih del zaradi njene rekonstrukcije
ali odstranitve.
(3) Pri
izdelavi elaborata dekontaminacije stavbe mora investitor zagotoviti, da se
upoštevajo usmeritve za izdelavo elaborata dekontaminacije stavbe iz
operativnega programa ravnanja s PCB in odpadnimi PCB iz 18. člena te uredbe in
da so v elaborat dekontaminacije stavbe vključeni podatki o:
-       ukrepih
varstva delavcev pred PCB, ki izvajajo dekontaminacijo stavbe,
-       ukrepih
varstva ljudi pred PCB, ki med dekontaminacijo stavbe uporabljajo prostore
stavbe,
-       ukrepih
za preprečevanje emisije prahu v okolje,
-       postopkih
odstranjevanja gradbenih materialov, ki vsebujejo PCB, in
-       izvajalcih
dekontaminacije stavbe, ki so lahko samo osebe iz 15. člena te uredbe.
(4) Če je
za rekonstrukcijo objekta ali odstranitev objekta predpisana pridobitev
gradbenega dovoljenja v skladu s predpisi, ki urejajo graditev objektov, mora
investitor elaborat dekontaminacije stavbe priložiti k projektu za pridobitev
gradbenega dovoljenja.
(5) Investitor
mora elaborat dekontaminacije stavbe pokazati pristojnemu inšpektorju, če ta to
zahteva.
(6) Elaborat
dekontaminacije stavbe je treba izdelati na obrazcu, ki je objavljen na spletni
strani ministrstva.
VI.b DEKONTAMINACIJA OPREME, KI VSEBUJE PCB
17.c
člen
(prijava opreme)
(1) Lastnik
opreme, ki vsebuje PCB, mora tako opremo prijaviti ministrstvu.
(2) Prijava
iz prejšnjega odstavka vsebuje podatke o:
1.    
firmi, sedežu in matični številki lastnika opreme, ki vsebuje PCB,
oziroma imenu in naslovu, če je lastnik opreme fizična oseba ali samostojni
podjetnik posameznik,
2.     vrsti in
lokaciji opreme, vključno s parcelno številko ali številko stavbe iz registra
stavb, v kateri je ta oprema,
3.     datumu
postavitve opreme, ki vsebuje PCB, oziroma datumu nabave te opreme,
4.     materialih
v opremi, ki vsebujejo ali bi lahko vsebovali PCB.
(3) Lastnik
opreme, ki vsebuje PCB, prijavi opremo na obrazcu, ki je objavljen na spletnih
straneh ministrstva.
(4) Lastnik
opreme, ki vsebuje PCB, mora opremo prijaviti ministrstvu tudi, če oprema ni v
uporabi.
17.d
člen
(načrt in izvedba
dekontaminacije opreme)
(1) Lastnik
opreme, ki vsebuje PCB, mora najpozneje 6 mesecev po prijavi opreme
zagotoviti izdelavo načrta dekontaminacije opreme, ki vsebuje PCB, in ga
poslati ministrstvu ali pristojnemu inšpektorju na njegovo zahtevo.
(2) Pri
izdelavi načrta dekontaminacije opreme, ki vsebuje PCB, mora lastnik opreme
upoštevati, da so v načrt dekontaminacije opreme, ki vsebuje PCB, vključeni:
-       ukrepi
varstva delavcev pred PCB, ki izvajajo dekontaminacijo opreme,
-       ukrepi
za preprečevanje emisije PCB v okolje,
-       vsi
postopki odstranjevanja materialov, ki vsebujejo PCB, in
-       izvajalci
dekontaminacije stavbe, ki so lahko samo osebe iz 15. člena te uredbe.
(3) Če
lastnik opreme, ki vsebuje PCB, namerava odstraniti opremo, za katero mora v
skladu s to uredbo izdelati načrt dekontaminacije opreme, mora pred njeno
odstranitvijo zagotoviti njeno dekontaminacijo v skladu z načrtom dekontaminacije
opreme, ki vsebuje PCB.
VII. OPERATIVNI PROGRAM
18. člen
(operativni program ravnanja s PCB in z
odpadnimi PCB)
(1) V operativnem programu ravnanja s
PCB in z odpadnimi PCB se določi državni načrt odstranjevanja odpadnih PCB
vključno z načrtom odstranjevanja oziroma dekontaminacije vseh obstoječih
naprav in nadaljnjega ravnanja z odpadnimi PCB in z odpadki, ki nastajajo pri
dekontaminaciji naprav.
(2) V operativnem programu se določijo
tudi usmeritve za izdelavo elaborata dekontaminacije stavbe iz 17.b člena te
uredbe in izhodišča za izdelavo popisa stavb družbene infrastrukture za vzgojo,
izobraževanje, šport, zdravstvo, kulturo in javno upravo, za katere je
verjetno, da imajo vgrajenih več kot 1.000 kg gradbenih materialov, ki vsebujejo PCB.
VIII. VODENJE EVIDENCE IN POROČANJE KOMISIJI
19. člen
(evidenca naprav)
(1) Ministrstvo vodi evidenco naprav,
za katere se uporabljajo določbe te uredbe.
(2) Evidenca iz prejšnjega odstavka
vsebuje podatke o:
-      
firmi oziroma imenu in sedežu imetnika PCB,
-      
vrsti in lokaciji naprave,
-      
količini oziroma vsebnosti PCB v napravi,
-      
datumu izvedene oziroma nameravane odstranitve ali dekontaminacije
naprave,
-      
datumu prijave.
(3) Evidenca naprav je objavljena na
spletnih straneh ministrstva.
(4) Ministrstvo na vsakih 12 mesecev
posodobi evidenco naprav.
(5) Ministrstvo spremlja količine PCB
v napravah iz evidence.
20. člen
(vodenje evidence)
(1) Ministrstvo v okviru evidence
oseb, ki imajo okoljevarstvena dovoljenja za odstranjevanje odpadkov, vodi
posebno evidenco oseb, ki izvajajo dekontaminacijo.
(2) V evidenci oseb, ki izvajajo
dekontaminacijo, vodi ministrstvo tudi podatke o vrsti naprav, predmetov,
materialov in tekočin, ki jih posamezna oseba dekontaminira.
21. člen
(poročanje Komisiji)
Ministrstvo poroča Komisiji vsaka tri leta
v okviru področnega poročila v skladu z določbami 8. člena Direktive Sveta
91/689/EGS z dne 12. decembra 1991 o nevarnih odpadkih (UL L št. 377 z dne
31. 12. 1991, str. 20), 16. člena Direktive 2006/12/ES
Evropskega parlamenta in Sveta z dne 5. aprila 2006 o odpadkih (UL L št.
114 z dne 27. 4. 2006, str. 9) in 5. člena Direktive Sveta 91/692/EGS
z dne 23. decembra 1991 o standardiziranju in racionaliziranju poročil o
izvajanju nekaterih direktiv, ki zadevajo okolje (UL L št. 377 z dne
31. 12. 1991, str. 48) o:
-      
sprejetih načrtih odstranjevanja naprav, dekontaminacije naprav,
nadaljnjega ravnanja z odpadnimi PCB in z odpadki dekontaminacije,
-      
sprejetih usmeritvah za ločeno zbiranje in nadaljnje ravnanje z
napravami iz drugega odstavka 18. člena te uredbe, ki vsebujejo PCB in
niso naprave po tej uredbi.
IX. NADZOR
22. člen
(nadzor)
(1) Nadzor nad izvajanjem te uredbe
opravljajo inšpektorji, pristojni za varstvo okolja, nadzor nad izvajanjem 4.,
7., 8., 12. in 13. člena te uredbe pa poleg njih tudi inšpektorji,
pristojni za energetiko.
(2) Za rentgenske naprave v zdravstvu
in v industriji opravljajo nadzor nad izvajanjem 4., 7., 8., 12. in 13. člena te uredbe tudi zdravstveni inšpektorji.
X. KAZENSKE DOLOČBE
23. člen
(prekrški)
(1) Z globo od 10.000 eurov do 40.000
eurov se za prekršek kaznuje imetnik PCB, ki je pravna oseba ali samostojni
podjetnik posameznik, če:
-      
v nasprotju s prvim odstavkom 4. člena te uredbe:
-      
ločuje PCB od drugih snovi zaradi njihove ponovne uporabe,
-      
pridobiva PCB z recikliranjem iz odpadnega PCB,
-      
ponovno uporablja ali predeluje odpadni PCB,
-      
polni ali doliva PCB v transformator,
-      
pušča v naravnem okolju, odmetava ali nenadzorovano odstranjuje PCB in
odpadne PCB,
-      
na ladji odlaga ali sežiga PCB in odpadne PCB,
-      
na zagotovi odstranjevanja PCB v skladu z drugim odstavkom 4. člena
te uredbe,
-      
uporablja transformator, ki vsebujejo PCB v nasprotju s tretjim
odstavkom 4. člena te uredbe,
-      
skladišči odpadne PCB in ravna z njimi v nasprotju s prvim odstavkom
6. člena te uredbe,
-      
začasno skladišči PCB ali odpadne PCB pred oddajo v odstranjevanje dlje
kakor je določeno v drugem odstavku 6. člena te uredbe,
-      
začasno skladišči napravo pred njeno oddajo v odstranjevanje ali
dekontaminacijo dlje kakor je določeno v tretjem odstavku 6. člena te
uredbe,
-      
začasno skladišči odpadne PCB v količini, ki presega količino iz
četrtega odstavka 6. člena te uredbe,
-      
začasno skladišči odpadne PCB v objektih in napravah v nasprotju s petim
odstavkom 6. člena te uredbe,
-      
ne zagotovi, da se naprava, predmeti, snovi ali tekočine, ki vsebujejo
PCB ali so PCB, dekontaminirajo ali odstranijo v roku iz prvega odstavka
8. člena te uredbe,
-      
kot povzročitelj odpadnih PCB ne zagotovi odstranjevanja odpadnih PCB,
ki nastajajo pri dekontaminaciji ali odstranjevanju naprav, predmetov,
materialov in tekočin, če vsebujejo PCB ali so PCB, v skladu z drugim odstavkom
8. člena te uredbe,
-      
ne zagotovi izvedbe varnostnih ukrepov, ki so potrebni za preprečitev
požarne nevarnosti naprave, v skladu s četrtim odstavkom 8. člena te
uredbe,
-      
v skladu s petim odstavkom 8. člena te uredbe ne zagotovi, da se
naprava, ki jo je prenehal uporabljati, dekontaminira ali odstrani najpozneje v
roku, ki je v 6. členu te uredbe določen za začasno skladiščenje,
-      
ne prijavi naprave v skladu z 9. členom te uredbe,
-      
ne zagotovi dekontaminacije naprav, predmetov, materialov ali tekočin,
ki so vsebovale PCB po oddaji odpadnega PCB v odstranjevanje, v skladu s prvim
odstavkom 13. člena te uredbe ali
-      
ne zagotovi dekontaminacije transformatorja v skladu z drugim in tretjim
odstavkom 13. člena te uredbe.
(2) Z globo od 3.500 eurov do 10.000
eurov se za prekršek kaznuje imetnik PCB, ki je pravna oseba ali samostojni
podjetnik posameznik, če:
-      
ne označi naprave, ki vsebuje več kakor 5 dm3 PCB, ali jo
označi v nasprotju s 7. členom te uredbe,
-      
v nasprotju z 11. členom te uredbe ne prijavi spremembe, ki zadeva
podatke iz drugega odstavka 9. člena te uredbe, najkasneje v treh mesecih
po njenem nastanku,
-      
ne zagotovi izdelave načrta odstranjevanja odpadnih PCB in njegovega
letnega pregleda v skladu s četrtim odstavkom 12. člena te uredbe,
-      
ne pošlje načrta odstranjevanja odpadnih PCB ministrstvu v skladu s
petim odstavkom 12. člena te uredbe,
-      
nima objavljenega načrta na spletnih straneh ministrstva v skladu z
osmim odstavkom 12. člena te uredbe,
-      
ne zagotovi nadomestitve oznake po izvedeni dekontaminaciji naprave v
skladu s četrtim odstavkom 13. člena te uredbe ali
-      
v nasprotju s petim odstavkom 13. člena te uredbe ne vkuje,
vgravira ali vtisne oznake na napravo tako, da je ni mogoče uničiti.
(3) Z globo od 10.000 eurov do 40.000
eurov se za prekršek kaznuje oseba, ki izvaja dekontaminacijo in je pravna
oseba ali samostojni podjetnik posameznik, če:
-      
izvaja dekontaminacijo, ne da bi pridobila okoljevarstveno dovoljenje v
skladu s prvim odstavkom 15. člena te uredbe,
-      
ne vodi evidence o dekontaminiranih napravah, predmetih, materialih in
tekočinah v skladu s prvim odstavkom 16. člena te uredbe,
-      
ne hrani evidence o dekontaminiranih napravah, predmetih, materialih in
tekočinah za posamezno koledarsko leto v skladu s tretjim odstavkom
16. člena te uredbe ali
-      
ne pošlje poročila o izvedenih dekontaminacijah za preteklo koledarsko
leto v skladu s 17. členom te uredbe.
(4) Z globo od 10.000 eurov do 40.000
eurov se za prekršek kaznuje investitor, ki je pravna oseba ali samostojni
podjetnik posameznik, če:
-      
v skladu s prvim odstavkom 17.a člena te uredbe pri rekonstrukciji ali
odstranitvi stavbe, ki je bila zgrajena v obdobju 1950–1980 ali je bila v tem
obdobju rekonstruirana, pred začetkom gradbenih del ne zagotovi izdelave popisa
v stavbo vgrajenih gradbenih materialov, ki vsebujejo PCB,
-      
v skladu z drugim odstavkom 17.a člena te uredbe ne zagotovi, da je
popis vgrajenih gradbenih materialov, ki vsebujejo PCB, priložen k načrtu
gospodarjenja z gradbenimi odpadki, izdelanem v skladu s predpisom, ki ureja
ravnanje z odpadki, ki nastanejo pri gradbenih delih, in ga skupaj s tem
načrtom ne priloži k projektu za pridobitev gradbenega dovoljenja,
-      
v skladu s tretjim odstavkom 17.a člena te uredbe ne zagotovi, da v
popisu vgrajenih gradbenih materialov, ki vsebujejo PCB, ni za vsak gradbeni
material, ki vsebuje ali bi lahko vseboval PCB, ocene količine tega gradbenega
materiala, izražene v kg,
-      
v skladu s petim odstavkom 17.a člena te uredbe ne zagotovi, da se popis
vgrajenih gradbenih materialov, ki vsebujejo PCB, izdela na obrazcu, ki je
objavljen na spletnih straneh ministrstva,
-      
v skladu s prvim odstavkom 17.b člena te uredbe ne zagotovi, da je k
načrtu gospodarjenja z gradbenimi odpadki priložen opis postopkov ravnanja z
gradbenimi materiali, ki vsebujejo PCB, če je iz obrazca popisa vgrajenih
gradbenih materialov, ki vsebujejo PCB, razvidno, da je v stavbi pred njeno rekonstrukcijo
ali odstranitvijo več kot 50 kg gradbenih materialov, ki vsebujejo PCB,
-      
v skladu z drugim odstavkom 17.b člena te uredbe ne zagotovi izdelave
elaborata dekontaminacije stavbe in izvedbo dekontaminacije stavbe v skladu z
elaboratom dekontaminacije stavbe pred začetkom gradbenih del zaradi njene
rekonstrukcije ali odstranitve, če je iz obrazca popisa vgrajenih gradbenih
materialov, ki vsebujejo PCB, razvidno, da je v stavbi pred njeno
rekonstrukcijo ali odstranitvijo več kot 1.000 kg gradbenih materialov, ki
vsebujejo PCB,
-      
v skladu s tretjim odstavkom 17.b člena te uredbe ne zagotovi, da se pri
izdelavi elaborata dekontaminacije stavbe upoštevajo usmeritve za izdelavo
elaborata dekontaminacije stavbe iz operativnega programa ravnanja s PCB in
odpadnimi PCB iz 18. člena te uredbe in da so v elaborat dekontaminacije stavbe
vključeni podatki iz tretjega odstavka 17.b člena te uredbe,
-      
v skladu s četrtim odstavkom 17.b člena te uredbe ne priloži elaborata
dekontaminacije stavbe k projektu za pridobitev gradbenega dovoljenja, če je za
rekonstrukcijo objekta ali odstranitev objekta predpisana pridobitev gradbenega
dovoljenja v skladu s predpisi, ki urejajo graditev objektov,
-      
v skladu s petim odstavkom 17.b člena te uredbe elaborata
dekontaminacije stavbe ne pokaže pristojnemu inšpektorju, če ta to zahteva,
-      
v skladu s šestim odstavkom 17.b člena elaborata dekontaminacije stavbe
ne izdela na obrazcu, ki je objavljen na spletni strani ministrstva.
(5) Z globo od 10.000 eurov do 40.000
eurov se za prekršek kaznuje lastnik opreme, ki vsebuje PCB, ki je pravna oseba
ali samostojni podjetnik posameznik, če:
-      
v skladu s prvim odstavkom 17.c člena te uredbe ne prijavi opreme, ki
vsebuje PCB,
-      
v skladu s četrtim odstavkom 17.c člena te uredbe ne prijavi opreme, ki
vsebuje PCB in ni v uporabi,
-      
v skladu s prvim odstavkom 17.d člena te uredbe ne zagotovi izdelave
načrta dekontaminacije opreme, ki vsebuje PCB, ali ga ne pošlje ministrstvu ali
pristojnemu inšpektorju na njegovo zahtevo,
-      
v skladu s tretjim odstavkom 17.d člena te uredbe pred odstranitvijo
opreme ne zagotovi izvedbe njene dekontaminacije v skladu z načrtom
dekontaminacije opreme, ki vsebuje PCB.
(6) Z globo od 1.000 eurov do 4.000
eurov se za prekršek iz četrtega odstavka tega člena kaznuje investitor, ki je
fizična oseba.
(7) Z globo od 1.200 eurov do 4.100
eurov se za prekršek iz prvega, drugega, tretjega, četrtega in petega odstavka
tega člena kaznuje tudi odgovorna oseba imetnika PCB, osebe, ki izvaja
dekontaminacijo naprav, investitorja oziroma lastnika opreme, ki vsebuje PCB.

Priloga
1: Označevanje dekontaminiranih PCB naprav

Uredba o odstranjevanju polikloriranih
bifenilov in polikloriranih terfenilov (Uradni list RS, št. 34/08)
vsebuje naslednje prehodne in končne določbe:
»XI. PREHODNE IN KONČNE DOLOČBE
24. člen
(veljavnost
načrtov odstranjevanja odpadnih PCB)
Načrti odstranjevanja odpadnih PCB iz
tretjega odstavka 18. člena Pravilnika o odstranjevanju polikloriranih
bifenilov in polikloriranih terfenilov (Uradni list RS, št. 15/00, 54/02, 18/03
in 41/04 – ZVO-1), izdelani pred uveljavitvijo te uredbe, ostanejo v veljavi do
konca obdobja, za katerega so bili izdelani.
25. člen
(rok za
izdelavo načrtov odstranjevanja odpadnih PCB)
Obstoječi imetniki PCB, ki do dneva
uveljavitve te uredbe v skladu s Pravilnikom o odstranjevanju polikloriranih
bifenilov in polikloriranih terfenilov (Uradni list RS, št. 15/00, 54/02, 18/03
in 41/04 – ZVO-1) ministrstvu niso poslali načrta odstranjevanja odpadnih PCB,
ga morajo izdelati v skladu s to uredbo in ga poslati ministrstvu na obrazcu iz
12. člena te uredbe najpozneje do 31. decembra 2008.
26. člen
(veljavnost
operativnega programa ravnanja s PCB in PCT)
Do sprejetja operativnega programa ravnanja
s PCB in z odpadnimi PCB v skladu s to uredbo se uporablja Operativni program
ravnanja s PCB in PCT, ki ga je Vlada Republike Slovenije sprejela dne
27. februarja 2003.
27. člen
(veljavnost
obstoječih dovoljenj za dekontaminacijo in poročanje o dekontaminaciji)
(1) Dovoljenja, izdana pred
uveljavitvijo te uredbe za izvajanje dekontaminacije v skladu s Pravilnikom o
odstranjevanju polikloriranih bifenilov in polikloriranih terfenilov (Uradni
list RS, št. 15/00, 54/02, 18/03 in 41/04 – ZVO-1), ostanejo v veljavi do
izteka njihove veljavnosti.
(2) Poročilo iz 17. člena te
uredbe je treba v skladu s to uredbo prvič poslati ministrstvu za leto 2008 do
31. decembra 2009.
28. člen
(prenehanje
veljavnosti)
Z dnem uveljavitve te uredbe preneha
veljati Pravilnik o odstranjevanju polikloriranih bifenilov in polikloriranih
terfenilov (Uradni list RS, št. 15/00, 54/02, 18/03 in 41/04 – ZVO-1).
29. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
odstranjevanju polikloriranih bifenilov in polikloriranih terfenilov (Uradni
list RS, št. 9/09)
vsebuje naslednjo prehodno in končno določbo:
»PREHODNA IN KONČNA DOLOČBA
7. člen
(1) Določba osmega odstavka 12. člena
uredbe se začne uporabljati 1. januarja 2010.
(2) Lastnik obstoječe opreme, ki vsebuje
PCB iz 17.c člena te uredbe, mora tako opremo prijaviti ministrstvu
najpozneje do 31. decembra 2010.
8. člen
Ta uredba začne veljati naslednji dan po
objavi v Uradnem listu Republike Slovenije.«.