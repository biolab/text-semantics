1. člen
(vsebina)
S to uredbo se zaradi usklajenega izvrševanja drugega
odstavka 4. člena, drugega odstavka 8. člena ter 31., 32. in 36. člena Zakona o
nalezljivih boleznih (Uradni list RS, št. 33/06 – uradno prečiščeno besedilo,
49/20 – ZIUZEOP, 142/20, 175/20 – ZIUOPDVE, 15/21 – ZDUOP in 82/21) ter drugega
odstavka 36. člena Zakona o varnosti in zdravju pri delu (Uradni list RS, št.
43/11) v zvezi z 39. členom Zakona o začasnih ukrepih za omilitev in odpravo
posledic COVID-19 (Uradni list RS, št. 152/20, 175/20 – ZIUOPDVE, 82/21 – ZNB-C
in 112/21 – ZNUPZ) in zaradi učinkovitejšega zamejevanja širjenja nalezljive
bolezni COVID-19 (v nadaljnjem besedilu: COVID-19) določajo presejalni programi
za zgodnje odkrivanje okužb z virusom SARS-CoV-2 (v nadaljnjem besedilu:
presejalni program).
2. člen
(presejalni programi)
(1) Presejalni programi obsegajo mikrobiološke preiskave
na virus SARS-CoV-2 (v nadaljnjem besedilu: SARS-CoV-2) in se izvajajo za
osebe, ki niso prebolele COVID-19 oziroma niso polno cepljene proti COVID-19,
kot je določeno v odloku, ki ureja začasne ukrepe za zmanjšanje tveganja okužbe
in širjenja okužbe z virusom SARS-CoV-2, in sicer za:
-       
osebe, ki opravljajo delo v zdravstveni dejavnosti,
-       
osebe, ki opravljajo delo v dejavnosti vzgoje in izobraževanja, vključno
z visokošolsko dejavnostjo,
-       
osebe, ki delajo pri izvajalcih socialno varstvenih storitev in
programov, ki opravljajo socialno varstveno dejavnost v skladu s predpisi, ki
urejajo socialno varstvo, v projektih socialne aktivacije in v projektih
večnamenskih romskih centrov, ter osebne asistente, ki pri izvajalcih osebne
asistence izvajajo osebno asistenco v skladu z zakonom, ki ureja osebno asistenco,
pri vseh pa zaradi dela z uporabniki teh storitev obstaja neposredna nevarnost
za širjenje COVID-19,
-       
osebe, za katere je z odloki vlade, s katerimi se določajo ukrepi za
preprečevanje in obvladovanje posledic nalezljive bolezni COVID-19, določeno
obvezno testiranje na virus SARS-CoV-2,
-       
osebe, ki izvajajo naloge zaščite in reševanja ob prometnih,
industrijskih in drugih nesrečah, pri katerih so prisotne nevarne snovi, naloge
tehničnega reševanja ob nesrečah v prometu in ob nesrečah na tekočih ter
stoječih vodah ter druge naloge zaščite in reševanja širšega pomena,
-       
druge osebe, ki lahko povzročijo širjenje COVID-19 v okolju, kjer
obstaja neposredna nevarnost za širjenje, zlasti uporabniki zdravstvenih
storitev, oskrbovanci socialno varstvenih zavodov, osebe v zavodih za
prestajanje kazni zapora, prevzgojnih domovih, centrih za tujce, varnih hišah,
azilnih domovih, integracijskih hišah in kriznih centrih za otroke,
-       
osebe, ki se zaradi medicinskih razlogov ne smejo cepiti, kar se izkaže
z zdravniškim potrdilom. 
(2) Osebe iz prve do pete alineje prejšnjega odstavka
svoj status verodostojno izkažejo izvajalcem presejalnega programa iz prvega
odstavka 4. člena te uredbe.
(3) Sredstva za izvajanje presejalnega programa iz
prvega odstavka tega člena se zagotavljajo v proračunu Republike Slovenije.
(4) Način izvajanja presejalnih programov iz prvega
odstavka tega člena smiselno uporabljajo delodajalci, ki presejalne programe
zagotavljajo v sodelovanju z izvajalci medicine dela kot ukrep varnosti in zdravja
pri delu.
3. člen
(trajanje presejalnih programov)
(1) Presejalni program se izvaja, dokler ni dosežen zadosten
odstotek precepljenosti prebivalstva, ki učinkovito zameji nadaljnje širjenje
SARS-CoV-2.
(2) (črtan).
4. člen
(izvajanje posebnih programov)
(1) Mikrobiološke preiskave za osebe, vključene v presejalni
program, izvajajo izvajalci zdravstvene dejavnosti, ki dejavnost opravljajo v
mreži javne zdravstvene službe (v nadaljnjem besedilu: izvajalci programa).
(2) Izvajalec programa je odgovoren za pravilnost podatkov,
posredovanih v Centralni register podatkov o pacientih (v nadaljnjem besedilu:
CRPP), ki zagotavljajo pravilen pregled nad številom posredovanih izvidov
mikrobioloških preiskav.
(3) Način izvajanja presejalnega programa v zdravstveni
dejavnosti in dejavnosti socialno varstvenih zavodov določi minister, pristojen
za zdravje (v nadaljnjem besedilu: minister).
5. člen
(izvajanje samotestiranja)
(1) Ne glede na 2. člen te uredbe se za učence 7., 8. in 9.
razreda ter dijake pri pouku ter izvenšolskih in obšolskih dejavnosti izvaja
samotestiranje s hitrim antigenskim testom (v nadaljnjem besedilu: test HAG)
tako, da testirana oseba sama opravi odvzem brisa in odčita rezultat.
(2) Samotestiranje se opravi s testom HAG, ki izpolnjuje
zahteve za dajanje na trg oziroma v uporabo v Republiki Sloveniji za namen
samotestiranja v skladu s predpisom, ki ureja medicinske pripomočke.
(3) Način izvajanja samotestiranja natančneje določi minister
v soglasju z ministrom, pristojnim za izobraževanje.
(4) Sredstva za izvajanje presejalnega programa iz prvega
odstavka tega člena se zagotavljajo v proračunu Republike Slovenije.
6. člen
(zdravstvene storitve)
(1) Zdravstvene storitve, ki jih opravijo izvajalci
programov, obsegajo:
-       
odvzem brisa,
-       
izvedbo mikrobiološke preiskave,
-       
obveščanje testirane osebe o izvidu mikrobiološke preiskave,
-       
pošiljanje izvida in spremljajočih podatkov v CRPP.
(2) Mikrobiološka preiskava se opravi s testom HAG, ki je na
skupnem seznamu testov HAG za COVID-19, ki ga določi Odbor za zdravstveno
varnost pri Evropski komisiji. Skupni seznam testov HAG iz prejšnjega stavka
objavi Nacionalni inštitut za javno zdravje (v nadaljnjem besedilu: NIJZ) na
svoji spletni strani.
(3) O izvidu mikrobiološke preiskave je testirana oseba
obveščena s kratkim sporočilom na kontaktno številko mobilnega telefona, ki jo
navede ob odvzemu brisa.
(4) Izvajalec programa izvid mikrobiološke preiskave takoj po
opravljeni preiskavi pošlje v CRPP. Podatek o izvidu mikrobiološke preiskave se
obdeluje v CRPP, podatek o pozitivnem izvidu pa tudi v zbirki »Evidenca
nalezljivih bolezni«, ki ju upravlja NIJZ v skladu z zakonom, ki ureja zbirke
podatkov s področja zdravstvenega varstva.
7. člen
(financiranje in višina povračila stroškov zdravstvenih
storitev)
(1) Izvajalec programa lahko obračuna le storitve
presejalnega programa, opravljenega za osebe iz prvega odstavka 2. člena te
uredbe.
(2) Stroški zdravstvenih storitev obsegajo stroške:
-       
odvzema brisov,
-       
izvedbe mikrobioloških preiskav,
-       
obveščanja pacienta o izvidu mikrobiološke preiskave,
-       
testa HAG,
-       
informacijske podpore za izvajanje mikrobioloških preiskav, posredovanja
izvidov v CRPP in obračuna iz prejšnjega odstavka.
(3) Minister s sklepom, ki ga objavi na spletni strani
ministrstva, pristojnega za zdravje (v nadaljnjem besedilu: ministrstvo),
določi najvišjo višino povračila za zdravstveno storitev iz prvega odstavka
prejšnjega člena, stroške izdaje testov HAG za samotestiranje in način
izstavitve zahtevkov za povračilo stroškov izdaje testov HAG za samotestiranje.
(4) Kadar izvajalec programov opravlja teste HAG za
samoplačnike, cena storitve ne sme preseči višine povračila stroškov, ki jo
določa sklep iz prejšnjega odstavka.
8. člen
(nadzor nad izvajanjem obveznosti izvajalcev programov)
(1) Če se ugotovi, da izvajalec programa izvaja zdravstvene
storitve v nasprotju s to uredbo in v roku za odpravo nepravilnosti teh
nepravilnosti ne odpravi ali jih ne odpravi v celoti, ministrstvo nemudoma
zadrži plačilo za zdravstvene storitve, ki niso bile izvedene pravilno.
(2) Če se ugotovi, da je izvajalec programa izdal zahtevek za
mikrobiološke preiskave, ki jih dejansko ni izvedel, ministrstvo zahteva
povračilo v trikratni višini povračila stroškov za vse neupravičeno zaračunane
mikrobiološke preiskave.

Uredba o izvajanju presejalnih programov za
zgodnje odkrivanje okužb z virusom SARS-CoV-2 (Uradni list RS, št. 118/21) vsebuje naslednje prehodne in
končne določbe:
»PREHODNE IN KONČNE DOLOČBE
9. člen
(prenehanje veljavnosti)
(1) Z dnem uveljavitve te uredbe preneha veljati Uredba o
izvajanju presejalnih programov za zgodnje odkrivanje okužb z virusom
SARS-CoV-2 (Uradni list RS, št. 204/20, 20/21, 59/21, 64/21 in 103/21), ki pa
se uporablja do začetka uporabe te uredbe.
(2) Z dnem uveljavitve te uredbe preneha veljati Odredba o
izvajanju posebnega presejalnega programa za zgodnje odkrivanje okužb z virusom
SARS-CoV-2 za osebe, ki opravljajo dejavnost vzgoje in izobraževanja (Uradni
list RS, št. 11/21, 64/21, 81/21, 99/21 in 115/21).
10. člen
(rok za uskladitev in
izdajo podzakonskih aktov)
(1) Odredba o izvajanju posebnega presejalnega programa za
zgodnje odkrivanje okužb z virusom SARS-CoV-2 za osebe, ki opravljajo
zdravstveno dejavnost (Uradni list RS, št. 36/21, 61/21, 74/21, 76/21, 94/21 in
113/21) in Odredba o izvajanju posebnega presejalnega programa za zgodnje
odkrivanje okužb z virusom SARS-CoV-2 za osebe, ki izvajajo socialno varstvene
storitve in programe (Uradni list RS, št. 90/21 in 106/21) se uskladita s to
uredbo najpozneje do 23. avgusta 2021.
(2) Minister izda predpis iz tretjega odstavka 4. člena te
uredbe, kolikor ne gre za predpis iz prejšnjega odstavka, in predpis iz
tretjega odstavka 5. člena te uredbe najpozneje do 23. avgusta 2021.
(3) Minister sprejme sklep iz tretjega odstavka 7. člena te
uredbe najpozneje do 23. avgusta 2021.
11. člen
(začetek veljavnosti in
uporabe)
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 23. avgusta 2021.«.

Uredba
o spremembah in dopolnitvah Uredbe o izvajanju presejalnih programov za zgodnje
odkrivanje okužb z virusom SARS-CoV-2 (Uradni list RS, št. 132/21)
spreminja 10. člen uredbe tako, da se glasi:
»10. člen
(rok za izdajo podzakonskih
aktov)
(1) (črtan).
(2) Minister izda predpis iz tretjega odstavka 5. člena te
uredbe najpozneje do 23. avgusta 2021.
(3) Minister sprejme sklep iz tretjega odstavka 7. člena te
uredbe najpozneje do 23. avgusta 2021.«;
ter vsebuje naslednjo končno določbo:
»KONČNA DOLOČBA
7. člen
(začetek veljavnosti in
uporabe)
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 23. avgusta 2021.«.

Uredba
o spremembah Uredbe o izvajanju presejalnih programov za zgodnje odkrivanje
okužb z virusom SARS-CoV-2 (Uradni list RS, št. 135/21)
vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.