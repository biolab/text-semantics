1. člen
(vsebina)
Ta pravilnik določa kriterije za izkazovanje pomembnejših
dosežkov delovanja nevladne organizacije za podelitev statusa nevladne
organizacije v javnem interesu na področju razvoja informacijske družbe.
2. člen
(pomembnejši dosežki)
Nevladna organizacija izkaže pomembnejše dosežke svojega
delovanja na področju iz prejšnjega člena, če izpolnjuje najmanj štiri
kriterije iz 3. člena tega pravilnika
tako, da dosega izstopajoč rezultat, neposredno učinkuje na razvoj področja, na
katerem deluje, in so njene dejavnosti po kakovosti primerljive z dejavnostmi
državnega organa, organa samoupravne lokalne skupnosti ali javnega zavoda ali
takšno dejavnost dopolnjuje.
3. člen
(kriteriji za izkazovanje pomembnejših dosežkov)
Kriteriji za izkazovanje pomembnejših dosežkov iz prejšnjega
člena so:
-       
prispevek k razvoju informacijske družbe s širjenjem strokovnega znanja
in promocije področja, na katerem deluje, predvsem z izdajo ali objavo najmanj
dveh strokovnih člankov, strokovnih publikacij na letni ravni ali z
organiziranjem najmanj dveh dogodkov na letni ravni v obliki izobraževanj,
posvetov, kongresov, seminarjev ali drugih oblik strokovnih srečanj v domačem
ali mednarodnem okolju;
-       
prejem priznanja ali nagrade na lokalni, državni ali mednarodni ravni za
delo na področju, na katerem deluje;
-       
aktivno sodelovanje z drugimi strokovnimi organizacijami na lokalni,
državni ali mednarodni ravni, ki izvajajo sorodne aktivnosti z namenom
izmenjave izkušenj in dobrih praks ter razvoja strokovnega dela na področju, na
katerem deluje;
-       
proaktivno sodelovanje s pristojnimi organi z namenom reševanja vprašanj
na področju, na katerem deluje;
-       
izvajanje dejavnosti na področju informacijske družbe, ki so po
kakovosti ali namenu primerljive z dejavnostmi državnega organa, organa
samoupravne lokalne skupnosti ali javnega zavoda oziroma takšno dejavnost
dopolnjuje po vsebini dela ali načinu delovanja;
-       
nosilstvo ali partnerstvo nevladne organizacije pri izvajanju projekta,
ki se sofinancira iz sredstev Evropske unije ali mednarodnih sredstev;
-       
sofinanciranje nevladne organizacije na lokalni, državni ali mednarodni
ravni in
-       
izvajanje drugih aktivnosti, ki pomembno prispevajo k razvoju področja,
na katerem deluje.
4. člen
(izkazovanje izpolnjevanja kriterijev)
(1) Nevladna
organizacija izkaže izpolnjevanje kriterijev iz prejšnjega člena s poročiloma
in programom iz drugega odstavka 8. člena Zakona o nevladnih organizacijah
(Uradni list RS, št. 21/18) ter
morebitnimi drugimi dokazili in listinami, s katerimi izkaže pomembnejše
dosežke in rezultate svojega delovanja v javnem interesu.
(2) Dosežki iz tretje,
četrte, pete in osme alineje prejšnjega člena štejejo za izkazane, če nevladna
organizacija predloži pisna dokazila, da so bile aktivnosti izvedene vsaj
trikrat letno ali so dosegle vsaj 50 ljudi ali pa so potekale neprekinjeno vsaj
šest mesecev.
KONČNA DOLOČBA
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-125/2023-9
Ljubljana, dne 23. oktobra 2023
EVA 2023-3150-0036
Dr. Emilija Stojmenova Duh
ministrica
za digitalno preobrazbo