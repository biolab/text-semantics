I. SPLOŠNE DOLOČBE
1. člen
Detektivska zbornica Republike Slovenije (v nadaljnjem
besedilu: zbornica) je članska organizacija detektivov Republike Slovenije, ki
skrbi za ugled, verodostojnost in razvoj detektivske dejavnosti, zastopa
interese detektivov ter opravlja druge, z zakonom, drugimi predpisi, statutom
in akti zbornice določene naloge.
2. člen
Detektivi Republike Slovenije, ki imajo veljaven certifikat o
licenci (v nadaljnjem besedilu: licenco) za opravljanje detektivske dejavnosti,
se obvezno združujejo v zbornico. Njeni obvezni člani so detektivi, ki
detektivsko dejavnost opravljajo samostojno kot svoboden poklic, kot podjetnik
posameznik ali pa so zaposleni pri pravni ali fizični osebi, ki ima kot
poslovni subjekt v Poslovnem registru Slovenije vpisano detektivsko dejavnost.
3. člen
(1) Zbornica je pravna oseba javnega prava.
(2) Zbornico zastopa in predstavlja predsednik.
4. člen
(1) Ime zbornice je: Detektivska zbornica Republike
Slovenije.
(2) Kratica imena zbornice je: DeZRS.
(3) Sedež zbornice je v Ljubljani.
(4) O spremembi sedeža zbornice odloča upravni odbor z 2/3
večino vseh članov.
5. člen
Pečat zbornice je ovalne oblike, v njem je besedilo z enako
vsebino in grafično podobo, kot jo ima znak zbornice iz 6. člena tega Statuta.
6. člen
Znak zbornice je ovalne položne oblike, v katerem je napis:
Detektivska zbornica Republike Slovenije, ki obkroža obris Slovenije, v
katerega je umeščena pajkova mreža z izhodiščem v položaju Ljubljane.
II. ZBORNICA
7. člen
(1) Zbornica opravlja naloge, določene z ZDD-1 in
predpisi, izdanimi na njegovi podlagi ter naloge, določene v tem Statutu ali
opredeljene v njenih programskih in razvojnih aktih ali v drugih splošnih
aktih.
(2) Zbornica spremlja in obravnava delo ter problematiko
detektivov, zastopa poklicne in socialne interese svojih članov, brani čast ter
dobro ime detektivskega poklica in člane pred neupravičenimi in neutemeljenimi
očitki, grajami ter posegi državnih organov in jim pravno, materialno in
moralno pomaga ter po potrebi in po zmožnostih daje strokovno in pravno pomoč v
postopkih pred državnimi in drugimi organi.
(3) Zbornica ureja disciplinsko odgovornost detektivov
za dejanja, ki pomenijo kršitev dolžnosti pri opravljanju detektivskega poklica
in dejanja, ki pomenijo kršitev dolžnosti vestnega opravljanja detektivskega
poklica ter ureja postopek pred Častnim razsodiščem.
8. člen
Naloge zbornice so določene v 6. in 7. členu ZDD-1, opravlja
pa tudi naloge, opredeljene s Statutom.
Zbornica izvaja strokovni nadzor nad delom detektivov in
detektivskih družb v skladu z ZDD-1 ter pravilnikom, ki ga sprejme Upravni
odbor zbornice.
9. člen
(1) O podelitvi oziroma odvzemu licence za opravljanje
detektivske dejavnosti in o izdaji soglasja k vpisu tujega detektiva ali tuje
detektivske družbe v register detektivov, ki na območju Republike Slovenije opravljajo
detektivsko dejavnost in druge zadeve iz opravljanja nalog javnega pooblastila,
odloča Upravni odbor zbornice v skladu z določbami ZDD-1. Upravni postopek vodi
od Upravnega odbora pooblaščena oseba, ki mora izpolnjevati pogoje za vodenje
upravnega postopka, predpisane z zakonom, ki ureja splošni upravni postopek.
(2) Zoper odločitev iz prejšnjega odstavka imajo stranke
v postopku pravico do pritožbe, ki se vloži pri zbornici, ki je odločbo izdala.
O pritožbi na drugi stopnji odloča ministrstvo, pristojno za notranje zadeve.
(3) Ne glede na prvi odstavek tega člena organi zbornice
o članskih pravicah, obveznostih in dolžnostih ter o zadevah, ki ne izhajajo iz
nalog, ki jih zbornica opravlja kot javno pooblastilo, vodijo postopke in
odločajo v skladu s svojimi splošnimi akti.
(4) Zoper odločbo iz prejšnjega odstavka imajo člani in
druge stranke v postopku pravico do pritožbe, ki se vloži pri organu zbornice,
ki je odločbo izdal. O pritožbi na drugi stopnji odloča upravni odbor, če pa je
odločbo na prvi stopnji izdal upravni odbor, pa o pritožbi odloča skupščina.
Zoper dokončno odločbo drugostopenjskega organa ni pritožbe, dovoljeno pa je
sodno varstvo pravic. Rok za vložitev pritožbe je 15 dni.
10. člen
(1) Pooblaščena oseba zbornice za preverjanje detektivske
dejavnosti tujih detektivov in priznavanje poklicnih kvalifikacij, pridobljenih
v tujini, lahko pridobi podatke za presojo reguliranih poklicev preko Enotne
kontaktne točke (www.eugo.gov.si/si).
(2) V postopku pooblaščena oseba preko Enotne kontaktne
točke pridobi podatke o prosilcu, njegovi dejavnosti in izpolnjevanju pogojev
za čezmejno opravljanje storitev v Republiki Sloveniji.
III. ORGANIZACIJA ZBORNICE
1. Organi zbornice
11. člen
Organi zbornice so:
-       
skupščina,
-       
upravni odbor,
-       
predsednik,
-       
nadzorni odbor,
-       
častno razsodišče.
12. člen
Za opravljanje določenih nalog zbornice skupščina in Upravni
odbor lahko ustanovita stalne ali občasne komisije ter odbore kot svoja delovna
telesa.
Skupščina
13. člen
(1) Skupščina je najvišji organ zbornice.
(2) Skupščino zbornice tvorijo vsi detektivi, vpisani v
evidenco detektivov, ki jo vodi zbornica.
14. člen
Skupščina zbornice ima naslednje pristojnosti:
-       
sprejema Statut zbornice in druge splošne akte, določene z zakonom in
Statutom;
-       
sprejema Kodeks poklicne etike detektivov Republike Slovenije;
-       
sprejema poslovnik o svojem delu;
-       
sprejema finančni načrt in potrjuje zaključni račun zbornice;
-       
voli in razrešuje predsednika in podpredsednika, člane Upravnega odbora,
člane Nadzornega odbora, predsednika ter člane Častnega razsodišča;
-       
imenuje in razrešuje člane komisij ter odborov, ki jih ustanovi kot
svoja delovna telesa;
-       
na predlog Upravnega odbora podeljuje častno članstvo zbornice;
-       
obravnava poročilo Upravnega odbora zbornice, Nadzornega odbora,
Častnega razsodišča in svojih delovnih teles (komisij in odborov);
-       
obravnava problematiko dela detektivov in druga vprašanja, ki se
nanašajo na opravljanje detektivskega poklica, na skladen razvoj detektivske
dejavnosti, na položaj ter na materialne pogoje detektivov;
-       
obravnava druga vprašanja v okviru nalog zbornice, določenih z zakonom,
s tem Statutom in z drugimi splošnimi akti zbornice.
15. člen
(1) Skupščina se skliče po potrebi, najmanj pa enkrat
letno.
(2) Skupščina poteka v živo. V primeru izrednih razmer
ali razglašenih epidemij in podobno, ko je onemogočena izvedba skupščine v
živo, se skupščina lahko izvede na daljavo.
(3) V primeru razmer iz drugega odstavka tega člena in
nezmožnosti izpeljave volilne skupščine Upravni odbor zbornice opravlja le
tekoče posle, kamor spada tudi izvedba skupščine in razpis izpitov za kandidate
za detektive.
(4) Če je v času iz drugega odstavka tega člena skupaj s
skupščino potrebno izpeljati tudi volitve v organe in funkcije zbornice, se
tudi volitve lahko opravijo na daljavo, z uporabo primernih orodij in v okviru
pravil glasovanja, ki jih določi vsakokratni Upravni odbor zbornice.
16. člen
(1) Skupščino skliče Upravni odbor zbornice na svojo
pobudo ali na zahtevo najmanj 30 detektivov.
(2) Detektivi, ki zahtevajo sklic skupščine, morajo
predložiti Upravnemu odboru pisno zahtevo s predlogom za dnevni red.
(3) Upravni odbor mora sklicati skupščino v 30 dneh po
prejemu zahteve. Po preteku tega roka lahko skliče skupščino predlagatelj.
17. člen
Sklic skupščine s predlogom dnevnega reda mora biti poslan
članom zbornice najmanj 15 dni pred dnem, določenim za zasedanje (sejo)
skupščine. Sklicu mora biti priloženo gradivo za delo skupščine.
18. člen
(1) Skupščina je sklepčna, če je navzoča najmanj ena
polovica detektivov članov zbornice.
(2) Če predsednik zbornice na podlagi liste navzočih
članov (detektivov) zbornice ugotovi, da ni navzoča ena polovica članov
zbornice, odloži začetek dela skupščine za nadaljnje pol ure. Po preteku tega
časa velja skupščina za sklepčno ne glede na število navzočih članov zbornice
(detektivov).
19. člen
(1) Skupščina sklepa z večino opredeljenih glasov »ZA«
ali »PROTI« navzočih članov zbornice (detektivov), vzdržani (neopredeljeni)
glasovi ne štejejo.
(2) Ne glede na prejšnji odstavek skupščina sklepa z
večino glasov navzočih članov zbornice o:
-       
spremembah in dopolnitvah ustanovitvene pogodbe;
-       
sprejemanju statuta in spremembah ter dopolnitvah statuta;
-       
statusnih spremembah zbornice;
-       
prenehanju delovanja zbornice;
-       
drugih zadevah, če zakon, ta statut ali drug splošni akt zbornice
določa, da se sprejemajo z večino glasov navzočih članov zbornice.
(3) Glasovanje je javno, če ni s tem Statutom ali s
Poslovnikom o delu skupščine drugače določeno.
20. člen
(1) Delo skupščine vodijo delovna telesa, ki jih izvoli
skupščina na predlog predsednika zbornice, in sicer:
-       
delovno predsedstvo, ki ima predsednika in dva člana;
-       
verifikacijsko komisijo, ki ima tri člane;
-       
volilno komisijo, ki ima predsednika in dva člana (v primeru volitev);
-       
zapisnikarja;
-       
dva overovatelja.
(2) Delovno predsedstvo tvorijo predsednik, dva člana,
zapisnikar in dva overovatelja zapisnika.
(3) Do izvolitve delovnega predsedstva vodi delo
skupščine predsednik zbornice.
21. člen
(1) Skupščina s tajnim glasovanjem voli in razrešuje
predsednika, podpredsednika, člane Upravnega odbora, člane Nadzornega odbora,
predsednika ter člane Častnega razsodišča.
(2) Ne glede na predhodni odstavek lahko skupščina
sklene, da se volitve članov v organe zbornice opravijo z javnim glasovanjem.
22. člen
(1) Postopek kandidiranja vodi Upravni odbor.
(2) Upravni odbor lahko za kandidiranje kandidatov za
člane organov zbornice in njihovih delovnih teles imenuje kandidacijsko
komisijo, ki ima predsednika ter dva člana.
23. člen
Volitve članov v organe zbornice vodi volilna komisija, ki jo
izvoli skupščina.
24. člen
(1) Če članu organa zbornice ali njegovemu namestniku
predčasno preneha mandat, se opravijo nadomestne volitve.
(2) Nadomestne volitve se ne opravijo, če je do izteka
mandatne dobe preostalo manj kot šest mesecev, razen če bi bilo brez izvolitve
novega člana ali njegovega namestnika onemogočeno delo organa.
25. člen
Članu organa zbornice predčasno preneha mandat:
-       
če se izbriše iz evidence detektivov;
-       
če mu opravljanje detektivskega poklica miruje ali ga iz opravičenih
razlogov dalj časa ne more opravljati;
-       
če odstopi;
-       
če je razrešen.
26. člen
(1) Razrešitev lahko predlagajo:
-       
Upravni odbor;
-       
Nadzorni odbor;
-       
Častno razsodišče;
-       
predsednik zbornice;
-       
najmanj ena tretjina detektivov.
(2) Tisti, za katerega se predlaga razrešitev, mora biti
obveščen o predlogu za razrešitev in mu mora biti omogočeno, da se pred
odločanjem o razrešitvi izjavi o navedbah v predlogu.
27. člen
Skupščina podrobneje uredi svoje delo s poslovnikom.
28. člen
Upravni odbor vodi delo in poslovanje zbornice.
29. člen
(1) Upravni odbor ima 9 članov, ki jih izvoli skupščina
zbornice za štiri leta.
(2) Predsednik zbornice in podpredsednik sta po svoji
funkciji člana Upravnega odbora.
(3) Delo Upravnega odbora vodi predsednik zbornice, v
njegovi odsotnosti pa podpredsednik ali član upravnega odbora, ki ga pooblasti
predsednik oziroma podpredsednik.
30. člen
Upravni odbor ima naslednje pristojnosti:
-       
sklicuje skupščino zbornice in pripravlja gradivo za skupščino;
-       
izvršuje sklepe skupščine;
-       
določa predloge Statuta, Kodeksa poklicne etike detektivov in drugih
splošnih aktov zbornice, ki jih sprejema skupščina zbornice;
-       
določa predlog finančnega načrta in sprejema zaključni račun zbornice;
-       
odloča kot organ prve stopnje v upravnem postopku o zadevah s področja
nalog, ki jih zbornica opravlja kot naloge javnega pooblastila; o podelitvi
licence; o vpisu in izbrisu iz evidence detektivov;
-       
samostojno, na predlog Častnega razsodišča ali drugega pristojnega
organa zbornice, odloča kot organ prve stopnje v upravnem postopku o izreku
ukrepov iz 16. do 20. člena ZDD-1;
-       
odloča o prenehanju članstva v zbornici in kot drugostopenjski organ o
pritožbah zoper odločbe prvostopenjskih organov zbornice;
-       
predlaga priporočeno ceno detektivskih storitev;
-       
vodi razgovore in pogajanja ter z zavarovalnicami sklepa dogovore o
zavarovalnih pogojih, pod katerimi bodo detektivi z zavarovalnicami sklepali
zavarovalne pogodbe za zavarovanje odgovornosti;
-       
imenuje člane in predsednika izpitne komisije ter člane drugih komisij
in odborov, ki jih ustanovi kot svoja delovna telesa;
-       
organizira in izvaja obdobna strokovna usposabljanja;
-       
predlaga ministrstvu, pristojnemu za notranje zadeve, program
strokovnega usposabljanja, poklicne standarde in kataloge strokovnih znanj in
spretnosti, način opravljanja detektivskega izpita ter obrazec detektivske
izkaznice;
-       
obravnava problematiko dela detektivov in druga vprašanja, ki se
nanašajo na opravljanje detektivskega poklica, na skladen razvoj detektivske
dejavnosti, na položaj in na materialne pogoje detektivov;
-       
imenuje in razrešuje sekretarja zbornice;
-       
odloča o sklenitvi delovnih in pogodbenih razmerij z delavci strokovne
službe zbornice;
-       
odloča o sklenitvi drugih pogodb;
-       
določa višino prispevkov (zneskov) iz 46. člena tega Statuta;
-       
odloča o prejemnikih priznanj in predlaga skupščini podelitev častnega
članstva;
-       
opravlja naloge po zakonu, ki ureja postopek priznavanja poklicnih
kvalifikacij za opravljanje reguliranih poklicev oziroma dejavnosti v Republiki
Sloveniji (7. člen ZDD-1);
-       
sprejema splošne akte zbornice, ki jih ne sprejema skupščina;
-       
opravlja druge naloge, določene s tem statutom in z drugimi splošnimi
akti zbornice.
31. člen
(1) Seje Upravnega odbora sklicuje in vodi predsednik
zbornice.
(2) Seja je sklepčna, če je navzoča večina članov
Upravnega odbora.
(3) Upravni odbor sprejema sklepe z večino opredeljenih
glasov »ZA« ali »PROTI« navzočih članov.
(4) Upravni odbor podrobneje uredi svoje delo s
poslovnikom.
Predsednik
32. člen
Predsednik zbornice:
-       
zastopa in predstavlja zbornico doma in v tujini;
-       
izvršuje sklepe skupščine in Upravnega odbora zbornice;
-       
podeljuje detektivske licence in izkaznice;
-       
podeljuje priznanja zbornice;
-       
izdaja sklepe in odločbe s področja svojih nalog;
-       
odobrava izplačila denarnih zneskov do vrednosti 2.000 (dva tisoč) EUR,
o čemer je dolžan polletno obveščati člane upravnega odbora zbornice;
-       
v nujnih primerih ukrepa v zadevah iz pristojnosti upravnega odbora
zbornice, o čemer je dolžan obvestiti člane upravnega odbora v 15 dneh;
-       
podpisuje in objavlja splošne akte, ki jih je sprejela skupščina
zbornice ali Upravni odbor;
-       
daje predloge za uvedbo disciplinskega postopka pred Častnim razsodiščem
zoper detektive, ki so utemeljeno osumljeni, da so s svojim dejanjem ali
ravnanjem storili disciplinski prekršek;
-       
opravlja druge naloge, za katere ga pooblasti Upravni odbor.
33. člen
Predsednik zbornice opravlja funkcijo neprofesionalno,
upravičen pa je do povračila potnih in drugih stroškov, povezanih ali v zvezi z
opravljanem del in nalog predsednika zbornice.
Predsednik zbornice ni upravičen do povračila potnih
stroškov, ki se vežejo na delo Upravnega odbora.
34. člen
(1) Če je predsednik zbornice odsoten ali zadržan, ga
nadomešča podpredsednik ali član Upravnega odbora, ki ga pooblasti predsednik.
(2) Predsednik zbornice lahko s pisnim pooblastilom
pooblasti podpredsednika ali člana Upravnega odbora za opravljanje določenih
nalog iz svoje pristojnosti.
Nadzorni odbor
35. člen
(1) Nadzorni odbor ima skupaj s predsednikom tri člane.
(2) Predsednika in člane Nadzornega odbora izvoli
skupščina za štiri leta.
36. člen
(1) Nadzorni odbor nadzoruje finančno poslovanje
zbornice.
(2) Nadzorni odbor najmanj dvakrat letno pregleda
finančno poslovanje in premoženjsko stanje zbornice ter o tem poroča Upravnemu
odboru in skupščini zbornice.
(3) Nadzorni odbor pregleda zaključni račun (bilanco
uspeha in bilanco stanja) zbornice in sestavi poročilo za skupščino.
Častno razsodišče
37. člen
Častno razsodišče ima sedem članov, ki jih izvoli skupščina
za štiri leta.
38. člen
(1) Častno razsodišče vodi postopek pred Častnim
razsodiščem in odloča v disciplinskih zadevah zoper detektiva zaradi kršitev
dolžnosti pri opravljanju detektivskega poklica ali kršitev vestnega
opravljanja dela ter kršitev Kodeksa poklicne etike detektivov, Statuta
zbornice in drugih njenih aktov.
(2) Častno razsodišče vodi postopek in odloča tudi o
sporih med člani zbornice, člani zbornice in tretjimi osebami.
(3) Častno razsodišče odloča v senatu treh članov, ki ga
imenuje predsednik Častnega razsodišča.
39. člen
Postopek pred Častnim razsodiščem ureja Pravilnik o postopku
pred Častnim razsodiščem DeZRS, ki ga sprejme skupščina zbornice.
Stroški disciplinskega postopka so izdatki, ki nastanejo v
disciplinskem postopku. Upravni odbor zbornice podrobno predpiše pravila
povrnitve stroškov.
40. člen
(1) Predlog za uvedbo postopka pred Častnim razsodiščem
zoper detektiva zaradi kršitev iz 38. in 52. člena tega Statuta lahko podajo:
-       
nadzorni odbor,
-       
državni organ nadzora,
-       
član zbornice,
-       
prizadeta stranka.
(2) Predlagatelja postopka pred Častnim razsodiščem
zoper člana zbornice (detektiva) ne moreta biti Častno razsodišče in Upravni
odbor zbornice.
2. Sekretar in strokovna služba zbornice
41. člen
Sekretar/ka zbornice vodi strokovno službo zbornice, skrbi za
pripravo gradiva za delo Upravnega odbora in skupščine zbornice ter druge
organe zbornice in delovna telesa skupščine in Upravnega odbora ter za
koordinacijo dela organov zbornice.
42. člen
(1) Sekretarja/ko zbornice imenuje in razrešuje Upravni
odbor zbornice.
(2) Sekretar/ka se lahko imenuje za določen ali
nedoločen čas.
43. člen
(1) Za sekretarja/ko je lahko imenovana oseba, ki ima
najmanj višjo izobrazbo ustrezne smeri in pet let delovnih izkušenj. Upravni
odbor lahko poleg teh določi še druge pogoje, ki jih mora izpolnjevati oseba za
sekretarja/ko zbornice.
(2) Sekretar/ka zbornice je lahko v delovnem ali v
pogodbenem razmerju.
44. člen
(1) Organizacijo strokovne službe zbornice,
sistematizacijo delovnih mest in delovna razmerja delavcev v strokovni službi
zbornice ureja pravilnik, ki ga sprejme Upravni odbor zbornice.
(2) Delovna razmerja delavcev v strokovni službi
zbornice se urejajo skladno z delovnopravno zakonodajo in kolektivno pogodbo o
delovnih razmerjih med delavci in detektivi.
(3) O sklenitvi delovnih in pogodbenih razmerij z
delavci strokovne službe zbornice odloča Upravni odbor zbornice.
45. člen
Za čas, ko zbornica nima organizirane svoje strokovne službe
ali jo ima le delno organizirano, lahko upravni odbor zbornice s pravno ali
fizično osebo sklene pogodbeno razmerje za opravljanje določenih del in nalog
za potrebe strokovne službe zbornice.
IV. SREDSTVA ZA DELO IN FINANČNO POSLOVANJE ZBORNICE
46. člen
Prihodki zbornice so:
-       
članarine in drugi prispevki detektivov;
-       
prihodki zbornice iz opravljanja javnih pooblastil in drugih storitev;
-       
sredstva od prodaje storitev iz poslovne dejavnosti zbornice;
-       
denarne kazni, izrečene v disciplinskem postopku zoper detektive;
-       
darila in volila;
-       
obresti in drugi prihodki iz opravljanja nalog zbornice.
47. člen
Finančno poslovanje zbornice se opravlja skladno s finančnimi
predpisi in računovodskimi standardi.
V. PRAVICE IN DOLŽNOSTI ČLANOV ZBORNICE
48. člen
Člani zbornice imajo pravice in dolžnosti, ki jih določajo
zakon, ta Statut in drugi splošni akti zbornice.
49. člen
(1) Detektivi imajo pravico in dolžnost sodelovati pri
delu skupščine zbornice.
(2) Detektivi imajo pravico voliti in biti voljeni v
organe zbornice in v volilno telo za izvolitev člana Državnega sveta ̶predstavnika
samostojnih poklicev ter pravico določati kandidata in kandidirati za člana
Državnega sveta ̶ predstavnika samostojnih poklicev.
50. člen
Člani zbornice so dolžni plačevati zbornici članarino in
druge prispevke, ki jih določi Upravni odbor.
VI. PRENEHANJE ČLANSTVA V ZBORNICI
Razlogi in postopek za prenehanje članstva
51. člen
(1) Detektivu preneha članstvo v zbornici:
-       
s prenehanjem veljavnosti licence;
-       
če zbornica preneha delovati (z likvidacijo zbornice).
(2) Licenca detektivu preneha veljati, če je izpolnjen
kateri od pogojev iz 15. člena ZDD-1 ali mu je pravnomočno odvzeta po 9. členu
tega Statuta.
(3) Če detektiv ali njegov zakoniti zastopnik licence in
izkaznice v 8 dneh po črtanju iz evidence detektivov ne vrne, zbornica na
spletni strani objavi njeno neveljavnost.
(4) Zbornica o prenehanju veljavnosti licence in o
črtanju detektiva iz evidence detektivov objavi na svoji spletni strani.
VII. DISCIPLINSKA ODGOVORNOST DETEKTIVOV
Disciplinske kršitve
52. člen
(1) Detektiv mora vestno opravljati detektivski poklic
in je odgovoren za kršitve dolžnosti pri njegovem opravljanju.
(2) Dejanja detektiva, ki pomenijo kršitev njegove
dolžnosti, so:
-       
če s svojimi dejanji, opustitvami ali obnašanjem v poslovnem in javnem
življenju krni ugled stroke ali podaja neresnične podatke ali se neprimerno ali
žaljivo obnaša;
-       
če po izpolnitvi pogodbe ne izroči stranki vse v okviru pooblastila
zbrane podatke oziroma ne izda poročila in specifikacije stroškov, ki jih je
obračunal v računu (četrti odstavek 33. člena zakona in Kodeks poklicne etike
detektivov Republike Slovenije);
-       
če med začasno prepovedjo opravljanja detektivske dejavnosti opravlja
detektivsko dejavnost ali kako drugače izigrava ta ukrep;
-       
če opravlja detektivsko dejavnost v imenu in za račun gospodarske družbe
ali samostojnega podjetnika, ki nista registrirana ali ne izpolnjujeta drugih
pogojev za opravljanje detektivske dejavnosti;
-       
če z neresničnimi navedbami, kršitvami zakona ali Kodeksa prevzame
drugemu detektivu njegovo stranko ali kako drugače neupravičeno škodi delu
drugega detektiva;
-       
če neposredno ali posredno reklamira detektivsko dejavnost ali išče in
pridobiva stranke v nasprotju z zakonom in Kodeksom poklicne etike detektivov;
-       
če redno ne plačuje članarine ali drugih prispevkov zbornici;
-       
če se ne udeleži obveznega obdobnega usposabljanja;
-       
če pri opravljanju detektivske dejavnosti kako drugače krši zakon,
Kodeks poklicne etike detektivov Republike Slovenije, Statut ali druge splošne
akte zbornice ali sklepe njenih organov;
-       
če komisiji zbornice pristojni za strokovni nadzor ne dovoli strokovnega
nadzora nad svojim delom v skladu z zakonom ter pravilnikom o strokovnem
nadzoru nad delom detektivov in detektivskih družb;
-       
če ne omogoči ali ne dovoli pristojnim organom zbornice, da ugotovijo,
ali in kako spoštuje načela kodeksa oziroma neupravičeno ne posreduje
zahtevanih podatkov;
-       
če ne izvrši pravnomočno določene disciplinske sankcije in ne plača
denarne kazni, ki mu je bila naložena s pravnomočno odločbo častnega
razsodišča;
-       
če kot funkcionar v organih zbornice ali član delovnega telesa daje
neresnična ali pristranska mnenja, analize in izjave;
-       
če kot funkcionar v organih zbornice sprejema sklepe ali opušča
sprejemanje sklepov, ki bi jih po predpisih moral sprejeti, pri tem pa
predhodno ne prouči ustrezne dokumentacije, ki se tiče tega sklepa;
-       
če kot funkcionar v organih zbornice ne varuje zaupnosti informacij
zbornice ali organa, v katerem opravlja funkcijo.
Disciplinski ukrepi
53. člen
Disciplinski ukrepi so:
-       
opomin,
-       
denarna kazen,
-       
predlog Upravnemu odboru za odvzem licence oziroma prepoved opravljanja
čezmejne dejavnosti.
Opomin
54. člen
Detektivu se sme izreči opomin kot disciplinski ukrep za
lažje kršitve, če so storjene v takih okoliščinah, ki jih delajo posebno lahke
in nimajo hujših posledic, Častno razsodišče pa spozna, da bo kršitelja že
opomin odvrnil od ponavljanja kršitev.
Denarna kazen
55. člen
(1) Detektivu se sme izreči denarna kazen kot
disciplinski ukrep v znesku največ 1.000 (tisoč) EUR, če iz narave kršitve 56.
člena Statuta izhaja, da si je detektiv pri opravljanju dejavnosti neupravičeno
pridobil premoženjsko korist.
(2) Če se izreče disciplinski ukrep iz prejšnjega
odstavka, se določi tudi rok plačila, ki ne sme biti krajši od 30 dni in ne
daljši od šest mesecev.
(3) Sredstva od plačanih denarnih kazni se namenijo
izključno za strokovno izpopolnjevanje detektivov in za nakup strokovne
literature.
Predlog Upravnemu odboru za odvzem licence oziroma
prepoved opravljanja čezmejne dejavnosti
56. člen
(1) Častno razsodišče predlaga Upravnemu odboru uvedbo
postopka za odvzem licence oziroma tujemu detektivu prepoved opravljanja
čezmejne dejavnosti, če:
-       
je uveden disciplinski postopek zoper detektiva;
-       
je obstajala nevarnost za življenje in zdravje ljudi, javni red, javno
varnost ali premoženje večje vrednosti;
-       
je obstajala hujša grožnja javnemu interesu, kršitev pravic prejemnikov
storitev ali drugih posameznikov;
-       
je huje kršen ugled detektivske dejavnosti ali detektiva.
(2) Upravni odbor v upravnem postopku v skladu z
določbami zakona odloči o trajnem, začasnem ali pogojnem odvzemu licence
oziroma prepovedi opravljanja čezmejne dejavnosti.
Okoliščine, ki se upoštevajo pri izreku ukrepa
57. člen
(1) Pri presoji, kateri ukrep izreči, se ugotavlja
okoliščine in težo posameznih ravnanj oziroma kršitev, število kršitev, vrsto
in višino sankcije, čas, ki je potekel od storitve, ogroženost javnega interesa
ter stopnjo ogroženosti ugleda detektivske dejavnosti, nastanek ali verjetnost
nastanka škodljivih posledic in vpliv na varnost ljudi in premoženj ter se odloči
v skladu z načelom sorazmernosti.
(2) Pri izreku disciplinskega ukrepa denarne kazni se
upošteva tudi premoženjsko stanje disciplinskega kršitelja.
Zastaranje disciplinskega postopka in izvršitve ukrepa
58. člen
(1) Disciplinski postopek ni več dovoljen po preteku
60 dni od dneva kršitve ali po preteku 60 dni od dneva pravnomočnosti
sodne ali upravne odločbe oziroma po preteku 60 dni od seznanitve s
kršitvijo (relativno zastaranje).
(2) Uvedba disciplinskega postopka v vsakem primeru ni
več dovoljena po preteku 1 leta od dneva kršitve (absolutno zastaranje).
(3) Ne glede na prejšnji odstavek, če je disciplinska
kršitev obenem tudi kaznivo dejanje, zastara pregon v enakem roku, kot ga
določa zakon za zastaranje pregona za kaznivo dejanje.
(4) Zastaranje se začne z dnem storitve kršitve.
Disciplinski postopek zastara v petih letih od dneva kršitve. Zastaranje
pretrga prijava in vsako procesno dejanje v disciplinskem postopku.
(5) Izvršitev disciplinskega ukrepa zastara v šestih
mesecih od dneva pravnomočnosti odločbe, s katero je bil ukrep izrečen.
Pritožba zoper odločbo častnega razsodišča
59. člen
Zoper odločbo Častnega razsodišča je v 15 dneh od prejema
možna pritožba na Upravni odbor zbornice kot drugostopenjski pritožbeni organ.
Odločba Upravnega odbora zbornice je dokončna in zoper njo pritožba ni možna,
dovoljeno pa je sodno varstvo pravic.
VIII. PREHODNE IN KONČNE DOLOČBE
60. člen
(1) Detektivska zbornica Republike Slovenije mora v
šestih mesecih po uveljavitvi sprememb in dopolnitev Statuta z zakonom,
pravilnikom o izvajanju zakona in tem Statutom uskladiti Pravilnik o postopku
pred Častnim razsodiščem in Pravilnik o izvajanju nadzora nad delom članov.
(2) Drugi splošni akti, ki so veljali do uveljavitve
sprememb in dopolnitev tega statuta, ostanejo v veljavi in se uporabljajo, če
niso v nasprotju z zakonom in s tem Statutom.
61. člen
Organi zbornice, izvoljeni po določbah veljavnega Statuta
Detektivske zbornice Republike Slovenije, in delovna telesa skupščine ter
Upravnega odbora, imenovana po določbah veljavnega Statuta, nadaljujejo delo do
izteka mandatne dobe, določene z veljavnim Statutom.
62. člen
V postopkih pred Častnim razsodiščem zaradi disciplinskih
kršitev, storjenih pred uveljavitvijo tega statuta, se uporabljajo določbe tega
Statuta o disciplinski odgovornosti, če so milejša za disciplinskega kršitelja.
63. člen
Ta Statut se potem, ko da k njemu soglasje Ministrstvo za
notranje zadeve, objavi v Uradnem listu Republike Slovenije in začne veljati
petnajsti dan po objavi.
Št. 52/2021
Ljubljana, dne
11. marca 2021
Dr. Miha Dvojmoč
predsednik zbornice
Soglasje Ministrstva za notranje zadeve, številka
2501-1/2012/8 (143-02) z dne 10. 1. 2013 k Statutu Detektivske zbornice
Republike Slovenije na izvajanje javnih pooblastil.
Soglasje Ministrstva za notranje zadeve k čistopisu sprememb
in dopolnitev Statuta Detektivske zbornice Republike Slovenije številka
2501-16/2017/42 (143-07) z dne 24. 3. 2021 v delu, ki se nanaša na
izvajanje javnih pooblastil.