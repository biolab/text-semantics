1. člen
S to uredbo se določajo pristojni organi in kazenske določbe
v zvezi z izvajanjem Uredbe Komisije (ES) št. 2023/2006 z dne 22. decembra 2006
o dobri proizvodni praksi za materiale in izdelke, namenjene za stik z živili
(UL L št. 384 z dne 29. 12. 2006, str. 75; v nadaljnjem besedilu: Uredba
2023/2006/ES).
2. člen
Pristojni organ za izvajanje Uredbe 2023/2006/ES in te uredbe
je ministrstvo, pristojno za zdravje.
3. člen
Uradni zdravstveni nadzor nad izvajanjem te uredbe opravljajo
zdravstveni inšpektorji.
4. člen
Z globo od 2.000 do 33.000 eurov se za prekršek kaznuje
pravna oseba, če ne zagotovi, da se proizvodni postopki izvajajo skladno z
dobro proizvodno prakso iz 4., 5., 6. in 7. člena ter Priloge Uredbe
2023/2006/ES. 
Z globo od 800 do 12.500 eurov se za prekršek iz prejšnjega
odstavka kaznuje tudi samostojni podjetnik posameznik. 
Z globo od 125 do 1.000 eurov se za prekršek iz prvega
odstavka tega člena kaznuje tudi odgovorna oseba pravne osebe ali odgovorna
oseba samostojnega podjetnika posameznika.
5. člen
Ta uredba začne veljati 1. avgusta 2008.
Št. 00725-17/2007/5
Ljubljana, dne 12. decembra 2007
EVA 2006-2711-0207
Vlada Republike Slovenije
Janez Janša l.r. 
Predsednik