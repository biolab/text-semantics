1. člen
(vsebina pravilnika)
Ta pravilnik določa način vračila
trošarine, carinski organ pristojen za vračilo, vsebino zahtevka za vračilo in
potrebna dokazila ter evidence, ki jih mora voditi upravičenec iz prvega
odstavka 54.a člena Zakona o trošarinah (Uradni list RS, št. 97/10 – uradno
prečiščeno besedilo, 48/12 in 109/12; v nadaljnjem besedilu; zakon) za vračilo
trošarine za energente, ki se dokazljivo porabijo za pogon statičnih delovnih
strojev, strojev v gradbeništvu in strojegradnji, motornih tirnih vozil v
železniškem prometu ter delovnih strojev v prometu na žičnicah in strojev ter
naprav na smučiščih.
2. člen
(zahtevek)
(1) Upravičenec predloži zahtevek za
vračilo trošarine na obrazcu TRO-I, ki je Priloga 1 tega pravilnika in njegov
sestavni del. Zahtevku se priložijo računi o nabavljenem gorivu ter evidenca o
nabavi in porabi goriva.
(2) Upravičenec predloži zahtevek za
vračilo trošarine pri pristojnem carinskem organu določenim z uredbo, ki določa
carinske urade v Republiki Sloveniji, njihov sedež in krajevno pristojnost.
(3) Za vračilo trošarine se upošteva
povprečni znesek trošarine za plinsko olje za pogonski namen, ki ga ugotovi
minister za finance, za mesec za katerega se vračilo uveljavlja. Če se v
posameznem mesecu trošarina ne spremeni, se upošteva znesek trošarine, ki velja
na prvi dan meseca, na katerega se zahtevek nanaša.
3. člen
(dokazila in evidence)
(1) Na računu o nakupu goriva iz
prvega odstavka 2. člena tega pravilnika morajo biti poleg podatkov, ki
jih zahtevajo drugi predpisi, razvidni predvsem kraj ali druga identifikacija
bencinskega servisa oziroma točilnega mesta, vrsta, količina in cena goriva ter
datum točenja. Račun o nakupu goriva se lahko predloži v izvirniku ali kopiji
izvirnika.
(2) V evidenci iz prvega odstavka 2.
člena tega pravilnika mora upravičenec navesti:
-       
vrsto in število strojev v uporabi za namene iz prvega člena tega
pravilnika;
-       
tehnične podatke o motorju stroja iz prejšnje alineje ter podatek
proizvajalca o povprečni porabi goriva na uro delovanja stroja;
-       
po datumih vpisane ure delovanja motorja stroja in lokacija delovanja
stroja;
-       
količino goriva po datumu nabave, vključno s številko izdanega računa;
-       
količino goriva po datumu polnitve v stroje;
-       
podatke o zalogi goriva na začetku in koncu meseca ter porabi v druge
namene.
4. člen
(prenehanje veljavnosti)
Z dnem uveljavitve tega pravilnika preneha
veljati Odredba o vračilu trošarine za mineralna olja, ki se porabijo za
industrijsko-komercialni namen (Uradni list RS, št. 40/99, 38/01 in
109/12 – ZTro-M).
5. člen
(začetek veljavnosti in uporabe)
Ta pravilnik začne veljati naslednji dan po
objavi v Uradnem listu Republike Slovenije, prvič pa se uporabi za zahtevke za
vračila trošarine za energente, ki se porabijo za industrijsko-komercialni
namen v mesecu februarju 2013.
Št. 007-18/2013/19
Ljubljana, dne 12. februarja
2013
EVA 2013-1611-0009
v funkciji ministra za finance
Janez Janša l.r.
Predsednik vlade

Priloga 1: Zahtevek
za vračilo trošarine na podlagi 54. a čena Zakona o trošarinah za energente, ki
se porabijo za industrijsko-komercialni namen