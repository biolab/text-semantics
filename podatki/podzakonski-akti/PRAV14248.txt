I. SPLOŠNE DOLOČBE
1. člen
(vsebina in področje urejanja)
Ta pravilnik ureja:
-       
način ugotavljanja upravičenosti do podaljšane obravnave oseb, ki so
prebolele okužbo z virusom SARS-CoV-2 (v nadaljnjem besedilu: COVID-19) in se
po zaključenem bolnišničnem zdravljenju zaradi nepopolne samooskrbe ne morejo
vrniti v domače okolje;
-       
način zagotavljanja podaljšane obravnave;
-       
pogoje, ki jih morajo izpolnjevati izvajalci podaljšane obravnave;
-       
prevoze do in od izvajalca podaljšane obravnave ter
-       
način financiranja podaljšane obravnave in prevozov upravičencev.
2. člen
(pomen izrazov)
Izrazi, uporabljeni v tem pravilniku, pomenijo:
1.     
dispečerska služba zdravstva (v nadaljnjem besedilu: DSZ) je služba,
katere delovanje ureja Pravilnik o dispečerski službi zdravstva (Uradni list
RS, št. 58/17);
2.     
napotna bolnišnica je bolnišnica, ki pacienta po preboleli COVID-19
oceni kot upravičenega do podaljšane obravnave in ga napoti k izvajalcu
podaljšane obravnave;
3.     
ocena upravičenosti je ocena stanja pacienta po preboleli okužbi s
COVID-19, ki jo v bolnišnici izdela tim zdravstvenih delavcev v skladu z Merili
za oceno upravičenosti do podaljšane obravnave (v nadaljnjem besedilu: Merila),
ki so v Prilogi 1, ki je sestavni del tega pravilnika. Merila vsebujejo
kriterije, na podlagi katerih se ugotavlja upravičenost pacienta do podaljšane
obravnave;
4.     
odgovorna oseba bolnišnice je diplomirana medicinska sestra bolnišnice,
ki ureja postopek premestitve upravičenca iz bolnišnice k izvajalcu podaljšane
obravnave;
5.     
podaljšana obravnava so storitve zdravstvene nege, fizioterapije in
delovne terapije, ki se izvajajo z namenom celostne obravnave upravičenca in
doseganja čim višje stopnje samostojnosti po preboleli okužbi s COVID-19 ter
vrnitve v domače okolje;
6.     
upravičenec je oseba, ki je prebolela okužbo s COVID-19 in se po
zaključenem bolnišničnem zdravljenju zaradi nepopolne samooskrbe ne more vrniti
v domače okolje in je v skladu z Merili ocenjena kot upravičena do podaljšane
obravnave.
II. OCENA UPRAVIČENOSTI DO PODALJŠANE OBRAVNAVE
3. člen
(ocena upravičenosti do podaljšane obravnave)
(1) Oceno upravičenosti do podaljšane obravnave opravi
tim zdravstvenih delavcev napotne bolnišnice, ki ga sestavljajo lečeči
zdravnik, diplomirana medicinska sestra in diplomiran fizioterapevt oziroma
diplomiran delovni terapevt.
(2) Ocena upravičenosti se izdela na podlagi:
-       
ocene stanja pacienta po preboleli okužbi s COVID-19 in
-       
ocene potenciala rehabilitacije, ki bi pacientu omogočala krepitev
sposobnosti samooskrbe in ponovno bivanje v domačem okolju.
III. ORGANIZACIJA PODALJŠANE OBRAVNAVE
4. člen
(izvajalec podaljšane obravnave)
(1) Število potrebnih zmogljivosti za podaljšano
obravnavo določi Strokovna svetovalna skupina ministra za zdravje za zajezitev
in obvladovanje epidemije COVID-19 (v nadaljnjem besedilu: svetovalna skupina).
(2) Izvajalec podaljšane obravnave je izvajalec
zdravstvene dejavnosti, ki:
1.     
ima dovoljenje za izvajanje zdravstvene dejavnosti za področje
zdravstvene nege in rehabilitacije (oziroma fizioterapije in delovne terapije)
ali zdraviliškega zdravljenja;
2.     
izpolnjuje pogoje za izvajanje dejavnosti z nastanitvijo;
3.     
umeščenost objekta omogoča gibanje upravičencev na zunanjih pohodnih
površinah;
4.     
razpolaga s kadrom, ki izpolnjuje pogoje iz 64. člena Zakona o
zdravstveni dejavnosti (Uradni list RS, št. 23/05 – uradno prečiščeno besedilo,
15/08 – ZPacP, 23/08, 58/08 – ZZdrS-E, 77/08 – ZDZdr, 40/12 – ZUJF, 14/13,
88/16 – ZdZPZD, 64/17, 1/19 – odl. US, 73/19, 82/20, 152/20 – ZZUOOP in 203/20
– ZIUPOPDVE; v nadaljnjem besedilu: ZZDej) za izvajanje podaljšane obravnave;
5.     
bo do začetka izvajanja podaljšane obravnave zagotovil odgovorno osebo
za vodenje dejavnosti podaljšane obravnave, ki je diplomirana medicinska sestra
in izpolnjuje pogoje iz 64. člena ZZDej ter ima najmanj eno leto delovnih
izkušenj na področju vodenja in organizacije zdravstvene nege;
6.     
lahko za potrebe izvajanja podaljšane obravnave zagotovi najmanj 20
posteljnih zmogljivosti znotraj ene organizacijske enote;
7.     
sklene pogodbo za izvajanje podaljšane obravnave z Ministrstvom za
zdravje (v nadaljnjem besedilu: ministrstvo).
(3) Izvajalec podaljšane obravnave za upravičenca
zagotavlja pripravo in dostavo štirih obrokov dnevno (zajtrk, kosilo, malica in
večerja) v skladu z veljavnimi smernicami dobrih higienskih navad na področju
živil in na način, da so obroki prilagojeni potrebam upravičenca.
(4) Izvajalec podaljšane obravnave poleg dejavnosti
podaljšane obravnave iz 10. člena tega pravilnika zagotavlja storitve pranja
perila, čiščenja in vzdrževanja objekta, službe recepcije, službe prehrane in
drugih tehničnih služb v skladu z veljavnimi predpisi in strokovnimi standardi
na področju zdravstvene dejavnosti.
(5) Če število kandidatov za izvajanje podaljšane
obravnave (v nadaljnjem besedilu: kandidat), ki izpolnjujejo pogoje iz 1. do 6.
točke prvega odstavka tega člena oziroma njihovih zmogljivosti za izvajanje
podaljšane obravnave presega zmogljivosti, ki jih kot potrebne za izvajanje
podaljšane obravnave določi svetovalna skupina za vsak posamezen koledarski
mesec, se pogodbe za izvajanje podaljšane obravnave z izbranimi kandidati lahko
sklepajo postopoma, pri čemer se pri zaporedju sklepanja pogodb s kandidati
zaporedno upoštevajo kandidati glede na višino doseženih točk, v primeru
enakega števila doseženih točk se kot prednostni kriterij upošteva čas
prispetja vloge.
(6) Kot prednostni kriteriji pri izbiri kandidatov in
sklepanju pogodb z izvajalcem podaljšane obravnave se upoštevajo:
-       
najkrajši datum možnega začetka izvajanja podaljšane obravnave za
najmanj 20 upravičencev;
-       
število posteljnih zmogljivosti, ki bi jih kandidat lahko namenil
podaljšani obravnavi;
-       
višina cene najema objekta, preračunana na 20 posteljnih zmogljivosti;
-       
višina cene najema objekta, preračunana na največje število posteljnih
zmogljivosti, ki bi jih izvajalec podaljšane obravnave lahko zagotovil za
podaljšano obravnavo in
-       
podpisana izjava izvajalca ambulantne dejavnosti v javni zdravstveni
mreži o nameri zagotavljanja ambulantne dejavnosti iz 12. člena tega
pravilnika.
(7) Izvajalec podaljšane obravnave skladno z navodili
ministrstva dnevno poroča DSZ in ministrstvu o zasedenosti zmogljivosti.
5. člen
(izvajalec prevozov do in od izvajalca podaljšane obravnave)
(1) Izvajalec nenujnih reševalnih prevozov pacientov (v
nadaljnjem besedilu: izvajalec prevoza) do in od izvajalca podaljšane obravnave
je javni zdravstveni zavod ali druga pravna ali fizična oseba s koncesijo za
izvajanje zdravstvene dejavnosti in je vključen v mrežo izvajalcev prevozov
pacientov ter:
-       
ima z Zavodom za zdravstveno zavarovanje Slovenije sklenjeno pogodbo za
izvajanje zdravstvene dejavnosti v breme obveznega zdravstvenega zavarovanja,
-       
omogoča izvedbo nenujnega reševalnega prevoza ob delavnikih od
ponedeljka do petka, na način, da je upravičenec pri izvajalcu podaljšane
obravnave sprejet najpozneje do 14.00 ure v dnevu, dogovorjenem za sprejem
upravičenca pri izvajalcu podaljšane obravnave, in
-       
sklene z ministrstvom pogodbo za izvajanje nenujnih reševalnih prevozov.
(2) Pri izvajanju nenujnih reševalnih prevozov pacientov
do in od izvajalca podaljšane obravnave se smiselno uporablja listina NALOG ZA
PREVOZ (Obr. NLG) Pravilnika o obrazcih in listinah za uresničevanje obveznega
zdravstvenega zavarovanja (Uradni list RS, št. 104/13, 8/15, 1/16, 57/18 in
30/19).
(3) Če število kandidatov za izvajalca prevoza, ki
izpolnjujejo pogoje iz prvega odstavka tega člena, presega število izvajalcev
prevoza, ki ga v javnem pozivu določi ministrstvo, se kot prednostna kriterija
pri izboru izvajalca prevoza upoštevata primerljiva pokritost z izvajalci
prevoza v vzhodni kohezijski regiji in zahodni kohezijski regiji ter čas
prispetja vloge.
6. člen
(komisija za pregled vlog)
(1) Pregled pravočasnosti in vsebinske ustreznosti vlog
in izpolnjevanje pogojev za izvajanje dejavnosti podaljšane obravnave iz
drugega odstavka 4. člena tega pravilnika ter pogoje za izvajanje dejavnosti
prevozov iz prvega odstavka prejšnjega člena opravi komisija, ki jo s sklepom
imenuje minister, pristojen za zdravje (v nadaljnjem besedilu: minister).
(2) Komisija iz prejšnjega odstavka po zaključenem
pregledu vlog pripravi predlog kandidatov za izvajanje podaljšane obravnave in
predlog izvajalcev prevoza.
7. člen
(določitev izvajalcev podaljšane obravnave in izvajalcev
prevoza)
(1) Izvajalce podaljšane obravnave in izvajalce prevoza
na podlagi javnega poziva v skladu z 39. členom Zakona o začasnih ukrepih za
omilitev in odpravo posledic COVID-19 (Uradni list RS, št. 152/20 in 175/20 –
ZIUOPDVE) in mnenja komisije iz prejšnjega člena določi minister.
(2) Seznam izvajalcev iz prejšnjega odstavka se:
-       
objavi na spletni strani ministrstva ter
-       
posreduje DSZ in bolnišnicam.
8. člen
(pregled nad zmogljivostmi za podaljšano obravnavo in
koordinacija prevozov)
Pregled nad izvajalci podaljšane obravnave, številom prostih
posteljnih zmogljivosti pri izvajalcu podaljšane obravnave ter koordinacijo prevozov
do in od izvajalca podaljšane obravnave zagotavlja DSZ.
9. člen
(poročanje izvajalca podaljšane obravnave)
Izvajalec podaljšane obravnave enkrat mesečno poroča
ministrstvu o realizaciji podaljšane obravnave na način, ki ga s pogodbo z
izvajalcem podaljšane obravnave določi ministrstvo.
IV. ZAGOTAVLJANJE PODALJŠANE OBRAVNAVE
10. člen
(zagotavljanje podaljšane obravnave)
(1) Izvajalec podaljšane obravnave podaljšano obravnavo
zagotavlja v skladu s predpisi s področja zdravstvene dejavnosti, strokovnimi smernicami,
področnimi kodeksi ter ob upoštevanju temeljnih načel varnosti in kakovosti,
kot so uspešnost, pravočasnost, neprekinjenost, učinkovitost, enakopravnost in
osredotočenje na upravičenca, ob vključevanju pristojnih kadrov in služb za čim
hitrejšo vrnitev upravičenca v domače okolje oziroma vključitev v izvajanje
socialno varstvenih storitev v instituciji ali na domu.
(2) Izvajalec podaljšane obravnave za vsakega
upravičenca izdela individualni načrt podaljšane obravnave (v nadaljnjem
besedilu: načrt), ki se prilagaja glede na stanje in potrebe upravičenca.
(3) Načrt vsebuje najmanj:
-       
oceno stanja upravičenca po temeljnih življenjskih aktivnostih;
-       
cilje, ki se želijo s podaljšano obravnavo doseči;
-       
načrt in frekvenco potrebnih storitev ter
-       
oceno učinka izvedenih storitev.
(4) Upravičenec je upravičen do največ 30 dni podaljšane
obravnave, kar se na podlagi ocene odgovorne osebe izvajalca podaljšane
obravnave lahko podaljša največ za naslednjih 30 dni.
(5) Če upravičenec po preteku upravičenosti iz prejšnjega
odstavka ne zapusti izvajalca podaljšane obravnave, od naslednjega dne po
zaključku upravičenosti iz prejšnjega odstavka sam krije stroške, povezane z
namestitvijo in zagotavljanjem storitev podaljšane obravnave.
(6) Upravičenec do podaljšane obravnave si do in od
izvajalca podaljšane obravnave zagotovi lasten prevoz.
(7) Če upravičenec lastnega prevoza iz prejšnjega
odstavka ne more zagotoviti oziroma gre za nepomično osebo ali osebo, ki zaradi
zdravstvenega stanja potrebuje spremstvo ali zdravstveno oskrbo zdravstvenega
delavca, se zagotovi nenujni reševalni prevoz, ki ga izvede izvajalec prevoza.
(8) Utemeljenost nenujnega reševalnega prevoza iz
prejšnjega odstavka presoja lečeči zdravnik napotne bolnišnice oziroma nosilec
splošne ambulante iz prvega odstavka 12. člena tega pravilnika.
11. člen
(premestitev k izvajalcu podaljšane obravnave)
(1) Če je pacient upravičen do podaljšane obravnave in s
premestitvijo v podaljšano obravnavo pisno soglaša, se začne postopek
premestitve upravičenca k izvajalcu podaljšane obravnave.
(2) Napotna bolnišnica:
1.     
pri DSZ preveri razpoložljivost zmogljivosti za podaljšano obravnavo pri
izvajalcih podaljšane obravnave;
2.     
če razpoložljive zmogljivosti iz prejšnje točke sprejem upravičenca k
izvajalcu podaljšane obravnave omogočajo, odgovorna oseba napotne bolnišnice
dogovori sprejem upravičenca z izvajalcem podaljšane obravnave;
3.     
če upravičenec ne more zagotoviti lastnega prevoza iz šestega odstavka
prejšnjega člena ali bi bil tak prevoz zanj škodljiv, odgovorna oseba napotne
bolnišnice pri DSZ naroči prevoz upravičenca do izvajalca podaljšane obravnave;
4.     
zagotovi potrebno dokumentacijo ob odpustu iz bolnišnice, in sicer
najmanj:
- 
izpolnjeno in podpisano Prilogo 1 tega pravilnika;
- 
rezultat testiranja na virus SARS-CoV-2 z metodo verižne reakcije s
polimerazo, iz katerega je razviden datum potrjene okužbe s COVID-19;
- 
izvid laboratorijske preiskave na prisotnost okužb z večkratno odpornimi
mikroorganizmi (Meticilin odporni Staphylococcus aureus, Extended-Spectrum Beta
Lactamases);
- 
odpustno dokumentacijo po zaključenem bolnišničnem zdravljenju;
- 
navodilo za prejemanje zdravil;
- 
e-recepte za vso terapijo, ki jo ima predpisano upravičenec, in sicer
najmanj za naslednjih 30 dni;
- 
poročilo službe zdravstvene nege, fizioterapije in delovne terapije, ki
je v Prilogi 2, ki je sestavni del tega pravilnika.
(3) Premeščanje upravičenca k izvajalcu podaljšane
obravnave poteka neposredno iz napotne bolnišnice po vnaprejšnjem dogovoru z
izvajalcem podaljšane obravnave, in sicer ob delavnikih od ponedeljka do petka,
na način, da je upravičenec pri izvajalcu podaljšane obravnave sprejet
najpozneje do 14.00 ure v dogovorjenem dnevu. Naročilo za prevoz pacienta mora
napotna bolnišnica sporočiti DSZ najpozneje do 10.00 ure v dogovorjenem dnevu.
(4) Če izvajalec podaljšane obravnave v 24 urah po
sprejemu upravičenca ugotovi, da upravičenec ne izpolnjuje pogojev iz Meril,
upravičenca vrne napotni bolnišnici. Vrnitev dogovori in izda nalog za prevoz
nosilec splošne ambulante iz prvega odstavka 12. člena tega pravilnika.
12. člen
(vodenje pacientov s pogodbenim izvajalcem splošne
ambulante)
(1) Ministrstvo za izvajanje splošne ambulante za
obravnavo upravičencev pri izvajalcu podaljšane obravnave sklene pogodbo z
izvajalcem dejavnosti splošne ambulante v javni zdravstveni mreži (v nadaljnjem
besedilu: pogodbeni izvajalec).
(2) Pogodbeni izvajalec zagotavlja obravnavo upravičenca
pri izvajalcu podaljšane obravnave, in sicer v obsegu obravnave na primarni
ravni zdravstvene dejavnosti, vključno z zagotavljanjem materialnih stroškov za
laboratorijske preiskave in stroškov sodobnih materialov za oskrbo ran.
(3) Pogodbeni izvajalec zagotavlja obravnavo
upravičencev do največ osem ur tedensko na 20 upravičencev pri izvajalcu
podaljšane obravnave.
(4) Pred zaključkom podaljšane obravnave pogodbeni
izvajalec o stanju upravičenca obvesti izbranega osebnega zdravnika
upravičenca.
13. člen
(zagotavljanje stroškov dela pogodbenega izvajalca)
(1) Stroški dela pogodbenega izvajalca se obračunajo v
deležu splošne ambulante glede na število obravnavanih upravičencev.
(2) Za zagotavljanje spremljanja 20 upravičencev se
pogodbenemu izvajalcu prizna največ 20 odstotkov standarda splošne ambulante,
kar znaša največ 23.149,20 eura letno.
(3) Pogodbeni izvajalec obračuna naslednje storitve, ki
lahko znašajo največ:
-       
prvi pregled upravičenca do največ 30 minut;
-       
ponovni preglede upravičenca do največ 15 minut;
-       
telefonski razgovor v povezavi z obravnavo upravičenca 10 minut.
V. ZAGOTAVLJANJE STROKOVNE PODPORE IZVAJALCEM PODALJŠANE
OBRAVNAVE
14. člen
(strokovna podpora izvajalcem podaljšane obravnave)
Za podporo in strokovno svetovanje izvajalcem podaljšane
obravnave minister imenuje delovno skupino, ki sodeluje z deležniki in
ministrstvom v procesu zagotavljanja podaljšane obravnave.
VI. FINANCIRANJE
15. člen
(financiranje stroškov podaljšane obravnave)
(1) Vrednost enega dne podaljšane obravnave se določi v
višini 88 eurov na dan.
(2) Vrednost iz prejšnjega odstavka vsebuje tudi stroške
prehrane iz tretjega odstavka 4. člena tega pravilnika.
(3) Izvajalci podaljšane obravnave so upravičeni tudi do
kritja stroškov najema objekta za podaljšano obravnavo, ki vključujejo:
-       
čiščenje in vzdrževanje skupnih prostorov objekta za podaljšano
obravnavo najmanj enkrat dnevno;
-       
čiščenje in vzdrževanje sob s kopalnicami najmanj enkrat dnevno;
-       
pranje osebnega perila upravičencev ter zagotavljanje in pranje
posteljnine (trikrat tedensko oziroma po potrebi pogosteje) in brisač (menjava
vsak drugi dan) ter
-       
zagotavljanja službe recepcije, in sicer v obsegu, ki ga s pogodbo z
izvajalcem podaljšane obravnave dogovori ministrstvo.
16. člen
(financiranje stroškov prevoza do in od objekta za
podaljšano obravnavo)
(1) Financiranje stroškov prevoza upravičencev do in od
objekta za podaljšano obravnavo se zagotavlja ob smiselni uporabi pravil, ki
veljajo za obračun stroškov prevoza v okviru obveznega zdravstvenega
zavarovanja. Stroški oziroma finančna vrednost posameznega prevoza se obračuna
na naslednji način:
-       
število prevoženih kilometrov se šteje od izvoza pri izvajalcu prevoza
do lokacije upravičenca, ki mu je odrejena podaljšana obravnava, do izvajalca
podaljšane obravnave, kjer bo upravičenec deležen podaljšane obravnave, in
povratek vozila z ekipo na izhodiščno lokacijo izvajalca prevoza oziroma od
izvajalca podaljšane obravnave do doma upravičenca;
-       
cena prevoženega kilometra je 1,01 eura.
(2) Za določitev kilometrov, ki so podlaga za obračun
opravljenih prevozov, se uporablja najkrajša varna pot z avtomobilom na spletni
strani zemljevidi.najdi.si.
(3) Za opravljeni prevoz se prizna pavšalni strošek v
enkratnem znesku za osebno varovalno opremo, čiščenje in razkuževanje vozila v
višini 31 eurov.
17. člen
(zagotavljanje potrebnih sredstev)
Sredstva, potrebna za zagotavljanje podaljšane obravnave iz
tega pravilnika, se zagotavljajo iz sredstev proračuna Republike Slovenije
oziroma sredstev, pridobljenih iz proračuna Evropske unije.
VII. KONČNA DOLOČBA
18. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-39/2021/11
Ljubljana, dne 16. marca 2021
EVA 2021-2711-0028
Janez Poklukar
minister 
za zdravje

Priloga
1: Merila za oceno upravičenosti do podaljšane obravnave
Priloga
2: Poročilo službe zdravstvene nege