1. člen
Ta uredba ureja obliko in barvo zastave carinske službe (v
nadaljnjem besedilu: zastava) in carinskega znaka (v nadaljnjem besedilu: znak)
ter njuno uporabo.
2. člen
(1) Zastava in znak se smeta uporabljati le v obliki, barvi
in z vsebino, kot so določene s to uredbo, ter na način, kot je določen s to
uredbo. 
(2) Geometrijska, likovna in barvna pravila za oblikovanje
zastave in znaka so kot priloge sestavni del te uredbe.
3. člen
(1) Zastave oziroma znaka ni dovoljeno uporabljati, če sta
poškodovana ali po zunanjosti neprimerna za uporabo. 
(2) Prav tako ju ni dovoljeno uporabljati v nasprotju z
javnim redom ali tako, da se zmanjšuje ugled carinske službe. 
(3) Posamezniki, državni organi, gospodarske družbe,
samoupravne lokalne skupnosti, samostojni podjetniki posamezniki, društva ter
druge osebe ne smejo reproducirati ali uporabljati zastave in znaka, ki sta po
barvi in obliki enaka ali podobna zastavi in znaku carinske službe po tej
uredbi.
4. člen
Materialne avtorske pravice do zastave in znaka si pridrži
Carinska uprava Republike Slovenije.
5. člen
Zastava je temno zelene barve in obrobljena z zlato rumeno
barvo. Razmerje med širino in dolžino zastave je ena proti dve. Na sredini
zastave je znak, določen v 10. členu te uredbe. Pod znakom je napis »CARINSKA
UPRAVA REPUBLIKE SLOVENIJE« v beli barvi.
6. člen
Zastava je stalno izobešena ob zastavi Republike Slovenije
pred poslopjem Generalnega carinskega urada in poslopji, v katerih je sedež
carinskih uradov.
7. člen
Zastava je poleg primerov iz prejšnjega člena lahko izobešena
ob zastavi Republike Slovenije tudi: 
a) 
na proslavah in drugih slovesnostih, s katerimi se zaznamujejo dogodki,
pomembni za carinsko službo; 
b) 
ob mednarodnih srečanjih, športnih, kulturnih in drugih dogodkih, na
katerih se predstavlja oziroma ki se jih udeležuje carinska služba; 
c) 
v drugih primerih, če tako določi minister, pristojen za finance, na
predlog generalnega direktorja.
8. člen
Zastava se lahko uporablja kot vezani ali tkani našitek,
namizna zastavica, nalepka, kovinska značka, plaketa in spominska značka v
različnih grafičnih izvedbah.
9. člen
Zastava mora biti izobešena na način, kot ga za izobešanje
zastav organizacij določata predpis, ki ureja grb, zastavo in himno Republike
Slovenije, ter predpis, ki ureja uporabo zastave in himne Evropske unije.
10. člen
Znak ima obliko elipse. Na zlato rumenem polju s
svetlorumenimi žarki, ki izhajajo iz sredine elipse, je vrisan stiliziran mejni
kamen v barvah slovenske zastave, nad mejnim kamnom je grb Republike Slovenije
v izvirnih barvah. Obroba znaka in likov je zlato rumene barve.
11. člen
Znak se uporablja: 
a) 
na vabilih, čestitkah, vizitkah, službenih izkaznicah in podobnih
uradnih izkazih ter dokumentih, ki jih za službene namene uporabljajo
uslužbenci Carinske uprave Republike Slovenije; 
b) 
na specialnih vozilih carinske službe; 
c) 
v prostorih in na poslopjih, v katerih je sedež Generalnega carinskega
urada in njegovih organizacijskih enot; 
d) 
na oblačilih in drugih simbolih, s katerimi uslužbenci predstavljajo
službo; 
e) 
v drugih primerih, če tako določi minister, pristojen za finance, na
predlog generalnega direktorja.
12. člen
Znak se lahko uporablja kot vezani ali tkani našitek,
nalepka, kovinska značka, plaketa in spominska značka v različnih grafičnih
izvedbah.
13. člen
(1) Z globo v višini od 2.000 do 4.000 eurov se za prekršek
kaznuje pravna oseba ali samostojni podjetnik posameznik, če ravna v nasprotju
s tretjim odstavkom 3. člena te uredbe. 
(2) Z globo v višini od 800 do 2.000 eurov se za prekršek iz
prvega odstavka tega člena kaznuje tudi odgovorna oseba pravne osebe, državnega
organa, samoupravne lokalne skupnosti in samostojnega podjetnika posameznika. 
(3) Z globo v višini od 400 do 1.200 eurov se za prekršek iz
prvega odstavka tega člena kaznuje tudi posameznik. 
(4) Predmeti, ki so bili izdelani ali uporabljeni pri
storitvi prekrška iz prvega odstavka tega člena, se odvzamejo.
14. člen
(1) Z globo najmanj 600 eurov se kaznuje za prekršek pravna
oseba ali samostojni podjetnik posameznik: 
a) 
če uporablja zastavo ali znak, ki je poškodovan ali po zunanjosti
neprimeren za uporabo (prvi odstavek 3. člena); 
b) 
če uporablja zastavo ali znak v nasprotju z javnim redom ali tako, da
zmanjšuje ugled carinske službe (drugi odstavek 3. člena). 
(2) Z globo najmanj 200 eurov se kaznuje tudi odgovorna oseba
pravne osebe, ki stori prekršek iz prejšnjega odstavka. 
(3) Z globo najmanj 200 eurov se kaznuje fizična oseba, ki
stori prekršek iz prvega odstavka tega člena.
15. člen
Do uvedbe eura kot valute Republike Slovenije se: 
-    
v prvem odstavku 13. člena te uredbe namesto zneska »2.000 eurov«
uporablja znesek »500.000 tolarjev«, namesto zneska »4.000 eurov« pa znesek
»1.000.000 tolarjev«; 
-    
v drugem odstavku 13. člena te uredbe namesto zneska »800 eurov«
uporablja znesek »200.000 tolarjev«, namesto zneska »2.000 eurov« pa znesek
»500.000 tolarjev«; 
-    
v tretjem odstavku 13. člena te uredbe namesto zneska »400 eurov«
uporablja znesek »100.000 tolarjev«, namesto zneska »1.200 eurov« pa znesek
»300.000 tolarjev«; 
-    
v prvem odstavku 14. člena te uredbe namesto zneska »600 eurov«
uporablja znesek »150.000 tolarjev«; 
-    
v drugem odstavku 14. člena te uredbe namesto zneska »200 eurov«
uporablja znesek »50.000 tolarjev« in 
-    
v tretjem odstavku 14. člena te uredbe namesto zneska »200 eurov«
uporablja znesek »50.000 tolarjev«.
16. člen
Ta uredba začne veljati petnajsti dan po objavi v Uradnem
listu Republike Slovenije. 
Šifra: 00712-16/2006/5
Ljubljana, dne 8. junija 2006
EVA 2006-1611-0095
Vlada Republike Slovenije
Janez Janša l.r. 
Predsednik

Priloga
1: Geometrijska, barvna ter likovna pravila carine; tekstil, tisk
Priloga
2: Geometrijska, barvna ter likovna pravila carine; kovina, tekstil, tisk