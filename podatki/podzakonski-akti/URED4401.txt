I. SPLOŠNE DOLOČBE
1. člen
(namen)
Ta uredba določa v skladu z Direktivo 2006/113/ES Evropskega
parlamenta in Sveta z dne 12. decembra 2006 o zahtevah glede kakovosti voda,
primernih za lupinarje (kodificirano besedilo) (UL L št. 376, z dne 27. 12.
2006, str. 14): 
-       
mejne in priporočene vrednosti fizikalnih, kemijskih in mikrobioloških
parametrov kakovosti vode za življenje in rast morskih školjk in morskih polžev
(v nadaljnjem besedilu: parametri kakovosti), 
-       
obveznost izvajanja monitoringa kakovosti, 
-       
mejne in priporočene vrednosti temperature, obarvanosti, koncentracije
suspendiranih snovi in snovi, ki vplivajo na slanost morja, kot posledice
odvajanja odpadnih vod v morje ali somornico (v nadaljnjem besedilu: parametri
onesnaževanja), 
-       
način vrednotenja učinkov emisije toplote in snovi v morje in somornico,
-       
obveznost izvajanja obratovalnega imisijskega monitoringa, 
-       
dodatno vsebino okoljevarstvenega dovoljenja in 
-       
prepovedi, obveznosti ter ukrepe zmanjšanja emisije snovi in toplote pri
odvajanju odpadnih voda v morje in somornico.
2. člen
(uporaba)
(1) Določbe te uredbe, ki se nanašajo na parametre kakovosti,
se uporabljajo za vodno telo ali del vodnega telesa somornice ali morja, v
katerem živijo ali bi lahko, če se onesnaženost zmanjša, živele morske školjke
in morski polži in so določeni s predpisom, ki določa dele morja, kjer je
kakovost vode primerna za življenje in rast morskih školjk in morskih polžev (v
nadaljnjem besedilu: voda za morske školjke in morske polže). 
(2) Določbe te uredbe, ki se nanašajo na parametre
onesnaževanja zaradi odvajanja odpadnih vod, se uporabljajo za naprave in
čistilne naprave, ki odvajajo odpadne vode v morje ali somornico in za katere
se mora, v skladu s predpisom, ki ureja emisije snovi in toplote pri odvajanju
odpadnih vod v vode in javno kanalizacijo, pridobiti okoljevarstveno
dovoljenje.
3. člen
(izrazi)
Izrazi, uporabljeni v tej uredbi, imajo naslednji pomen: 
1.     
vodno telo je razmejena prostornina morja ali somornice, 
2.     
morje so notranje morske vode in teritorialno morje v skladu s predpisi,
ki urejajo pomorstvo, 
3.     
naprava je naprava v skladu s predpisi, ki urejajo emisije snovi in
toplote pri odvajanju odpadnih vod v vode in javno kanalizacijo, 
4.     
čistilna naprava je komunalna čistilna naprava, mala čistilna naprava,
skupna čistilna naprava, čistilna naprava odpadne padavinske vode, vključno z
zadrževalnikom odpadne padavinske vode, in lovilec olj v skladu s predpisom, ki
ureja emisijo snovi in toplote pri odvajanju odpadnih vod v vode in javno
kanalizacijo.
II. KAKOVOST VODE ZA MORSKE ŠKOLJKE IN MORSKE POLŽE
4. člen
(mejne in priporočene vrednosti)
(1) Kakovost vode in posledice emisije toplote in snovi
zaradi odvajanja odpadnih vod v morje in somornico se ugotavlja za vsako leto
posebej na podlagi rezultatov analiz vzorcev vode, ki se jih pridobi z rednim
in enakomernim vzorčenjem. 
(2) Mejne in priporočene vrednosti parametrov kakovosti in
parametrov onesnaževanja so določene v prilogi, ki je sestavni del te uredbe. 
(3) Mejne in priporočene vrednosti parametrov kakovosti ali
onesnaževanja za katere v prilogi te uredbe niso določene mejne ali priporočene
vrednosti, ali so te določene opisno ali z navedbo največje dovoljene
spremembe, se lahko določijo v programu monitoringa kakovosti vode za življenje
in rast morskih školjk in morskih polžev (v nadaljnjem besedilu: monitoring
kakovosti), ki ga za posamezno koledarsko leto ali za obdobje več let izdela
ministrstvo, pristojno za okolje.
5. člen
(vrednotenje rezultatov meritev)
(1) Mejne in priporočene vrednosti parametrov kakovosti ali
onesnaževanja niso presežene, če rezultati meritev v okviru monitoringa
kakovosti pri najmanjši pogostosti vzorčenja v obdobju enega leta, izkažejo,
da: 
-       
95 odstotkov vzorcev ne presega mejnih oziroma priporočenih vrednosti za
parameter slanost, 
-       
100 odstotkov vzorcev ne presega mejnih oziroma priporočenih vrednosti
za parametre halogenirane organske spojine in kovine, 
-       
95 odstotkov vzorcev ni nižjih od mejnih oziroma priporočenih vrednosti
za parameter raztopljeni kisik, pri tem pa je posamezen rezultat lahko nižji od
60 odstotkov nasičenja z raztopljenim kisikom samo, če to nima škodljivih
vplivov na razvoj morskih školjk in morskih polžev, 
-       
75 odstotkov vzorcev ne presega mejnih oziroma priporočenih vrednosti za
vse ostale parametre, določene v prilogi te uredbe. 
(2) Če v skladu s predpisom, ki ureja monitoring kakovosti
vode za življenje in rast morskih školjk in morskih polžev, ministrstvo,
pristojno za okolje, v programu monitoringa zmanjša pogostost vzorčenja, se
šteje, da mejne oziroma priporočene vrednosti niso presežene, če 100 odstotkov
vzorcev ne presega mejnih oziroma priporočenih vrednosti, ne glede na
parameter.
6. člen
(izjeme pri vrednotenju rezultatov meritev)
Meritve parametrov kakovosti ali onesnaževanja, ki izkažejo
preseganje mejnih oziroma priporočenih vrednosti, se pri vrednotenju rezultatov
meritev monitoringa ne upoštevajo, če je voda onesnažena zaradi neugodnih
vremenskih razmer ali naravnih ali drugih nesreč.
7. člen
(čezmerna obremenjenost vode za morske školjke in morske
polže)
(1) Vode za morske školjke in morske polže so neustrezne
kakovosti in se štejejo za čezmerno obremenjene, če se na podlagi izračuna iz
5. člena te uredbe ugotovi, da so mejne vrednosti parametrov kakovosti ali
parametrov onesnaževanja presežene, pa to ni posledica neugodnih vremenskih
razmer ali naravnega ozadja. 
(2) Vode za morske školjke in morske polže so neustrezne
kakovosti in se štejejo za čezmerno obremenjene tudi, če je iz rezultatov meritev
vzorcev, odvzetih v mesu, najmanj dvakrat v enem letu, razvidno, da vsebnost: 
-       
kadmija presega 1mg/kg svežega mesa morskih školjk in morskih polžev ali
-       
živega srebra 0,3 mg/kg svežega mesa morskih školjk in morskih polžev. 
(3) Meritve iz prejšnjega odstavka v mesu morskih školjk in
morskih polžev je treba izvajati, če je vodno telo, ki je predmet te uredbe, na
vplivnem območju onesnaževanja s kadmijem ali živim srebrom.
III. ODVAJANJE ODPADNIH VOD V MORJE IN SOMORNICO
8. člen
(okoljevarstveno dovoljenje)
(1) Za obratovanje naprave ali čistilne naprave, ki odvaja
odpadne vode v morje ali somornico, je treba pridobiti okoljevarstveno
dovoljenje v skladu s predpisom, ki ureja emisijo snovi in toplote pri
odvajanju odpadnih vod v vode in javno kanalizacijo. 
(2) V okoljevarstvenem dovoljenju za obratovanje naprave ali
čistilne naprave, ki odvaja odpadne vode v morje ali somornico, je treba poleg
vsebin iz predpisa, ki ureja emisijo snovi in toplote pri odvajanju odpadnih
vod v vode in javno kanalizacijo, določiti tudi: 
-       
kraj izpusta odpadne vode v morje oziroma na morskem dnu, 
-       
merilna mesta za merjenje parametrov onesnaževanja, 
-       
program obratovalnega imisijskega monitoringa za ugotavljanje parametrov
onesnaževanja in 
-       
način ocenjevanja vpliva emisije snovi in toplote zaradi odvajanja
odpadnih vod na parametre kakovosti in parametre onesnaževanja na območju vode
za morske školjke in morske polže. 
(3) Iz dokumentacije, ki je priložena k vlogi za izdajo
okoljevarstvenega dovoljenja, mora biti razviden: 
-       
predlog merilnih mest za merjenje parametrov onesnaževanja, vključno s podatki
in izračuni, na podlagi katerih se dokazuje reprezentativnost predlaganih
merilnih mest glede na količino odpadne vode, vsebnost snovi v odpadni vodi,
temperaturo odpadne vode, značilnosti morja oziroma somornice na kraju izpusta
ter oddaljenost izpusta odpadne vode od območja vode za morske školjke in
morske polže, 
-       
predlog načina ocenjevanja iz četrte alinee prejšnjega odstavka in 
-       
mnenja upravljavca javne kanalizacije o razlogih, zaradi katerih
odvajanje odpadne vode v javno kanalizacijo ni možno, razen če gre za izdajo
okoljevarstvenega dovoljenja za komunalno ali skupno čistilno napravo, ki
zaključuje javno kanalizacijo.
9. člen
(zavrnitev vloge za izdajo okoljevarstvenega dovoljenja)
(1) Ne glede na določbe predpisa, ki ureja emisijo snovi in
toplote pri odvajanju odpadnih vod v vode in javno kanalizacijo, se vloga za
izdajo okoljevarstvenega dovoljenja za obratovanje naprave ali čistilne
naprave, ki odvaja odpadne vode v morje ali somornico, zavrne, če: 
-       
odvajanje odpadne vode čezmerno obremenjuje okolje ali 
-       
je voda za morske školjke in morske polže, na katero odvajanje odpadne
vode iz naprave ali čistilne naprave pomembno vpliva, čezmerno obremenjena. 
(2) Vloga za podaljšanje okoljevarstvenega dovoljenja za
obratovanje naprave ali čistilne naprave, ki odvaja odpadne vode v morje ali
somornico, se zavrne, če so izpolnjeni pogoji iz prejšnjega odstavka.
10. člen
(pomemben vpliv in čezmerno obremenjevanje naprave)
(1) Odvajanje odpadne vode iz naprave ali čistilne naprave
pomembno vpliva na vodo za morske školjke in morske polže, če se na podlagi
vrednotenja parametrov onesnaževanja, izmerjenih v okviru obratovalnega
imisijskega monitoringa, ali na podlagi modelnega izračuna vplivov emisije
snovi ali toplote zaradi odvajanja odpadne vode iz naprave ali čistilne naprave
oceni, da so zaradi odvajanja odpadne vode iz naprave ali čistilne naprave na
območju vode za morske školjke in morske polže, presežene mejne vrednosti
parametrov onesnaževanja za več kot 3 odstotke. 
(2) Naprava ali čistilna naprava zaradi odvajanja odpadnih
vod v morje ali somornico čezmerno obremenjuje okolje, če: 
-       
je čezmerno obremenjevanje okolja ugotovljeno v skladu s predpisom, ki
ureja emisijo snovi in toplote pri odvajanju odpadnih vod v vode in javno
kanalizacijo, ali 
-       
se na podlagi vrednotenja rezultatov parametrov onesnaževanja iz 5.
člena te uredbe oceni, da so zaradi odvajanja odpadne vode iz naprave ali
čistilne naprave na območju vode za morske školjke in morske polže, presežene
mejne vrednosti parametrov onesnaževanja za več kot 30 odstotkov, ali 
-       
se na podlagi vrednotenja rezultatov parametrov kakovosti iz 5. člena te
uredbe, izmerjenih v okviru monitoringa kakovosti, oceni, da so zaradi
odvajanja odpadne vode iz naprave ali čistilne naprave presežene vrednosti
parametrov kakovosti na območju vode za morske školjke in morske polže za več
kot 30 odstotkov.
IV. MONITORING
11. člen
(monitoring kakovosti)
(1) Monitoring kakovosti po tej uredbi zagotavlja
ministrstvo, pristojno za varstvo okolja, v okviru spremljanja onesnaženosti
voda. 
(2) Merilna mesta, najmanjša pogostost vzorčenja, metode
vzorčenja in način ter oblika sporočanja podatkov so določeni s predpisom, ki
ureja monitoring kakovosti vode za življenje in rast morskih školjk in morskih
polžev.
12. člen
(obratovalni imisijski monitoring)
(1) Obratovalni imisijski monitoring, kot posledico svojih
obremenitev v okolju, mora zagotavljati upravljavec naprave ali čistilne
naprave, ki odvaja odpadno vodo v morje ali somornico. 
(2) Merilna mesta za merjenje parametrov onesnaževanja se za
izvajanje obratovalnega imisijskega monitoringa izberejo v smeri med izpustom
odpadne vode in območjem vode za morske školjke in morske polže tako, da se na
podlagi rezultatov meritev lahko oceni, ali ima odvajanje odpadne vode na vode
za morske školjke in morske polže pomemben vpliv. 
(3) Obratovalnega imisijskega monitoringa ni treba izvajati
za naprave in čistilne naprave za katere, v skladu s predpisom, ki ureja
emisije snovi in toplote pri odvajanju odpadnih vod v vode in javno kanalizacijo,
ni treba pridobiti okoljevarstvenega dovoljenja.
V. UKREPI ZA DOSEGANJE DOBREGA STANJA KAKOVOSTI
13. člen
(status degradiranega okolja)
Če je za čezmerno obremenjene vode za morske školjke in
morske polže določen status degradiranega okolja, se v program ukrepov za
izboljšanje kakovosti okolja vključi celotno območje, ki vpliva na kakovost
vode za morske školjke in morske polže.
VI. NADZOR
14. člen
(inšpekcijski nadzor)
Nadzor nad izvajanjem te uredbe opravljajo inšpektorji,
pristojni za okolje.
15. člen
(prekrški)
(1) Z globo od 4.000 evrov do 40.000 evrov se za prekršek
kaznuje pravna oseba, samostojni podjetnik posameznik ali posameznik, ki
samostojno opravlja dejavnost, ki stori prekršek v zvezi z opravljanjem svoje
dejavnosti, če: 
-       
odvaja odpadne vode v morje ali somornico brez okoljevarstvenega
dovoljenja, če je njegova pridobitev predpisana v skladu s predpisom, ki ureja
emisijo snovi in toplote pri odvajanju odpadnih voda v vode in javno
kanalizacijo, ali 
-       
ne izvaja obratovalnega imisijskega monitoringa v skladu s to uredbo. 
(2) Z globo od 1.200 evrov do 4.100 evrov se kaznuje za
prekršek iz prejšnjega odstavka tudi odgovorna oseba pravne osebe, samostojnega
podjetnika posameznika ali posameznika, ki samostojno opravlja dejavnost.
VII. KONČNI DOLOČBI
16. člen
(prenehanje veljavnosti)
Z dnem uveljavitve te uredbe preneha veljati Uredba o
kakovosti vode za življenje in rast morskih školjk in morskih polžev (Uradni
list RS, št. 46/02 in 41/04 – ZVO-1).
17. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-56/2007/5
Ljubljana, dne 31. maja 2007
EVA 2007-2511-0024
Vlada Republike Slovenije
Janez Janša l.r 
Predsednik

Priloga:
Fizikalni, kemijski in mikrobiološki parametri kakovosti vode in parametri
onesnaževanja