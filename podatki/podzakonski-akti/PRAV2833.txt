I. SPLOŠNE DOLOČBE
1. člen
(področje urejanja)
Ta pravilnik ureja pogoje za opravljanje reševalno gasilske
službe (v nadaljevanju: služba), minimalno opremo in sredstva službe na javnem
letališču, število osebja službe, pogoje, ki jih morajo izpolnjevati tisti, ki
opravljajo to službo, ter ukrepe za varstvo pred požarom.
2. člen
(naloge službe)
(1) Služba na javnem letališču (v nadaljevanju: letališče)
ukrepa v primeru zavarovanja pred požari, ob letalskih in drugih nesrečah ter
ob požarih rešuje potnike, člane posadk in materialne dobrine. 
(2) Služba mora sodelovati s službo kontrole letenja in
drugimi službami na letališču ter z bližnjimi sanitetnimi službami in
gasilskimi enotami.
3. člen
(organizacija)
Upravljavec letališča mora organizirati službo na način, ki
zagotavlja izvajanje preventivnih ukrepov za varstvo pred požarom in zagotoviti
pravilno organizacijo, sestavo in opremljenost službe ter prostore zanjo,
prostor za preskrbovanje z vodo za gašenje požara, sistem zvez med službo in
drugimi službami na letališču, pravočasno alarmiranje ob požaru, pravilno
lokacijo opreme in sredstev za varstvo pred požarom, omrežje dostopnih poti za
celotno območje letališča ter določiti in označiti poligon za praktične vaje na
območju letališča.
4. člen
(načrt operacij reševanja in gašenja)
(1) Upravljavec letališča mora izdelati podroben načrt za
vodenje operacij reševanja in gašenja v primeru letalske nesreče na področju
letališča in v bližnji okolici letališča. Načrt reševanja in gašenja mora biti
usklajen s pristojnim regionalnim centrom za obveščanje, s katerim se določijo
meje odgovornosti v primeru letalske nesreče v bližnji okolici letališča. 
(2) V prostorih službe, kontroli letenja, operativnem centru
letališča, ambulanti, regionalnem centru za obveščanje in v vseh reševalno
gasilskih in sanitetnih vozilih se mora nahajati ustrezna kodirana karta
območja letališča in bližnje okolice, na kateri so zaznamovani objekti,
inštalacije, dostopne poti, ovire in drugi podatki, pomembni za delo službe, s
pisnim navodilom o načinu njene uporabe in kodirane karte širše okolice, na
kateri so zaznamovane bolnišnice, dostopne poti itd. v polmeru najmanj 8 km od
središča letališča. 
(3) S kodiranimi kartami in navodili iz prejšnjega odstavka
tega člena morajo razpolagati tudi sosednje gasilske enote, lokalne bolnišnice
in policijske postaje.
II. REŠEVALNO GASILSKE KATEGORIJE
5. člen
(reševalno gasilske kategorije letališča)
(1) Po tem pravilniku so letališča razvrščena v reševalno
gasilske kategorije od I. do X. reševalno gasilske kategorije (v nadaljevanju:
kategorija), glede na dolžino zrakoplovov in širino trupa zrakoplovov, ki
uporabljajo letališča, in sicer:
(2) Če je po določitvi ustrezne kategorije letališča glede na
dolžino zrakoplova, širina trupa večja od maksimalne širine trupa za to
kategorijo, je ustrezna kategorija za ta zrakoplov prva višja kategorija. 
(3) Če je število vzletov in pristankov zrakoplova, na
podlagi katerega se je v skladu s prvim in drugim odstavkom tega člena določila
kategorija letališča, v treh najbolj obremenjenih mesecih v letu manjše od 700,
se letališče razvrsti v prvo višjo kategorijo.
III. SREDSTVA ZA GAŠENJE POŽARA
6. člen
(minimalna sredstva za gašenje požara)
Na reševalno gasilskih vozilih morajo biti zagotovljena
naslednja minimalna sredstva za gašenje požara, skladno z razvrstitvijo v
kategorije letališča, v skladu s 5. členom tega pravilnika.

7. člen
(količina koncentrata za peno)
Količina koncentrata za peno na vozilu mora biti v sorazmerju
s količino vode in izbrano koncentracijo pene in mora zadoščati za najmanj dve
polnjenji vode.
8. člen
(dodatna sredstva za gašenje)
(1) Na letališčih, ki so razvrščena v I. in II. kategorijo,
je dovoljeno peno kot glavno sredstvo za gašenje požara nadomestiti z dodatnimi
sredstvi, in sicer do 100% skupne količine vode za peno. 
(2) Na letališčih, ki so razvrščena od III. do X. kategorije
je dovoljeno peno kot glavno sredstvo za gašenje požara nadomestiti z dodatnimi
sredstvi, in sicer do 30% skupne količine vode za proteinsko peno. 
(3) Pri nadomestitvi pene se morajo uporabljati skladno s
prvim in drugim odstavkom tega člena naslednja razmerja: 
1kg suhega prahu ali 1kg halona ali 2kg
CO2 = 1,0 l vode za proizvajanje proteinske pene, 
1kg suhega prahu ali 1kg halona ali 2kg
CO2 = 0,66 l vode za proizvajanje sintetične pene.
9. člen
(rezerve sredstev za gašenje)
Letališča morajo imeti tolikšno rezervo sredstev za gašenje
požara, da sta zagotovljeni najmanj dve zaporedni polnjenji reševalno gasilskih
vozil, s katerimi razpolaga letališče.
IV. OPREMA ZA REŠEVANJE IN ODSTRANITEV ZRAKOPLOVA
10. člen
(oprema za reševanje)
(1) Letališče mora imeti glede na reševalno gasilsko
kategorijo skladno z določbami 5. člena tega pravilnika na reševalno gasilskih
vozilih naslednjo opremo za reševanje:

(2) Letališče mora imeti na razpolago posebno vozilo, če
opreme iz prvega odstavka tega člena ni mogoče prepeljati z reševalno
gasilskimi vozili. 
(3) Oprema za reševanje mora biti vedno v brezhibnem stanju
in jo je dovoljeno uporabljati samo v namen reševanja in urjenja.
11. člen
(oprema za odstranitev zrakoplova)
Za primer letalske nesreče, mora letališče zagotoviti
potrebno tehnično opremo in sredstva za odstranitev zrakoplova oziroma njegovih
ostankov in razbitin z vzletno pristajalne steze ter manevrskih površin
letališča.
V. ČAS REAGIRANJA SLUŽBE LETALIŠČA
12. člen
(definicija časa reagiranja službe letališča)
(1) Čas reagiranja službe letališča je čas med aktiviranjem
(alarmiranjem) in časom, ko je prvo prispelo vozilo na kraj nesreče
pripravljeno delovati s 50% količino pene, določene v 6. členu tega pravilnika.
(2) Na katerem koli delu vzletno pristajalne steze ali na
manevrskih površinah letališča, pri optimalnih pogojih voznih površin in pri
dobri meteorološki vidljivosti, čas reagiranja z intervencijskimi vozili službe
letališča ne sme biti večji od treh minut. 
(3) Ostala vozila z zahtevano količino sredstev za gašenje iz
6. člena tega pravilnika morajo prispeti na kraj nesreče največ eno minuto za
vozilom iz prvega odstavka tega člena.
13. člen
(preverjanje časa reagiranja službe letališča)
(1) Upravljavec letališča je dolžan preveriti čas reagiranja
službe letališča iz prejšnjega člena tega pravilnika, in sicer: 
1.    
vsakih 12 mesecev ter 
2.    
na zahtevo Uprave Republike Slovenije za zračno plovbo (v nadaljevanju:
uprava), kadar ima le-ta podatke, ki kažejo, da reševalno gasilska služba
letališča ne izpolnjuje predpisanih zahtev, po tem pravilniku. 
(2) Upravljavec letališča mora pisno obvestiti upravo in
Prometni inšpektorat Republike Slovenije (v nadaljevanju: inšpektorat) o
preverjanju časa reagiranja vsaj 4 tedne pred predvidenim datumom preverjanja. 
(3) Upravljavec letališča mora upravo in inšpektorat pisno
seznaniti z rezultatom preverjanja časa reagiranja službe letališča iz
prejšnjega odstavka v roku 14 dni po datumu preverjanja.
VI. DOSTOPNE POTI ZA REŠEVALNO GASILSKA VOZILA
14. člen
(izgradnja dostopne poti za reševalno gasilska vozila)
(1) Dostopne poti za reševalno gasilska vozila morajo biti
zagotovljene na letališču, kjer pogoji terena dovoljujejo njihovo izgradnjo.
Posebna pozornost mora biti namenjena zagotovitvi hitrega dostopa reševalno
gasilskih vozil v pristajalni ravni do oddaljenosti 1000 m od točke dotika na
pragu vzletno pristajalne steze, oziroma do meje letališča. 
(2) Če je letališče ograjeno z ograjo, mora biti v njej
zagotovljen prehod.
15. člen
(nosilnost in oznake dostopnih poti)
(1) Dostopne poti za reševalno gasilska vozila morajo biti
sposobne vzdržati najtežja vozila v vseh vremenskih pogojih. 
(2) Če je površina dostopnih poti neprepoznavna, ali sneg
preprečuje identifikacijo poti, se morajo postaviti vidne oznake robov poti na
oddaljenosti približno 10 m.
VII. POSTAJE, NAPRAVE IN INŠTALACIJE SLUŽBE
16. člen
(lokacija postaje službe)
(1) Postaja službe na letališču mora biti nameščena na čim
manjši oddaljenosti od vzletno pristajalne steze in tako, da imajo reševalno
gasilska vozila neposreden in neoviran dostop na področje vzletno pristajalne
steze. 
(2) V primeru, da se z lokacijo postaje ne zagotovi čas
reagiranja iz 12. člena tega pravilnika, se mora na letališču zagotoviti
dodatna postaja, ki ta čas zagotavlja.
17. člen
(prostori postaje službe)
Postaja službe na letališču mora imeti vsaj naslednje
prostore: garažo za reševalno gasilska vozila, skladišče nadomestnih delov,
prostore za osebje službe in opazovalno mesto.
18. člen
(garaže za vozila službe)
(1) Garaže za reševalno gasilska vozila morajo izpolnjevati
naslednje pogoje: 
1.    
vrata garaže morajo biti obrnjena proti vzletno pristajalni stezi
oziroma proti manevrskim površinam; 
2.    
v garaži mora biti temperatura pozimi najmanj 7 °C. Če te temperature ni
mogoče doseči, morajo imeti reševalno gasilska vozila z vodo vgrajene grelce
proti zamrzovanju vode; 
3.    
imeti morajo usmernik in priključek za nemoteno vzdrževanje in uporabo
akumulatorjev na vozilih reševalno gasilske službe. 
(2) Uporaben prostor garaže mora ustrezati pogojem
vzdrževanja in uporabe reševalno gasilskih vozil. 
(3) Prostor pred garažo mora biti vedno prost.
19. člen
(hidrantno omrežje in rezervoarji za vodo službe)
(1) Letališče mora imeti omrežje hidrantov za dovod vode, ki
lahko vzdržuje vodni tlak 785 kPa in mora biti razporejeno tako, da je
zagotovljena preskrba z vodo za reševalno gasilska vozila na letališki
ploščadi, v bližini letališkega poslopja, hangarjev in poslopja, v katerem so
službe, ki opravljajo določeno delo na letališču. Zmogljivosti omenjenih
hidrantov morajo biti od 800 do 1200 litrov vode v minuti. 
(2) Letališče mora imeti rezervoarje za vodo z zmogljivostjo,
ki omogoča dve zaporedni polnitvi reševalno gasilskih vozil, predpisanih s tem
pravilnikom za določeno kategorijo letališča.
20. člen
(poligon za vaje službe)
Letališče mora imeti v letališkem območju urejen poligon za
praktične službe. Poligon mora biti primeren za izvajanje reševalno gasilskih
vaj, in sicer tako, da razpolaga z maketo letala ali razbitino letala oziroma s
primernim vozilom, ter z enim ali več bazeni za vžiganje goriva in urjenje za
gašenje požara.
VIII. REŠEVALNO GASILSKA VOZILA
21. člen
(število reševalno gasilskih vozil)
Glede na kategorijo letališča mora biti na letališču
zagotovljeno minimalno število reševalno gasilskih vozil, in sicer:
22. člen
(lastnosti reševalno gasilskih vozil)
Reševalno gasilska vozila iz prejšnjega člena morajo imeti
naslednje lastnosti:
IX. KOMUNIKACIJA IN ALARMIRANJE
23. člen
(sistem zvez in alarmni sistem)
Služba na letališču mora imeti ustrezni sistem zvez, in
sicer: 
1.    
direktno telefonsko in radijsko zvezo med postajo službe in stolpom kontrole
letenja; 
2.    
radijsko zvezo med stolpom kontrole letenja in posadko reševalno
gasilskih vozil; 
3.    
radijsko zvezo med vsemi reševalno gasilskimi vozili na letališču; 
4.    
telefonsko zvezo s službami na letališču in gasilskimi enotami v bližini
letališča; 
5.    
vgrajen sistem za obveščanje (alarmiranje) in notranji sistem za
obveščanje (alarmiranje).
X. OSEBJE SLUŽBE
24. člen
(usposobljenost osebja službe)
(1) Osebje službe je sestavljeno iz poklicnega in pomožnega
reševalno gasilskega osebja. 
(2) Poklicno reševalno gasilsko osebje in pomožno osebje iz
prejšnjega odstavka mora izpolnjevati predpisane pogoje po pravilniku, ki ureja
strokovno izobrazbo, strokovno usposabljanje, izpite, dovoljenja in pooblastila
drugega strokovnega osebja, ki opravlja dela, pomembna za varnost zračnega
prometa.
25. člen
(število osebja službe)
(1) V času, ko je letališče odprto za promet, se skupno
število osebja službe določi tako, da so izpolnjeni naslednji kriteriji: 
1.    
vsa reševalno gasilska vozila, odvisno od kategorije letališča, morajo
biti sposobna delovati z maksimalno količino gasilskih sredstev in opreme za
reševanje; 
2.    
vsa opazovalna mesta in mesta radijskih ali telefonskih zvez službe,
morajo biti pokrita z osebjem službe. 
(2) Osebje službe je lahko razporejeno tudi na druga dela na
letališču pod pogojem, da se zagotovi čas reakcije iz 12. člena tega
pravilnika.
XI. PREVENTIVNI UKREPI ZA VARSTVO PRED POŽAROM
26. člen
(pogoji, ki jih mora izpolnjevati letališka ploščad za
protipožarno zaščito)
Med vsemi parkirnimi pozicijami, na katerih so zrakoplovi, se
mora nahajati po en protipožarni aparat s 25 kg halokarbona ali 25 kg suhega
prahu ali 50 kg CO2.
27. člen
(pogoji, ki jih morajo izpolnjevati motorna vozila za
protipožarno zaščito)
Motorna vozila in agregati, ki se uporabljajo za oskrbovanje
zrakoplovov, morajo imeti na izpušnih ceveh brezhibne lovilce isker in hladilne
odprtine ob straneh pokrova motorja ter protipožarni aparat s 3 do 6 kg suhega
prahu.
28. člen
(pogoji, ki jih mora izpolnjevati letališko poslopje za
protipožarno zaščito)
(1) Na vsakem izhodu iz letališkega poslopja, določenem za
izhod potnikov na ploščad, morajo biti vidni napisi ali znaki o prepovedi
kajenja. 
(2) Poleg vsakega telefonskega aparata na letališču mora biti
vidno napisana telefonska številka reševalno gasilske enote.
XII. BRIZGANJE PENE PO VZLETNO PRISTAJALNI STEZI
29. člen
(zahteva za brizganje pene po vzletno pristajalni stezi)
(1) Na zahtevo letalskega prevoznika mora letališče
zagotoviti posebno vozilo z opremo za primere pristajanja zrakoplova z
neizvlečenim ali delno izvlečenim podvozjem z napravami za brizganje pene skozi
ustrezne izpustne naprave ali posebno gasilsko vozilo, ki ima posebne naprave
za brizganje pene na določeni dolžini in širini vzletno pristajalne steze. 
(2) Vzletno pristajalna steza se pokrije s penasto odejo na
zahtevo vodje zrakoplova, kadar ima zrakoplov okvaro na podvozju. 
(3) V zahtevi iz prejšnjega odstavka določi vodja zrakoplova
tudi področje in lego penaste odeje na vzletno pristajalni stezi.
30. člen
(dimenzije penaste odeje)
(1) Odvisno od tipa zrakoplova in vrste okvare so zahtevane
naslednje dolžine in širine penaste odeje, količine vode in sredstev za sestavo
pene:
(2) Penasta odeja iz prejšnjega odstavka mora biti homogena
na vsej površini ter imeti debelino 5 cm.
31. člen
(označevanje penaste odeje)
Ob poslabšani meteorološki vidljivosti, ki onemogoča vodji
zrakoplova, da zlahka opazi začetek penaste odeje na vzletno pristajalni stezi,
se mora postaviti jasno viden znak od koder se odeja začne.
XIII. POLNJENJE IN PRAZNJENJE ZRAKOPLOVA Z GORIVOM
32. člen
(varnostni ukrepi pri polnjenju zrakoplova z gorivom)
Zrakoplov je dovoljeno polniti z gorivom, če so zagotovljeni
naslednji varnostni ukrepi: 
1.    
zrakoplov se lahko polni z gorivom samo na odprtem prostoru; 
2.    
motorji zrakoplova morajo biti med polnjenjem zrakoplova z gorivom
ugasnjeni; 
3.    
zrakoplov in cisterna z gorivom morata biti povezana s kablom za
izravnavo elektrostatičnega naboja; 
4.    
cisterna za gorivo mora biti postavljena tako, da: 
- 
ne preprečuje dostopa reševalno gasilskih vozil zrakoplovu; 
- 
je zagotovljen čist prostor za hiter odmik od zrakoplova v primeru sile;
- 
ne zavira evakuacije iz zrakoplova v primeru požara; 
- 
motorji cisterne niso nameščeni pod krili zrakoplova; 
5.    
vsa vozila za oskrbo zrakoplova (razen cistern za gorivo), ne smejo biti
parkirana ali voziti pod krili zrakoplova v času polnjenja zrakoplova z
gorivom; 
6.    
če ima APU (pomožna pogonska enota) zrakoplova izpuh v cono polnjenja
goriva, se lahko zažene samo pred odpiranjem pokrova rezervoarja goriva ali
pred povezavo za polnjenje goriva; 
7.    
če se je pomožna pogonska enota zrakoplova ustavila med operacijo
polnjenja goriva, se je ne sme ponovno zagnati, dokler polnjenje goriva ni
končano ali je nevarnost vžiga zaradi hlapov goriva; 
8.    
zrakoplov se ne sme polniti z gorivom v bližini radarske opreme v fazi
testiranja ali v uporabi v zrakoplovu ali na zemlji; 
9.    
akumulator oziroma baterije v zrakoplovu se ne smejo vgrajevati v
zrakoplov oziroma premikati; 
10.  polnilci
akumulatorjev oziroma baterij ne smejo delovati, se priključiti ali izklopiti; 
11.  med
polnjenjem goriva ni dovoljena priključitev zemeljskih generatorjev; 
12.  ne
smejo se uporabljati orodja, ki so lahko proizvajalci isker; 
13.  žarnice
za fotografske bliskavice ali elektronsko opremo za bliskavice ni dovoljeno
uporabljati v bližini polnjenja zrakoplova z gorivom; 
14.  osebje,
ki je vključeno v operacijo polnjenja z gorivom ne sme nositi vžigalic,
vžigalnikov in drugih podobnih predmetov; 
15.  če
so v neposredni bližini letališča neugodne vremenske razmere (grmenje), se mora
polnjenje zrakoplova z gorivom ustaviti; 
16.  če
je del podvozja zrakoplova prekomerno zagret, je potrebno poklicati reševalno
gasilsko službo in prekiniti s polnjenjem goriva, dokler se del podvozja ne
ohladi; 
17.  če
pride do večjega razlitja goriva, je potrebno takoj poklicati reševalno
gasilsko službo in polnjenje goriva ustaviti; 
18.  zagotoviti
prisotnost gasilca z ustreznim protipožarnim aparatom.
33. člen
(varnostni ukrepi ko so potniki v zrakoplovu ali izstopajo
iz zrakoplova)
(1) Polnjenje zrakoplova z gorivom je dovoljeno, če so
tranzitni potniki v zrakoplovu ali ko potniki izstopajo iz zrakoplova. 
(2) Polnjenje zrakoplova z gorivom ni dovoljeno, če potniki
vstopajo v zrakoplov. 
(3) Polnjenje zrakoplova z gorivom iz prvega odstavka tega
člena je dovoljeno, če so zagotovljeni naslednji varnostni ukrepi: 
1.    
potniki morajo biti obveščeni, da se zrakoplov polni z gorivom in da je
prepovedano kaditi, uporabljati vžigalice, vžigalnike in druga sredstva, ki
lahko zaiskrijo; 
2.    
svetlobna opozorila “kaditi prepovedano” in oznake izhodov morajo biti
vključeni; 
3.    
potniške stopnice morajo biti pred vrati zrakoplova; 
4.    
če potniki izstopajo samo pri enem izhodu, mora biti prostor pred
drugimi glavnimi izhodi prost, da lahko omogoči uporabo tobogana; 
5.    
ustrezno število kabinskega osebja ali osebja, izšolanega za evakuacijo
v sili za določeni tip zrakoplova mora ves čas biti v zrakoplovu; 
6.    
dostopi k vratom morajo biti prosti in vsa vrata med oddelki odprta; 
7.    
če se med polnjenjem z gorivom v zrakoplovu čuti prisotnost hlapov
goriva, se mora takoj ustaviti polnjenje goriva in čiščenje zrakoplova z
električno opremo; 
8.    
aktivnosti oskrbe zrakoplova in delo v neposredni bližini zrakoplova
morajo biti vodeni tako, da ne ovirajo izhodov zrakoplova; 
9.    
pot izstopa potnikov iz zrakoplova se mora izogibati področja hlapov
goriva in mora biti pod nadzorom odgovorne osebe; 
10.  mora
biti zagotovljena ustrezna zveza med osebo na zemlji, ki nadzoruje polnjenje
goriva in kvalificirano osebo v zrakoplovu; 
11.  navzočnost
reševalno gasilskega vozila.
34. člen
(praznjenje goriva iz zrakoplova)
Praznjenje goriva iz zrakoplova ni dovoljeno, ko so potniki v
zrakoplovu, izstopajo iz zrakoplova ali vstopajo v zrakoplov.
XIV. KONČNI DOLOČBI
35. člen
(prenehanje uporabe)
Z dnem, ko začne veljati ta pravilnik, preneha veljati
pravilnik o gasilski službi na letališču (Uradni list SFRJ, št. 13/79, 61/80,
23/81 in Uradni list RS, št. 58/92).
36. člen
(začetek veljavnosti pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 2630-6/00
Ljubljana, dne 26. aprila 2000.
Minister 
za promet in zveze 
mag. Anton Bergauer l. r.