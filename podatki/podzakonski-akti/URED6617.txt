1. SPLOŠNE DOLOČBE
1. člen
(vsebina uredbe)
(1) Ta uredba v skladu z Zakonom o
ukrepih Republike Slovenije za krepitev stabilnosti bank (Uradni list RS,
št. 105/12, 63/13 – ZS-K, 23/14 – ZDIJZ-C in 104/15; v nadaljnjem besedilu:
ZUKSB) določa:
1.     
merila in pogoje, ki jih morajo izpolnjevati banke, da se v njih lahko
izvedejo ukrepi za krepitev stabilnosti bank, kot jih določa ZUKSB (v
nadaljnjem besedilu: ukrepi);
2.     
druga merila in pogoje za izvedbo ukrepov;
3.     
postopek odločanja medresorske komisije iz 20. člena ZUKSB (v
nadaljnjem besedilu: komisija), njene naloge, vrste odločitev in način njenega
poročanja vladi;
4.     
pravila za zadolževanje Družbe za upravljanje terjatev bank, d. d.,
(v nadaljnjem besedilu: DUTB), upravljanje dolga DUTB in uporabo prostih
denarnih sredstev DUTB ter
5.     
merila za ocenjevanje učinkov ukrepov.
(2) Merila in pogoji, ki jih morajo
izpolnjevati banke, da so upravičene do ukrepov na podlagi te uredbe, se
določajo z zahtevami pri oblikovanju poslovne strategije, na podlagi katere
Vlada Republike Slovenije (v nadaljnjem besedilu: vlada) na predlog medresorske
komisije iz 20. člena ZUKSB (v nadaljnjem besedilu: komisija) odloči o izvedbi
ukrepov v banki skladno s to uredbo in ZUKSB.
(3) Druga merila za izvedbo ukrepov
so:
1.     
glede povečanja osnovnega kapitala bank in vplačila drugih kapitalskih
instrumentov banke, ki jih izda banka in se v skladu s pogoji iz Uredbe (EU)
št. 575/2013 Evropskega parlamenta in Sveta z dne 26. junija 2013 o
bonitetnih zahtevah za kreditne institucije in investicijska podjetja ter o
spremembi Uredbe (EU) št. 648/2012 (UL L št. 176 z dne
27. junija 2013, str. 1; v nadaljnjem besedilu: Uredba (EU)
št. 575/2013) upoštevajo pri izračunu temeljnega kapitala banke:
- 
merila in pogoji za povečanje osnovnega kapitala bank in vplačila drugih
kapitalskih instrumentov,
- 
udeležba banke z lastnimi viri;
2.     
glede prevzemanja tveganj bank s strani DUTB:
- 
merila za prevzem tveganj,
- 
vrste tveganih postavk, ki se lahko prevzamejo, in tveganj, ki se lahko
krijejo,
- 
vrste prevzema ali kritja tveganj, vključno z merili,
- 
pravice za povratni prenos tveganih postavk na banko, ki je deležna
ukrepov po tej uredbi,
- 
vprašanja vrednotenja prenesenih tveganih postavk;
3.     
glede izdaje poroštva Republike Slovenije za prevzete obveznosti DUTB in
namenske družbe:
- 
merila in pogoji za dodelitev poroštva države,
- 
vrste tveganj, ki se lahko krijejo,
- 
provizija za izdana poroštva.
2. člen
(pomen kratic in izrazov)
(1) Posamezni izrazi, uporabljeni v
tej uredbi, pomenijo:
1.     
»banka« je banka ali hranilnica s sedežem v Republiki Sloveniji, v
kateri se skladno z ZUKSB lahko izvajajo ukrepi za krepitev stabilnosti bank,
2.     
»kapitalski instrumenti« so vsi finančni instrumenti, ki jih izda banka
in ki se lahko upoštevajo pri izračunu kapitala banke,
3.     
»neodvisni cenilec« je oseba, ki ima potrebne kvalifikacije, znanje in
izkušnje za izvajanje cenitve posamezne vrste premoženja ali podjetij in ki je
neodvisna od procesa odločanja o poslih s premoženjem ali podjetja, ki je
predmet cenitve. Ocene vrednosti premoženja ali podjetja, ki jih izdela
neodvisni cenilec, morajo biti pripravljene za namen neprisilne prodaje na
delujočem trgu v skladu z mednarodnimi standardi ocenjevanja vrednosti, ki jih
sprejema Odbor za mednarodne standarde ocenjevanja vrednosti (angl. International
Valuation Standards Committee – IVSC),
4.     
»neplačnik« je pravna oseba s sedežem v Republiki Sloveniji, ki ima
značilnosti dolžnika, katerega finančna sredstva ali prevzete obveznosti se
skladno s sklepom, ki ureja ocenjevanje izgub iz kreditnega tveganja bank in
hranilnic, in ki je izdan na podlagi zakona, ki ureja bančništvo, razvrščajo v
skupino D ali E oziroma za katera se je pri skrbnem pregledu aktive banke, ki
je bil izveden v skladu z morebitnimi navodili Evropske komisije ali Evropske centralne
banke, obravnavala kot neplačnik.
(2) Drugi izrazi, uporabljeni v tej
uredbi, imajo enak pomen kakor v Zakonu o
bančništvu (Uradni list RS, št. 25/15; v nadaljnjem besedilu: ZBan-2).
3. člen
(vrste ukrepov)
(1) Pobudo za izvedbo ukrepov dajo
upravičeni predlagatelji iz 20. člena ZUKSB.
(2) Pobuda za izvedbo ukrepov vsebuje
pobudo za izvedbo enega ali kombinacije večih ukrepov, s katerimi se zagotovi
dolgoročna kapitalska ustreznost in dobičkonosno poslovanje banke ali izvedba
postopnega prenehanja banke.
4. člen
(splošna merila za uporabo ukrepov)
(1) Ukrepi se lahko izvedejo v banki,
za katero vlada na predlog komisije in z upoštevanjem dejavnikov iz tretjega
odstavka 20. člena ZUKSB ugotovi, da:
1.     
je Banka Slovenije ugotovila, da banka ne zagotavlja ali v naslednjih
šestih mesecih verjetno ne bo zagotavljala minimalnega kapitala v skladu s 129.
členom ZBan-2 ali ustreznega likvidnostnega položaja v skladu s 130. členom
ZBan-2, in
2.     
je zaradi okoliščin iz prejšnje točke ter z upoštevanjem meril iz
tretjega odstavka 254. člena Zakona o bančništvu (Uradni list RS,
št. 99/10 – uradno prečiščeno besedilo, 52/11 – popr., 9/11 – ZPlaSS-B,
35/11, 59/11, 85/11, 48/12, 105/12, 56/13, 63/13 – ZS-K, 96/13 in 25/15 –
ZBan-2; v nadaljnjem besedilu: ZBan-1) ogrožena stabilnost finančnega sistema.
(2) Predlog komisije iz prejšnjega
odstavka vključuje:
-       
informacije o ukrepih nadzora, ki jih je Banka Slovenije izrekla banki,
in iz katerih izhajajo ugotovitve o obstoju dejstev iz 1. točke prejšnjega
odstavka ter
-       
mnenje komisije, ali je zaradi težav, v katerih se je znašla banka,
ogrožena stabilnost finančnega sistema, ki vključuje oceno, ali bi brez ukrepa
na podlagi te uredbe lahko nastali pomembni negativni učinki na poslovanje
drugih finančnih družb, na delovanje finančnih trgov ali na splošno zaupanje
vlagateljev in drugih subjektov v stabilno delovanje finančnega sistema.
2. POSTOPEK S POBUDO
5. člen
(vsebina pobude banke)
(1) Če pobudo za izvedbo ukrepov vloži
banka, mora pobuda vsebovati najmanj:
1.     
pojasnila glede položaja banke z opisom težav in analizo vzrokov za
težave, v katerih se je znašla banka, skupaj z ugotovitvami Banke Slovenije
glede okoliščin iz prejšnjega člena,
2.     
predlog ukrepov, ki naj se izvedejo, skupaj s predlogom poslovne
strategije iz prvega odstavka 6. člena te uredbe, ki jo v zvezi s temi ukrepi
predlaga banka, in
3.     
pojasnila o dosedanjih dejavnosti za povečanje kapitala banke in
omejevanje tveganj, ki jih je banka izvedla v zadnjih 12 mesecih in ki zaradi
dejavnikov in okoliščin, ki niso odvisne izključno od banke, niso bile uspešne.
(2) Banka, ki da pobudo za izvedbo
ukrepov, mora komisiji in DUTB zagotoviti vse informacije, pojasnila, listine
in dokumente, potrebne za presojo upravičenosti in določitev pogojev za izvedbo
ukrepov.
6. člen
(poslovna strategija, načrt
prestrukturiranja, načrt prenehanja)
(1) Komisija zahteva, če je vlada
ugotovila, da so izpolnjeni pogoji iz 4. člena te uredbe, da banka, v zvezi s
katero je bila pobuda dana, izdela podrobno uresničljivo poslovno strategijo za
izvedbo predlaganih ukrepov. Komisija v zahtevi, upoštevajoč ZUKSB, to uredbo
ter pravila o državnih pomočeh EU, določi merila in pogoje, ki jih mora
upoštevati banka, ter sestavne dele poslovne strategije, zlasti:
1.     
načrt prestrukturiranja,
2.     
opis ukrepov, s katerimi bo banka zagotovila prispevek k
prestrukturiranju z lastnimi sredstvi, sredstvi upnikov kvalificiranih
obveznosti z udeležbo novih investitorjev,
3.     
opis ukrepov, s katerimi bo banka omilila morebitno izkrivljanje
konkurence, do katerega bi prišlo zaradi izvajanja ukrepov po tej uredbi,
4.     
oceno uspešnosti poslovanja banke in učinke na sposobnost zagotavljanja
kapitalske ustreznosti banke in ustrezne likvidnostne pozicije, če ukrepi v
skladu s to uredbo ne bi bili izvedeni, ter predvidene posledice teh okoliščin
za stabilnost finančnega sistema glede na kriterije iz tretjega odstavka 254.
člena ZBan-1,
5.     
opis ukrepov za zagotavljanje ustreznih informacij DUTB glede
uresničevanja poslovne strategije,
6.     
zmanjšanje stroškov poslovanja, vključno z opisom sprememb glede
politike prejemkov in nagrajevanj poslovodstva, zaposlenih in drugih,
7.     
odločitve pristojnih organov banke o potrditvi zavez, ki izhajajo iz
poslovne strategije,
8.     
vrste in lastnosti delnic banke ali drugih kapitalskih instrumentov
banke,
9.     
določitve cene delnic ali drugih instrumentov banke, ki se uporabijo za
dvig kapitalske ustreznosti banke,
10.  
opis zahtev za kritje ugotovljene izgube banke, ki je posledica
vrednotenja sredstev banke na podlagi te uredbe, v breme obstoječih sredstev
banke in v breme sredstev upnikov kvalificiranih obveznosti banke,
11.  
omejitve glede izplačevanja dividend ali drugih izplačil delničarjem,
upnikom kvalificiranih obveznosti, poslovodstvu ali zaposlenim, ki so skladne s
pravili Evropske unije o državnih pomočeh,
12.  
ukrepe za preprečevanje izkrivljanja konkurence skladno s pravili
Evropske unije o državnih pomočeh,
13.  
dejavnosti, s katerimi se zagotavlja izpolnitev obveznosti namenske
družbe do upnikov, za katere je bilo izdano poroštvo države po tej uredbi,
14.  
druge relevantne okoliščine.
(2) Poslovna strategija iz prejšnjega
odstavka mora v zvezi s prenosom določenih tveganih postavk na DUTB ali namensko
družbo vsebovati tudi:
1.     
podatke o tveganih postavkah, ki se prenašajo,
2.     
ugotovitve v zvezi z vrednotenjem tveganih postavk po tej uredbi,
3.     
obrazložitev pozitivnih učinkov prenosa tveganih postavk na izboljšanje
kapitalske ustreznosti banke in
4.     
obrazložitev ukrepov za izboljšanje procesov upravljanja tveganj v banki
ali v namenski družbi, na katero se prenesejo tvegane postavke, zlasti glede
izboljšanja procesov upravljanja s tveganji.
(3) Če naj se ukrepi v banki izvedejo,
da se zagotovi dolgoročna kapitalska ustreznost in dobičkonosno poslovanje
banke, mora načrt prestrukturiranja vključevati ukrepe banke za zagotovitev
uspešnega dolgoročnega poslovanja banke, skupaj z oceno učinkov predvidenih
ukrepov po tej uredbi na sposobnost banke, da zagotavlja dolgoročno
dobičkonosno poslovanje, stabilno kapitalsko ustreznost ter kratkoročno in
dolgoročno likvidnost.
(4) Če naj se ukrepi v banki izvedejo,
da se zagotovi izvedba postopnega prenehanja banke, mora načrt prenehanja vsebovati:
1.     
opis postopka prenehanja delovanja banke vključno z načrtom opuščanja
posameznih dejavnosti in zmanjševanja števila zaposlenih,
2.     
načrt delitve bremen, v katerem je navedeno, kako bo banka zagotovila
prispevek k prestrukturiranju z lastnimi sredstvi in sredstvi upnikov
kvalificiranih obveznosti,
3.     
zavezo banke in opis načina spoštovanja zaveze, da bo opravljala samo
posle v zvezi z opravljanjem svoje dejavnosti, ki so potrebni za izvedbo načrta
prenehanja, in poravnavanjem svojih obveznosti iz teh poslov, in
4.     
druga merila in pogoje iz prvega odstavka tega člena, ki so potrebni
glede na način prenehanja banke.
7. člen
(merila za presojo poslovne strategije)
(1) Če naj se ukrepi v banki izvedejo,
da se zagotovi dolgoročna kapitalska ustreznost in dobičkonosno poslovanje
banke, mora banka v poslovni strategiji izkazati, da bo na podlagi dejavnosti
in ukrepov:
1.     
sposobna zagotoviti dolgoročno vzdržno in uspešno poslovanje, ob
predpostavki okrevanja bančnega sektorja in gospodarstva, ter stabilno
kapitalsko ustreznost in ustrezno likvidnostno pozicijo,
2.     
izvedla ukrepe za ustrezno udeležbo lastnih sredstev in sredstev upnikov
kvalificiranih obveznosti in
3.     
izvedla ukrepe za preprečevanje ali omilitev morebitnega izkrivljanja
konkurence, do katerega bi prišlo zaradi izvajanja ukrepov po tej uredbi.
(2) Šteje se, da je strategija za
ponovno vzpostavitev uspešnega poslovanja dolgoročno vzdržna, če banka na
podlagi utemeljenih in upravičenih pričakovanj izkaže, da bo najpozneje v petih
letih postala dobičkonosna in sposobna zagotavljati kapitalsko ustreznost iz
lastnih sredstev in sredstev imetnikov kapitalskih instrumentov banke.
(3) Če naj se ukrepi v banki izvedejo,
da se zagotovi izvedba postopnega prenehanja banke, mora banka v poslovni strategiji
izkazati, da:
1.     
bo nadzorovano prenehanje izvedeno v najkrajšem možnem roku,
2.     
bo izvedla ukrepe za ustrezno udeležbo lastnih sredstev in sredstev
upnikov kvalificiranih obveznosti in
3.     
v obdobju od potrditve poslovne strategije do prenehanja delovanja ne bo
opravljala drugih poslov kot samo posle, potrebne za izvedbo načrta prenehanja.
(4) Pred izvedbo ukrepov za povečanje
osnovnega kapitala banke ali drugih kapitalskih instrumentov banke se mora izguba
banke pokriti v breme za to razpoložljivih sestavin kapitala banke in sredstev
obstoječih upnikov kvalificiranih obveznosti.
8. člen
(ocena poslovne strategije)
(1) Če naj se ukrepi v banki izvedejo,
da se zagotovi dolgoročna kapitalska ustreznost in dobičkonosno poslovanje
banke, pridobi komisija v okviru postopka presoje pobude za izvedbo ukrepa
oceno Banke Slovenije v zvezi s poslovno strategijo glede:
1.     
učinkov predvidenih ukrepov na kapitalsko ustreznost banke in na
sposobnost banke, da v prihodnje zagotavlja kapitalsko ustreznost brez
nadaljnjih ukrepov ali pomoči DUTB ali države,
2.     
uporabe metod vrednotenja pri oceni dolgoročne ekonomske vrednosti
skladno s to uredbo, vključno z določanjem cene novih delnic ali drugih
kapitalskih instrumentov ter določanja cene zaradi prenosa tveganih postavk
banke na DUTB ali na namensko družbo, in
3.     
sposobnosti banke, da s predvidenimi ukrepi in dejavnostmi zagotovi
dolgoročno dobičkonosno poslovanje in stabilno kapitalsko ustreznost.
(2) Če naj se ukrepi v banki izvedejo,
da se zagotovi izvedba postopnega prenehanja banke, pridobi komisija v okviru
postopka presoje pobude za izvedbo ukrepa oceno Banke Slovenije o tem, ali:
-       
načrt prenehanja omogoča hitro prenehanje banke brez negativnih učinkov
na stabilnost finančnega sistema in
-       
je uporaba metod vrednotenja skladna z ZBan-1 in to uredbo.
(3) Komisija lahko v okviru presoje
poslovne strategije in na podlagi ocene Banke Slovenije od banke zahteva, da
poslovno strategijo ustrezno prilagodi.
(4) Komisija v okviru presoje poslovne
strategije upošteva tudi rezultate skrbnega pregleda aktive banke in dodatnih
obremenitvenih testov, ki jih izvede zunanji izvajalec. Stroške skrbnega
pregleda plača banka.
(5) Obseg, pogoje in izvajalca
skrbnega pregleda aktive banke in obremenitvenih testov iz prejšnjega odstavka
določi komisija po posvetovanju z Evropsko komisijo in Evropsko centralno
banko.
9. člen
(odločitev o uporabi ukrepov)
(1) Vlada na podlagi poslovne
strategije banke in predloga komisije v zvezi s to poslovno strategijo odloči o
izvedbi ukrepov v banki.
(2) Komisija pripravi predlog iz
prejšnjega odstavka na podlagi ocene Banke Slovenije iz prvega ali drugega
odstavka prejšnjega člena ter na podlagi rezultatov skrbnega pregleda in
obremenitvenih testov iz četrtega odstavka prejšnjega člena.
(3) Sklep vlade o uporabi ukrepa na
podlagi te uredbe lahko vsebuje odložni pogoj, ki izvedbo ukrepa veže na prejem
pozitivnega mnenja Evropske komisije o skladnosti ukrepa s pravili o državnih
pomočeh EU.
(4) Vlada lahko na podlagi mnenja
Evropske komisije, iz katerega izhajajo dodatne zahteve glede skladnosti ukrepa
s pravili o državnih pomočeh EU, zahteva od banke ustrezno prilagoditev
poslovne strategije.
10. člen
(pogodba banke z DUTB)
Če bo pri izvedbi ukrepa sodelovala DUTB,
sklene banka na podlagi odločitve vlade o uporabi ukrepov po prejemu pozitivnega
mnenja Evropske komisije o skladnosti ukrepov s pravili o državnih pomočeh
pogodbo z DUTB o izvedbi ukrepov, pri čemer mora biti izvedba ukrepov, kot jo
predvideva pogodba, skladno s poslovno strategijo banke.
11. člen
(dolžnosti banke, ki je deležna ukrepov)
(1) Banka, ki je deležna ukrepov:
1.     
izpolni vse zaveze, ki jih je Republika Slovenija dala EU v skladu s
pravili o državnih pomočeh in jih banka lahko izpolni,
2.     
prevzame izpolnitev obveznosti Republike Slovenije, ki je nastala zaradi
morebitne kazni, ki jo je organ EU izrekel Republiki Sloveniji zaradi
nespoštovanja zavez, ki jih je Republika Slovenija dala EU v skladu s pravili o
državnih pomočeh in jih banka lahko izpolni, in
3.     
na podlagi zahteve vlade iz četrtega odstavka 9. člena te uredbe
prilagodi poslovno strategijo.
(2) (črtan)
3. POVEČANJE OSNOVNEGA KAPITALA BANKE IN VPLAČILO DRUGIH
KAPITALSKIH INSTRUMENTOV
12. člen
(vrste kapitalskih naložb)
(1) Ukrep povečanja osnovnega kapitala
banke in vplačila drugih kapitalskih instrumentov banke se lahko izvede z denarnim
vplačilom novih navadnih delnic banke, z denarnim vplačilom drugih kapitalskih
instrumentov banke ter, če so izpolnjeni pogoji iz ZBan-2 in Uredbe (EU)
št. 575/2013, s stvarnim vložkom.
(2) Pri izvedbi ukrepa povečanja
osnovnega kapitala banke ali drugih kapitalskih instrumentov banke se morajo
upoštevati učinki prenosa tveganih postavk na DUTB.
(3) Vrednost delnic ali drugih
kapitalskih instrumentov ne sme biti višja od vrednosti delnice, kot je bila
določena na podlagi cenitvenega poročila neodvisnega cenilca, ki ga imenuje
Republika Slovenija ali DUTB.
(4) Pri določanju cene novih delnic
ali drugih kapitalskih instrumentov banke mora neodvisni cenilec iz prejšnjega
odstavka upoštevati učinke, ki bodo nastali zaradi prenosa premoženja na DUTB.
(5) Ne glede na besedilo tretjega
odstavka tega člena se vrednost delnice ali drugih kapitalskih instrumentov
lahko določi tudi na podlagi rezultatov skrbnega pregleda aktive banke ali
obremenitvenih testov, ki je bil izveden v skladu z morebitnimi navodili
Evropske komisije ali Evropske centralne banke, če njegovi rezultati to
omogočajo.
13. člen
(merila za vplačilo v kapitalske
instrumente banke)
(1) Kapitalska naložba v navadne
delnice banke ali druge kapitalske instrumente se izvede na podlagi sklepa
skupščine banke ali drugega organa banke, ki je pooblaščen za odločanje o
povečanju osnovnega kapitala banke z izdajo novih navadnih delnic banke ali
drugih kapitalskih instrumentov pod pogoji, določenimi skladno s to uredbo.
(2) Emisijska vrednost navadnih delnic
banke na podlagi te uredbe se določi največ v višini, ki je določena za novo
delnico na podlagi cenitvenega poročila neodvisnega cenilca iz prejšnjega člena
ali na podlagi rezultatov skrbnega pregleda aktive banke, ki je bil izveden po
morebitnih navodilih Evropske komisije ali Evropske centralne banke, če njegovi
rezultati to omogočajo.
(3) Donosnost drugih kapitalskih
instrumentov banke na podlagi te uredbe se določi na podlagi cenitvenega
poročila neodvisnega cenilca iz prejšnjega člena ali podlagi rezultatov skrbnega
pregleda aktive banke, ki je bil izveden po morebitnih navodilih Evropske
komisije ali Evropske centralne banke, če njegovi rezultati to omogočajo, z
upoštevanjem profila tveganja banke, značilnosti kapitalskega instrumenta,
vključno z njegovo ravnijo podrejenosti, tveganja, donosnosti in drugih
lastnosti instrumenta.
(4) Ne glede na prvi odstavek tega
člena lahko DUTB izvede vplačilo navadnih delnic banke tudi na podlagi odločbe
Banke Slovenije o izrednem ukrepu nadzora v banki, ki določa pogoje za
povečanje osnovnega kapitala banke. V tem primeru DUTB izvede vplačilo novih
delnic na podlagi cenitve, ki jo za namene izvedbe povečanja osnovnega kapitala
banke v skladu z zakonom, ki ureja izredne ukrepe Banke Slovenije, pridobi
Banka Slovenije.
14. člen
(povečanje kapitala prevzemne družbe)
(1) Če je banka, pri kateri obstajajo
okoliščine iz 4. člena te uredbe, zaradi katerih bi bila banka upravičena do
ukrepov po tej uredbi, v postopku združevanja ali drugem postopku, v katerem
sodeluje druga banka kot prevzemna družba za del ali celotno banko v težavah,
se lahko ukrep povečanja osnovnega kapitala in/ali vplačila drugih kapitalskih
instrumentov izvede tudi v prevzemni banki, če se s tem na učinkovitejši način
dosežejo cilji pomoči banki v težavah.
(2) Ukrep iz prejšnjega odstavka se
izvede v prevzemni banki, če:
1.     
bi zaradi učinkov združitve po oceni Banke Slovenije obstajalo tveganje,
da prevzemna družba po prevzemu ne bo sposobna zagotavljati kapitalske
ustreznosti skladno z zahtevami Banke Slovenije ali drugega pristojnega
nadzornega organa,
2.     
prevzemna banka ni sposobna sama pravočasno zagotoviti kapitalske
ustreznosti iz prejšnje točke za povečanje osnovnega kapitala in/ali vplačila
drugih kapitalskih instrumentov prevzemne banke in
3.     
bi bili ob neuspeli ali nepravočasni združitvi stroški ukrepov po tej
uredbi v banki, pri kateri obstajajo okoliščine iz 4. člena te uredbe,
nesorazmerno višji.
4. PREVZEM PREMOŽENJA
15. člen
(vrste prevzema tveganj)
(1) DUTB lahko odplačno prevzame
premoženje banke skladno z 11. členom ZUKSB tako, da pridobi ali z drugimi
sredstvi krije tveganja banke pod pogoji, določenimi s to uredbo.
(2) DUTB odplačno pridobi tveganja
banke z odplačnim prevzemom tveganih postavk tako, da banka vsa upravičenja iz
naslova določenih tveganih postavk dokončno prenese na DUTB (dokončni prenos
lastninske pravice ali drugih upravičenj), DUTB pa banki zagotovi nadomestilo
skladno s to uredbo. DUTB lahko odplačno prevzame tvegane postavke banke le, če
se v banki hkrati izvedejo ukrepi za povečanje osnovnega kapitala banke ali
drugih kapitalskih instrumentov banke skladno s to uredbo v višini, da se
zagotovi kapitalska ustreznost banke v skladu z zahtevami Banke Slovenije ali
drugega pristojnega nadzornega organa.
16. člen
(tvegane postavke)
(1) Tvegane postavke so postavke
sredstev ali zunajbilančne postavke, kot so opredeljene v Klasifikaciji
zunajbilančnih postavk (potencialnih terjatev), ki je priloga 1 te uredbe in
njen sestavni del, za katere mora banka izračunavati kapitalske zahteve po
ZBan-2 in predstavljajo:
1.     
terjatve ali potencialne terjatve banke do neplačnikov ali
2.     
druge terjatve, kapitalske naložbe, nepremičnine in drugo premoženje, ki
pomembno zmanjšuje sposobnost banke, da v prihodnosti zagotavlja kapitalsko
ustreznost skladno z zahtevami Banke Slovenije ali drugega pristojnega
nadzornega organa.
(2) Kot tvegane postavke se po tej
uredbi upoštevajo sredstva in zunajbilančne postavke, ki jih je banka pridobila
pred 1. septembrom 2012 in se uvrščajo v eno od naslednjih kategorij:
1.     
terjatve in potencialne terjatve banke do neplačnikov, če vrednosti vseh
glavnice in natečenih obresti do posameznega neplačnika na dan vrednotenja
presega znesek 500.000 eurov,
2.     
kapitalske naložbe banke v delnice ali deleže v osnovnem kapitalu
gospodarskih družb s sedežem v Republiki Sloveniji, ki jih je banka pridobila
na podlagi realizacije pravic zavarovanja, ki so bile ustanovljene v korist
banke na tej kapitalski naložbi, ali ki jo je banka pridobila pri povečanju
osnovnega kapitala dolžnika s plačilom stvarnega vložka, katerega predmet so
bile terjatve banke do tega dolžnika,
3.     
nepremičnine, ki jih je banka pridobila na podlagi realizacije pravic
zavarovanja, ki so bile ustanovljene v korist banke na tej nepremičnini.
(3) Med tvegane postavke se uvrstijo
tudi sredstva ali zunajbilančne postavke banke, ki ne izpolnjujejo zahtev za
uvrstitev med tvegane postavke, kot so določene v prvem in drugem odstavku tega
člena, če DUTB ali banka utemeljita, komisija pa s tem predhodno soglaša, da bo
pridobitev teh sredstev ali zunajbilančnih postavk povečala učinkovitost
upravljanja DUTB ali povečala zaupanje v banko.
(4) Za namene drugega odstavka tega
člena se kot dan pridobitve sredstev in zunajbilančnih postavk s strani banke
šteje:
1.     
za terjatve – dan sklenitve osnovne pogodbe med banko in dolžnikom ali v
primeru potencialne terjatve z dolžnikovim upnikom ne glede na datum izplačila
sredstev,
2.     
za kapitalske naložbe – dan pridobitve terjatve, ki je bila zavarovana s
to kapitalsko naložbo ali je bila prenesena kot stvarni vložek pri povečanju
osnovnega kapitala dolžnika, in
3.     
za nepremičnine – dan pridobitve terjatve, ki je bila zavarovana s to
nepremičnino.
(5) Pri presoji dneva pridobitve
terjatve za banko se ne upoštevajo morebitne spremembe ali dopolnitve osnovne
pogodbe glede preoblikovanja (prestrukturiranja) bistvenih elementov terjatve
(obresti, ročnost, znesek). Prav tako se pri presoji dneva pridobitve terjatve
ne upoštevajo morebitni dogovori med banko in dolžnikom, s katerimi banka
dolžniku odobri novo posojilo za poplačilo terjatve po predhodni (osnovni)
pogodbi z dolžnikom.
(6) DUTB lahko prevzame tvegane
postavke banke, ki predstavljajo kapitalsko naložbo ali nepremičnino, le, če je
banka kadarkoli v zadnjih 12 mesecih izvedla dejavnosti za odprodajo teh
sredstev pod tržnimi pogoji, ki pa niso bile uspešne ali pa bi bile uspešne le
v primeru, če bi bila prodajna cena določena bistveno nižje od realne tržne
vrednosti tega premoženja. DUTB lahko prevzame kapitalsko naložbo ali
nepremičnino banke tudi v primeru, če banka v zadnjih 12 mesecih ni izvedla
dejavnosti za odprodajo teh sredstev, ker je zaradi objektivnih okoliščin, ki
obstajajo na trgu, utemeljeno pričakovala, da takšna prizadevanja ne bodo
uspešna (glede na merila iz prejšnjega stavka).
17. člen
(določitev tveganih postavk)
(1) Banka in Banka Slovenije s
sodelovanjem DUTB z upoštevanjem meril iz prejšnjega člena v poslovni
strategiji določita predloge glede tveganih postavk, ki se na podlagi te uredbe
prenesejo na DUTB. Tako pripravljeni predlog poslovne strategije banka predloži
komisiji, ki lahko zahteva spremembe poslovne strategije skladno s tretjim
odstavkom 8. člena te uredbe.
(2) Tvegane postavke iz prejšnjega
odstavka se določijo z upoštevanjem učinkov teh tveganih postavk na sposobnost
banke za zagotavljanje kapitalske ustreznosti banke in glede na cilje
posameznega ukrepa.
4.1 VREDNOTENJE SREDSTEV ZA NAMEN PREVZEMA TVEGANJ
18. člen
(pridobitev informacij od Evropske
komisije)
(1) Če je vlada izdala odločbo iz
prvega odstavka 4. člena te uredbe, s katero je ugotovila, da so izpolnjena
splošna merila za uporabo ukrepov, pridobi ministrstvo od Evropske komisije
informacijo, ali bo Evropska komisija opravila vrednotenje sredstev zaradi
prevzema tveganj in ali bo rezultat vrednotenja vseboval tudi odbitke, na podlagi
katerih se lahko v skladu s 26. členom te uredbe upošteva kot prenosna vrednost
sredstev.
(2) O s strani Evropske komisije
posredovani informaciji iz prejšnjega odstavka obvesti ministrstvo banko,
komisijo, DUTB in Banko Slovenije.
19. člen
(ocena realne dolgoročne ekonomske
vrednosti)
(1) Če vrednotenje sredstev opravi
Evropska komisija, se uporabi to vrednotenje. Če vrednotenja sredstev ne bo
opravila Evropska komisija, določi vrednost sredstev banka. Banka določi
vrednost sredstev tako, da določi realno dolgoročno ekonomsko vrednost tveganih
postavk.
(2) Banka oceni realno dolgoročno
ekonomsko vrednost tveganih postavk v skladu s to uredbo, oceno pa potrdi
pooblaščeni revizor. Banka določi realno dolgoročno ekonomsko vrednost tveganih
postavk na podlagi cenitvenega poročila neodvisnega cenilca, ki ni starejše od
devetih mesecev.
(3) Realna dolgoročna ekonomska
vrednost tveganih postavk je vrednost, ki jo je razumno pričakovati v stabilnem
finančnem sistemu, potem ko prenehajo krizni pogoji. Ocena realne dolgoročne
ekonomske vrednosti tvegane postavke temelji na tržnih podatkih ter
realističnih in primernih predpostavkah glede bodočih denarnih tokov skladno s
pravili EU o državnih pomočeh.
(4) Kadar se v skladu s to uredbo
realna dolgoročna ekonomska vrednost za namen prenosa tveganj določi na podlagi
cenitvenega poročila neodvisnega cenilca, morajo biti ocene vrednosti sredstev,
ki jih v skladu s to uredbo izdela neodvisni cenilec, pripravljene za namen
neprisilne prodaje na delujočem trgu v skladu z Mednarodnimi standardi
ocenjevanja vrednosti (MSOV), ki jih sprejema Odbor za mednarodne standarde
ocenjevanja vrednosti (International Valuation Standards Committee – IVSC).
Realna dolgoročna ekonomska vrednost ustreza pojmu poštena vrednost, ki
predstavlja podlago vrednosti v okviru Mednarodnih standardov ocenjevanja
vrednosti (MSOV). Cenitev iz prejšnjega stavka ne sme biti starejša od devetih
mesecev.
20. člen
(imenovanje pooblaščenega neodvisnega
revizorja)
(1) Če je ocene vrednosti sredstev
pripravila banka, DUTB imenuje neodvisnega revizorja, ki pred izvedbo ukrepov
na stroške banke preveri, ali ocenjene vrednosti sredstev, ki so predmet
prenosa na DUTB, predstavljajo njihovo realno dolgoročno ekonomsko vrednost.
(2) DUTB lahko kot neodvisnega
revizorja imenuje osebo, ki v preteklih treh letih za banko ni opravljala
storitev vrednotenja ali revidiranja in ki z banko ni kako drugače poslovno
povezana.
(3) Stroški, ki se po prvem odstavku
tega člena prenesejo na banko, morajo biti razumni in utemeljeni ter se v
pogodbi med banko in DUTB določijo na podlagi predhodnega mnenja komisije.
Stroški po tem členu se prenesejo na banko na način, da se upoštevajo pri
izračunu cene ob prenosu tveganih postavk na DUTB, pri čemer se v pogodbi med
banko in DUTB lahko določi, da dogovorjeni del teh stroškov banka založi pred
izvedbo samega prenosa tveganih postavk na DUTB.
(4) Če neodvisni revizor ugotovi, da
ocena vrednosti sredstev, ki jo je pripravila banka, ne predstavlja realne
dolgoročne vrednosti teh sredstev, banka popravi cenitev.
21. člen
(vrednotenje terjatev in potencialnih
terjatev)
(1) Pri vrednotenju terjatev in
potencialnih terjatev je treba izhajati iz diskontirane vrednosti pričakovanih
denarnih tokov iz teh terjatev ali iz unovčitev zavarovanj teh terjatev.
(2) Pri oceni vrednosti iz prejšnjega
odstavka je treba za del terjatev, za katere se ocenjuje, da ne bodo poplačane,
upoštevati sedanjo vrednost pričakovanih denarnih tokov iz unovčitve prejetih
zavarovanj za te terjatve. Za ta namen je treba oceniti realno možnost
povračila terjatev od porokov ali garantov in pošteno vrednost zavarovanj z
nepremičninami in premičninami v skladu z 22. členom te uredbe ter pošteno vrednost
zavarovanj z delnicami ali deleži v kapitalu družb v skladu z drugim in tretjim
odstavkom 23. člena te uredbe. Pripadajoča zavarovanja se pri oceni vrednosti
terjatev in potencialnih terjatev lahko upoštevajo le v primeru, če banka
razpolaga z vso potrebno dokumentacijo, na podlagi katere je unovčitev
zavarovanj pravno izvršljiva in če so ta zavarovanja unovčljiva v razumnem
roku. Zavarovanja z nepremičninami se za ta namen ovrednotijo v vrednosti, ki
ostane po odbitku zneskov vseh obveznosti, katerih izpolnitev je zavarovana z
isto nepremičnino in so pri tej nepremičnini vknjižene z boljšim vrstnim redom,
in po odbitku sorazmernega dela zneskov tistih obveznosti, ki so v zemljiški
knjigi pri tej nepremičnini vknjižene z istim vrstnim redom.
(3) Vrednotenje terjatev oziroma
potencialnih terjatev in zavarovanj se z upoštevanjem prvega in drugega
odstavka tega člena izvede v skladu z Metodologijo za ocenjevanje realne
dolgoročne ekonomske vrednosti terjatev, ki je priloga 2 te uredbe in njen
sestavni del.
(4) Če terjatve in potencialne
terjatve vrednoti Evropska komisija, se uporabijo te vrednosti in zato banka
terjatev in potencialnih terjatev ne vrednoti.
22. člen
(vrednotenje nepremičnin)
(1) Banka nepremičnine ovrednoti na
podlagi cenitvenega poročila, ki ga izdela neodvisni cenilec in ki ni starejše
od enega leta. Če se stanje nepremičnine ali stanje na trgu nepremičnin na dan
prenosa na DUTB razlikuje od stanja, ki je bilo upoštevano v zadnjem cenitvenem
poročilu, banka za namen prenosa na DUTB pridobi novo cenitev ali popravek
cenitve.
(2) Ne glede na prejšnji odstavek
banka nepremičnine, prejete v zavarovanje terjatev do dolžnikov v stečaju,
ovrednoti na podlagi cenitve, ki je izdelana v okviru stečajnega postopka. Če
je v stečajnem postopku že opredeljena izklicna cena na javni dražbi, banka za
vrednotenje nepremičnine uporabi zadnjo izklicno ceno.
(3) Ne glede na prvi odstavek tega
člena lahko neodvisni cenilec kot oceno vrednosti (dokončane) stanovanjske
nepremičnine uporabi posplošeno tržno vrednost, ki je določena z uporabo metod
množičnega vrednotenja nepremičnin in jo objavlja Geodetska uprava Republike
Slovenije. Posplošena tržna vrednost se lahko kot ocena vrednosti nepremičnine
uporabi le za stanovanjske nepremičnine, če ta ne presega vrednosti 500.000
eurov. Posplošeno tržno vrednost neodvisni cenilec popravi z uporabo ustreznega
odbitka, kadar je to potrebno. Neodvisni cenilec odbitek določi na podlagi
preliminarne ocene vrednosti, ki mora izražati trenutno stanje ocenjevanih
nepremičnin in stanje na trgu tovrstnih nepremičnin na ocenjevani ali podobnih
mikrolokacijah.
(4) Prvi odstavek tega člena se
smiselno uporablja tudi za vrednotenje premičnin, na katerih so ustanovljene
pravice zavarovanja v korist banke za zavarovanje terjatev banke.
(5) Če nepremičnine vrednoti Evropska
komisija, se uporabijo te vrednosti in zato banka nepremičnin ne vrednoti.
23. člen
(vrednotenje kapitalskih naložb)
(1) Banka kapitalske naložbe ovrednoti
po pošteni vrednosti skladno z mednarodnimi standardi računovodskega poročanja,
določenimi v Uredbi Komisije (ES) št. 1126/2008 z dne 3. novembra 2008 o
sprejetju nekaterih mednarodnih računovodskih standardov skladno z Uredbo (ES)
št. 1606/2002 Evropskega parlamenta in Sveta (UL L št. 320 z dne 29. 11.
2008, str. 1), in sicer po tržni ceni z delujočega trga, če ta ni znana, pa po
pošteni vrednosti na podlagi tehnike ocenjevanja vrednosti z največjo možno
uporabo tržnih vhodnih podatkov.
(2) Ne glede na prejšnji odstavek
banka kapitalsko naložbo v družbo, v kateri ima pomemben vpliv pri upravljanju
(praviloma z 20- ali večodstotno udeležbo v kapitalu), ovrednoti na podlagi
cenitvenega poročila neodvisnega cenilca podjetij, ki ni starejše od enega
leta. Če finančni položaj družbe ali razmere na trgu kapitala iz prejšnjega
stavka na dan prenosa na DUTB pomembno odstopajo od finančnega položaja te
družbe ali razmer na trgu kapitala, ki so bile upoštevane v zadnjem cenitvenem
poročilu, banka za namen prenosa na DUTB pridobi novo cenitev ali popravek
cenitve, ki ga izdela neodvisni cenilec podjetij.
(3) Če je ocenjena vrednost naložbe v
kapitalske instrumente iz prvega oziroma drugega odstavka tega člena, z izjemo
ocenjene vrednosti po tržni ceni z delujočega trga, višja od revidirane
knjigovodske vrednosti teh delnic oziroma deleža družbe izdajateljice
(knjigovodska vrednost delnice = celotni kapital družbe/(število delnic –
število lastnih delnic)), se naložba ovrednoti po (nižji) revidirani
knjigovodski vrednosti teh delnic oziroma deleža družbe izdajateljice.
(4) Če kapitalske naložbe vrednoti
Evropska komisija, se uporabijo te vrednosti in zato banka kapitalskih naložb
ne vrednoti.
4.2 OBSEG TVEGANIH POSTAVK
24. člen
(obseg prevzetih sredstev)
(1) Banka in DUTB v zvezi z ukrepi za
povečanje osnovnega kapitala banke ali drugih kapitalskih instrumentov banke v
skladu s to uredbo in upoštevanjem meril iz 16. in 17. člena te uredbe
opredelita tvegane postavke, ki se odplačno prenesejo na DUTB, ter opredelita
prenosno vrednost teh postavk na podlagi te uredbe.
(2) Obseg tveganih postavk, ki
izpolnjujejo merila iz 16. člena te uredbe in se prenesejo na DUTB, se določi v
skladu s 17. členom te uredbe, pri čemer se tvegane postavke za namene prenosa
na DUTB razvrščajo v skupine glede na dejavnost, s katero se te tvegane
postavke povezujejo in za katere se določa skupna strategija upravljanja.
(3) Če ima banka do posameznega
neplačnika poleg terjatev, ki ustrezajo merilom iz 16. člena te uredbe, tudi
kapitalske naložbe v tej osebi, ki z vidika upravljanja s tveganji
predstavljajo za banko poslovno celoto, se lahko te kapitalske naložbe
prenesejo na DUTB skupaj s prenesenimi terjatvami ne glede na merila iz 16.
člena te uredbe.
25. člen
(nadomestilo za prenos)
(1) DUTB zagotovi plačilo ustreznega
nadomestila pri odplačnem prevzemu tveganih postavk banke praviloma z izdajo
obveznic DUTB, za katere je izdano poroštvo Republike Slovenije. V tem primeru
DUTB zagotovi nadomestilo banki z izročitvijo obveznic DUTB banki.
(2) DUTB lahko za plačilo ustreznega
nadomestila pri odplačnem prevzemu tveganih postavk banke zagotovi banki denarna
sredstva, ki jih pridobi z zadolževanjem na finančnem trgu skladno z ZUKSB, to
uredbo, statutom in smernicami delovanja DUTB, vključno s posojilom pri banki,
v kateri se izvajajo ukrepi.
26. člen
(prenosna vrednost sredstev, ki se kot
tvegane postavke prenašajo na DUTB)
(1) Prenosna vrednost sredstev, ki se
kot tvegane postavke prenašajo na DUTB, je:
-       
vrednost sredstev, kot jo je določila Evropska komisija, če iz
informacije Evropske komisije, ki jo je ministrstvo pridobilo v skladu z 18.
členom te uredbe, izhaja, da bo vrednost sredstev določila Evropska komisija in
da rezultat vrednotenja sredstev vključuje ali bo vključeval stroške
upravljanja in financiranja;
-       
vrednost sredstev, kot jo je določila Evropska komisija, zmanjšana za
stroške financiranja, če iz informacije Evropske komisije, ki jo je ministrstvo
pridobilo v skladu z 18. členom te uredbe, izhaja, da bo vrednost sredstev
določila Evropska komisija in da rezultat vrednotenja sredstev že vključuje ali
bo vključeval stroške upravljanja;
-       
vrednost sredstev, kot jo je določila Evropska komisija, zmanjšana za
stroške upravljanja, če iz informacije Evropske komisije, ki jo je ministrstvo
pridobilo v skladu z 18. členom te uredbe, izhaja, da bo vrednost sredstev določila
Evropska komisija in da rezultat vrednotenja sredstev že vključuje ali bo
vključeval stroške financiranja;
-       
vrednost sredstev, kot jo je določila Evropska komisija, zmanjšana za
stroške financiranja in upravljanja, če iz informacije Evropske komisije, ki jo
je ministrstvo pridobilo v skladu z 18. členom te uredbe, izhaja, da bo
vrednost sredstev določila Evropska komisija in da rezultat vrednotenja
sredstev že vključuje ali bo vključeval stroške upravljanja in financiranja;
ali
-       
realna dolgoročna ekonomska vrednost sredstev, kot jo v skladu s to
uredbo določi banka, zmanjšana za stroške financiranja in upravljanja.
(2) Stroški financiranja se določijo
tako, da se ocenjena realna dolgoročna ekonomska vrednost prevzetih sredstev
diskontira z uporabo diskontne stopnje (netvegana obrestna mera, povečana za
pribitek nad netvegano obrestno mero, ki ga DUTB plača pri zadolževanju), pri
čemer se upošteva doba unovčevanja sredstev najpozneje do 31. decembra 2022.
(3) Šteje se in nasprotni dokaz ni
dovoljen, da stroški upravljanja znašajo 3 odstotke vrednosti sredstev, ki se v
skladu z drugo ali tretjo alinejo prvega odstavka tega člena uporabi za izračun
prenosne vrednosti.
27. člen
(črtan)
4.3 POROŠTVA REPUBLIKE SLOVENIJE ZA
DELOVANJE DUTB IN PREVZETE OBVEZNOSTI DUTB
28. člen
(merila in pogoji za izdajo poroštva)
Poroštvo države za
delovanje DUTB iz 12. člena ZUKSB ali poroštvo za prevzete obveznosti DUTB
iz 22. člena ZUKSB se lahko izda le, če se DUTB zadolži v skladu s
pravili, ki jih določa zakon, ki ureja javne finance.
29. člen
(dodatne zaveze v zvezi z izdanim
poroštvom)
V zvezi s terjatvami države do DUTB iz
naslova izplačanega poroštva (regresna pravica) se lahko v pogodbi določijo
pravice zavarovanja na premoženju DUTB ali druga jamstva v korist države za
poplačilo terjatev iz naslova regresne pravice.
30. člen
(črtan)
31. člen
(provizije za izdana poroštva DUTB)
(1) Vlada določi višino letne
provizije za izdano poroštvo DUTB. Vlada določi višino letne provizije glede na
ročnost poroštvene pogodbe skladno z merili za določitev višine letne provizije
glede na ročnost poroštvene pogodbe, ki so priloga 3 te uredbe in njen sestavni
del.
(2) Provizija za izdano poroštvo se
plačuje četrtletno vnaprej na transakcijski račun proračuna Republike Slovenije
in se med trajanjem poroštva ne povečuje.
5. PRENOS TVEGANIH POSTAVK NA NAMENSKO DRUŽBO IN
POROŠTVA REPUBLIKE SLOVENIJE ZA OBVEZNOSTI NAMENSKIH DRUŽB
32. člen
(prenos tveganih postavk na namensko
družbo)
(1) Tvegane postavke banke se
prenesejo na namensko družbo v skladu s to uredbo, če:
-       
se s prenosom tveganih postavk izboljša sposobnost banke glede
zagotavljanja dolgoročne kapitalske ustreznosti skladno z zahtevami Banke
Slovenije ali drugega pristojnega nadzornega organa in sposobnost ponovne
vzpostavitve dolgoročno uspešnega poslovanja ali
-       
je to potrebno, da se izvede nadzorovano prenehanje banke.
(2) Banka lahko prenese tvegane
postavke na namensko družbo v skladu s prvo alinejo prejšnjega odstavka le, če
se v banki hkrati izvedejo ukrepi za povečanje osnovnega kapitala banke ali
drugih kapitalskih instrumentov v višini, da se zagotovi kapitalska ustreznost
banke v skladu z zahtevami nadzornika bančnega sistema.
(3) Namenska družba lahko pridobi
poroštvo Republike Slovenije skladno s to uredbo za obveznosti namenske družbe
iz naslova zadolževanja na finančnem ali medbančnem trgu zato, da bi zagotovila
ustrezno nadomestilo banki za odplačni prenos premoženja banke na namensko
družbo.
(4) Poroštvo Republike Slovenije za
obveznosti namenske družbe se lahko izda tudi za obveznosti namenske družbe iz
naslova obveznic, ki jih izda namenska družba in so vplačane s prenosom
določenega premoženja bank, ki predstavlja tvegane postavke, na namensko
družbo.
(5) Za odplačni prenos tveganih
postavk banke na namensko družbo se uporabljajo določbe 4. poglavja in
podpoglavja 4.1 ter podpoglavja 4.2 te uredbe, če ni v tem poglavju določeno
drugače.
33. člen
(merila in pogoji za izdajo poroštva)
(1) Poroštvo Republike Slovenije se
lahko izda le za obveznosti namenske družbe, katere:
-       
družbeniki so DUTB in/ali banke, ki izpolnjujejo merila iz 4. člena te
uredbe in ki na namensko družbo odplačno prenesejo tvegane postavke iz 16.
člena te uredbe,
-       
dejavnost je omejena izključno na dejavnost upravljanja sredstev, ki se
prenesejo na namensko družbo, in
-       
pravila upravljanja zagotavljajo učinkovito upravljanje prenesenega
premoženja glede na lastnosti posameznih kategorij premoženja, vključno z
izterjavo in unovčevanjem tega premoženja.
(2) Poroštvo Republike Slovenije se
lahko izda le, če se je namenska družba zavezala spoštovati pravila za
zadolževanje, upravljanje dolga, uporabo prostih denarnih sredstev in izplačilo
dividend, kot jih za DUTB določa 6. poglavje te uredbe.
34. člen
(obveznosti namenske družbe)
(1) Poroštvo za obveznosti namenske družbe
se lahko izda le, če so pogoji obveznosti, zavarovanih s poroštvom, v bistvenih
elementih primerljivi s pogoji, ki bi jih v času izdaje poroštva na finančnih
trgih za istovrstno zadolžitev dosegla Republika Slovenija.
(2) V zvezi s terjatvami države do
namenske družbe iz naslova izplačanega poroštva (regresna pravica) se lahko v
poslovni strategiji določijo pravice zavarovanja na premoženju namenske družbe
ali druga jamstva ustanoviteljic za poplačilo terjatev države iz naslova
regresne pravice.
35. člen
(provizije za izdana poroštva namenski
družbi)
(1) Ministrstvo določi višino letne
provizije za izdano poroštvo namenski družbi. Ministrstvo določi višino letne
provizije glede na ročnost poroštvene pogodbe na podlagi meril iz priloge 3 te
uredbe.
(2) Provizija za izdano poroštvo se
plačuje četrtletno vnaprej na transakcijski račun proračuna Republike Slovenije
in se med trajanjem poroštva ne povečuje.
5.a POSTOPEK ODLOČANJA KOMISIJE, NJENE
NALOGE, VRSTE ODLOČITEV IN NAČIN NJENEGA POROČANJA VLADI
35.a člen
(odločanje komisije)
(1) Komisija odloča na sejah.
(2) V izjemnih primerih se za
odločanje o neodložljivih zadevah lahko skliče dopisna seja, pri čemer so člani
komisije o sklicu take seje obveščeni najmanj dva dni pred sejo.
(3) Komisija je sklepčna, če je na
njej navzočih pet članov z glasovalno pravico. Sklep komisije je sprejet, če
zanj glasuje vsaj pet članov komisije.
(4) Sklep na dopisni seji je sprejet,
če do poteka roka glasovanja, ki ga določi predsednik komisije, na način, kot
je bil določen v sklicu dopisne seje, zanj glasuje vsaj pet članov komisije.
35.b člen
(naloge in odločitve komisije)
(1) Komisija da vladi predlog iz
tretjega odstavka 20. člena ZUKSB. Komisija lahko da vladi priporočila ali
opozorila, če je to potrebno, da se uporaba ukrepov uspešno zaključi.
(2) Komisija sprejme svojo odločitev v
obliki sklepa.
35.c člen
(poročanje vladi)
Komisija seznani vlado z vsakim svojim
sklepom. Vladno gradivo, s katerim se vlada seznani s sklepom komisije, vloži v
postopek vladne obravnave ministrstvo.
6. PRAVILA ZA ZADOLŽEVANJE, UPRAVLJANJE DOLGA, UPORABO
PROSTIH DENARNIH SREDSTEV IN IZPLAČILO DIVIDEND
36. člen
(zadolževanje DUTB)
DUTB se zadolžuje v skladu s pravili, ki
jih za zadolžitve oseb, v katerih ima država odločujoč vpliv na upravljanje,
določa zakon, ki ureja javne finance.
37. člen
(črtan)
38. člen
(finančni načrt)
Finančni načrt iz
štirinajstega odstavka 10. člena ZUKSB je sestavljen najmanj iz:
-       
časovno razčlenjenega načrta vseh prejemkov in izdatkov DUTB v poslovnem
letu, ki vključuje tudi hitro unovčljive naložbe,
-       
načrta vseh prejemkov in izdatkov DUTB, ki vključuje tudi hitro
unovčljive naložbe, po vseh prihodnjih poslovnih letih do 31. decembra
2022,
-       
bodočih bilanc stanja, kot so predvidene za zadnji dan vseh prihodnjih
poslovnih let do 31. decembra 2022,
-       
bodočih izkazov poslovnega izida, kot je predviden za zadnji dan vseh
prihodnjih poslovnih let do 31. decembra 2022,
-       
načrta uporabe prostih denarnih sredstev iz 40. člena te uredbe v
poslovnem letu in
-       
analize občutljivosti, ki identificira dogodke, ki bi lahko
predstavljali likvidnostno tveganje za DUTB.
39. člen
(denarna sredstva in prosta denarna
sredstva)
(1) Denarna sredstva obsegajo denar in
hitro unovčljive naložbe. Hitro unovčljive naložbe so naložbe, ki se lahko
takoj pretvorijo v znane zneske denarnih sredstev in pri katerih je tveganje
spremembe vrednosti nepomembno.
(2) Prosta denarna sredstva se
izračunajo kot vsota stanja denarnih sredstev na začetku poslovnega leta in
prejemkov, načrtovanih v tem poslovnem letu, pri čemer načrtovani prejemki
vključujejo tudi hitro unovčljive naložbe. Pri izračunu prostih denarnih
sredstev se ne upoštevajo denarna sredstva, ki se vodijo v skladu s z
dvanajstim odstavkom 10.a člena ZUKSB.
40. člen
(načrt uporabe prostih denarnih sredstev)
(1) DUTB v načrtu uporabe prostih
denarnih sredstev določi, kolikšen del prostih denarnih sredstev bo v poslovnem
letu namenjen opravljanju dejavnosti in kolikšen del se bo v skladu s 37.
členom te uredbe vodil ločeno kot sredstva, namenjena za plačilo posojil in
izdanih dolžniških vrednostnih papirjev.
(2) DUTB pri pripravi načrta uporabe
prostih denarnih sredstev upošteva:
-       
da morajo biti prosta denarna sredstva, namenjena predvsem poplačilu
izdanih dolžniških vrednostnih papirjev,
-       
obseg vseh drugih, obstoječih in bodočih obveznosti,
-       
obstoječe in pričakovane razmere na finančnih trgih ter
-       
strategijo razvoja opravljanja dejavnosti.
41. člen
(sprejem finančnega načrta)
(1) Finančni načrt sestavijo in
predložijo upravnemu odboru izvršni direktorji. Finančni načrt za tekoče leto
mora biti upravnemu odboru predložen v enem mesecu po začetku tekočega
poslovnega leta in mora biti potrjen v dveh mesecih po pričetku tekočega
poslovnega leta.
(2) Finančni načrt potrdi upravni
odbor. Upravni odbor mora v enem mesecu finančni načrt potrditi ali zahtevati
njegove dopolnitve. Če je upravni odbor zahteval, da se finančni načrt dopolni,
mora dopolnitev zahtevati v takem roku, ki omogoča, da je finančni načrt
potrjen najpozneje v dveh mesecih po začetku tekočega poslovnega leta.
(3) (črtan)
42. člen
(predlog ministrstva)
(1) Če so obveznosti DUTB do virov
sredstev zavarovane s poroštvom Republike Slovenije, DUTB pošlje predlog finančnega
načrta iz prvega odstavka prejšnjega člena in potrjen finančni načrt iz drugega
odstavka prejšnjega člena ministrstvu.
(2) (črtan)
43. člen
(popravek finančnega načrta)
(1) Če
je v tekočem letu ocena načrtovanega zneska ustvarjenih prostih denarnih
sredstev, ki so namenjena za poplačilo obveznosti DUTB, za več kot 20 odstotkov
večja ali manjša od načrtovanega zneska, DUTB pripravi popravek finančnega
načrta.
(2) Popravek finančnega načrta vsebuje
vsaj popravljen:
-       
načrt vseh prejemkov in izdatkov DUTB za preostanek poslovnega leta, ki
vključuje tudi hitro unovčljive naložbe, in
-       
načrt uporabe prostih denarnih sredstev iz 40. člena te uredbe za
preostanek poslovnega leta.
(3) Popravek finančnega načrta v
najkrajšem možnem času potrdi upravni odbor. Za popravek finančnega načrta se
smiselno uporabljata 41. in 42. člen te uredbe.
44. člen
(ekonomska upravičenost
odkupa izdanih vrednostnih papirjev in predčasnega poplačila posojil)
(1) Odkup
izdanih vrednostnih papirjev je ekonomsko upravičen, če:
-       
odkupna cena presega nominalno največ za vrednost še neizplačanega
letnega donosa vrednostnih papirjev, ki so predmet odkupa, in ne gre za
brezkuponske vrednostne papirje ali
-       
ni pričakovati, da bo DUTB iz naložb ustvarila višje donose od donosov,
ki jih mora DUTB plačati imetnikom izdanih vrednostnih papirjev.
(2) Predčasno
plačilo posojil je ekonomsko upravičeno, če ni pričakovati, da bo DUTB iz
naložb ustvarila višje donose od donosov, ki jih mora DUTB plačati
posojilodajalcu.
(3) Če je
ekonomsko upravičen odkup več različnih izdanih dolžniških vrednostnih papirjev
ali predčasno plačilo več različnih posojil, upravni odbor sam presodi, katere
vrednostne papirje DUTB odkupi oziroma katera posojila odplača. Pri tem upravni
odbor upošteva pravno naravo in ekonomske značilnosti izdanih vrednostnih
papirjev in posojil.
45. člen
(uporaba sredstev sklada za plačilo podrejenih
terjatev upnikov)
(1) Podrejene terjatve so nezavarovane
terjatve, ki se na podlagi pravnega razmerja med DUTB in upnikom, če postane
DUTB insolventen, plačajo šele po plačilu drugih nezavarovanih terjatev do
DUTB.
(2) Sredstva za plačilo izdanih
vrednostnih papirjev ali posojil bank se lahko uporabijo za predčasno plačilo
podrejenih terjatev, vendar največ v višini, kot je določena v načrtu uporabe
prostih denarnih sredstev, v pogojih izdaje ali v pogodbi o posojilu.
46. člen
(upravljanje sklada za plačilo izdanih
vrednostnih papirjev)
(1) Sredstva za plačilo posojil in
izdanih vrednostnih papirjev se vodijo na posebnem denarnem računu, ki ga
Republika Slovenija za DUTB odpre pri Banki Slovenije, ali naložijo v:
1.     
dolžniške vrednostne papirje, katerih izdajatelj je:
- 
Republika Slovenija ali druga država članica EU,
- 
Evropska centralna banka, Banka Slovenije ali centralna banka druge
države članice EU,
2.     
dolžniške vrednostne papirje razen podrejenih vrednostnih papirjev,
katerih izdajatelj je banka s sedežem v Republiki Sloveniji ali kreditna
institucija s sedežem v drugi državi članici EU,
3.     
bančne denarne depozite pri kreditni instituciji s sedežem v Republiki
Sloveniji, državi članici EU ali državi članici OECD.
(2) Upravni odbor sprejme naložbeno
politiko in politiko upravljanja sredstev plačilo posojil in izdanih
vrednostnih papirjev, pri čemer upošteva načela varnosti, likvidnosti in
donosnosti, in sicer po navedenem vrstnem redu. V naložbeni politiki lahko
upravni odbor določi tudi podrobnejše kriterije v zvezi naložbami iz prejšnjega
odstavka. Naložbeno politiko in politiko upravljanja sredstev likvidnostnega
sklada mora potrditi vlada v vlogi skupščine.
47. člen
(črtan)
48. člen
(črtan)
49. člen
(odstop od določb tega poglavja)
V pogojih izdaje vrednostnih papirjev ali v
pogodbi o posojilu lahko DUTB ob soglasju ministrstva in Banke Slovenije uredi
vprašanja iz tega poglavja tudi na drug način.
6.a MERILA ZA
OCENJEVANJE UČINKOV UKREPOV
50. člen
(ocenjevanje učinkov ukrepov)
Ministrstvo pri poročanju vladi v skladu s
šestim odstavkom 20. člena ZUKSB vlado seznani s:
-       
kapitalsko ustreznostjo bank, v zvezi s katerimi so bili izvedeni
ukrepi;
-       
stanjem v bančnem sistemu v zadnjih šestih mesecih;
-       
gibanjem višine pribitka na državne obveznice v času izvajanja ukrepov;
-       
gibanjem bruto domačega proizvoda v času izvajanja ukrepov;
-       
gibanjem obsega nedonosnih izpostavljenosti v bančnem sistemu v času
izvajanja ukrepov;
-       
stanjem pokritosti nedonosnih izpostavljenosti bank z oslabitvami in
zavarovanji ter
-       
uresničevanjem zavez, ki jih je Republika Slovenija dala EU v skladu s
pravili o državnih pomočeh.

Priloga
1: Klasifikacija zunajbilančnih postavk (potencialnih terjatev)
Priloga
2: Metodologija za ocenjevanje realne dolgoročne ekonomske vrednosti terjatev
oziroma potencialnih terjatev
Priloga
3: Merila za določitev višine letne provizije glede na ročnost poroštvene
pogodbe

Uredba o izvajanju ukrepov za krepitev
stabilnosti bank (Uradni list RS, št. 103/13) vsebuje naslednji prehodni in
končno določbo:
»7. PREHODNI IN KONČNA DOLOČBA
51. člen
(prenehanje
veljavnosti uredbe)
Z dnem uveljavitve te uredbe preneha
veljati Uredba o izvajanju ukrepov za krepitev stabilnosti bank (Uradni list
RS, št. 22/13 in 51/13).
52. člen
(končanje
postopkov v teku)
Postopki odločanja o izvedbi ukrepov, ki so
se začeli pred uveljavitvijo te uredbe, se dokončajo skladno z določbami te
uredbe.
53. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju ukrepov za krepitev stabilnosti bank (Uradni list RS, št. 22/16) vsebuje naslednjo končno določbo:
»KONČNA DOLOČBA
26. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.