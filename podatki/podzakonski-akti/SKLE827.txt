1
Bankovec za 10.000 tolarjev je tiskan na varnostnem papirju z
vodnim znakom, z vidno in nevidno varnostno nitjo, v tehniki tribarvnega ofset
tiska in tribarvnega globokega tiska z vidno in nevidno zaščito.
2
Bankovec ima dimenzijo 156 mm x 78 mm.
3
Videz bankovca za 10.000 tolarjev 
a)    
Sprednja stran: 
Osnovni motiv je lik pisatelja Ivana Cankarja, izdelan v
gravuri po sodobni umetniški predlogi. Pisateljevo podobo dopolnjuje na njegovi
levi strani senca profila portreta, v kateri je pomanjšan motiv iz
pisateljevega originalnega rokopisa, ki sega na rdeče-modro polje. Na desni
strani Cankarjevega portreta so v tehniki globokega tiska na tonsko
spreminjajoči se podlagi faksimile pisateljevega podpisa in letnici
“1876–1918”. Nad njimi je pravokotnik temno vijolične barve, v katerem je v
negativu številka “10000”. 
Na levi polovici bankovca je ob zunanjem robu v oranžni barvi
odtisnjen napis “BANKA SLOVENIJE” v tehniki globokega tiska. V sredini svetle
površine bankovca je v vodnem znaku karikaturni portret Ivana Cankarja po
originalni predlogi Cankarjevega sodobnika Hinka Smrekarja. Pod motivom vodnega
znaka je v temno vijolični barvi s številko odtisnjena vrednost bankovca. 
Med portretom in svetlo površino z vodnim znakom so
odtisnjena v tehniki ravnega tiska tri pravokotna barvna polja z zaščitnim
vzorcem rjavo-rdeče, modro-rdeče in rdeče-modre barve. Nad manjšim poljem je v
optično spremenljivi barvi odtisnjena kontura pisateljskega peresa kot simbol
pisateljevanja. 
Desno od številčne oznake vrednosti, je v navpični legi od
spodaj navzgor odtisnjena v tehniki globokega tiska z besedami vrednost bankovca
“DESET TISOČ TOLARJEV”. Nad srednjim barvnim poljem je odtisnjen pregledni
motiv, za katerega je uporabljen arhitekturni načrt odra nekdanjega deželnega
gledališča v Ljubljani (današnja Opera). V sredini preglednega motiva je črka
“C” kot začetnica Cankarjevega priimka. Nad preglednim motivom je v tehniki
slepega tiska reliefno odtisnjen motiv krizanteme. Preko vseh treh barvnih
pravokotnikov je odtisnjen del besedila pisateljevega dela “Bela krizantema”,
ki se začenja na svetli površini in se zaključuje z mikro pisavo. 
Znak za slepe, sestavljen iz pokončnega pravokotnika in
štirih polnih krogov, je v tehniki globokega tiska odtisnjen v levem zgornjem
kotu bankovca. 
Na sprednji strani bankovca prevladujejo siva, temno
vijolična in rdeče-modra barva. 
b)    
Zadnja stran: 
Osnovni motiv hrbtne strani bankovca predstavlja gravura
krizanteme, narejena po fotografski predlogi. V levem spodnjem delu je
odtisnjena oznaka vrednosti s številko, preko desne polovice krizanteme pa je
napis “DESET TISOČ TOLARJEV”. Obe oznaki sta odtisnjeni v tehniki globokega
tiska. 
V osrednjem delu bankovca so štiri pravokotna barvasta polja,
izvedena v zaščitnem vzorcu v kombinaciji rdečega, modrega in sivega barvnega
tona. Nad osrednjim rdečim poljem je negativna podoba preglednega motiva s
sprednje strani z začetnicama “IC”, nad njim pa negativni odtis bele
krizanteme. Preko vseh treh polj je del originalnega pisateljevega rokopisa. 
Na beli površini bankovca sta ob notranjem robu zgoraj
pokončno odtisnjeni besedili “GUVERNER” in “ČLAN SVETA BANKE”, ob njih pa
faksimile podpisov guvernerja Banke Slovenije dr. Franceta Arharja in člana
Sveta Banke Slovenije dr. Marka Kranjca. V desnem kotu je temno vijoličast
pravokotnik, v katerem je v negativu s številko izražena vrednost bankovca. Pod
njim sta odtisnjena kraj in datum izdaje bankovca “LJUBLJANA 28. JUNIJ 1994”.
Ob zunanjem robu je v globokem tisku napis “BANKA SLOVENIJE”. Vzporedno z njim
je ob notranjem robu pokončno postavljena številčna oznaka bankovca,
sestavljena iz dveh črk in sedmih številk, natisnjena v črni barvi. Enaka
številčna oznaka v rdeči barvi je natisnjena vodoravno na levi strani bankovca
v osvetljenem pasu krizanteme. 
Na zadnji strani bankovca prevladujejo siva, vijolična in
rdeča barva.
4
Ta sklep začne veljati z dnem objave v Uradnem listu
Republike Slovenije.
Št. GP-32
Ljubljana, dne 21. februarja 1995.
Predsednik
Sveta Banke Slovenije
dr. France Arhar l. r.
Guverner