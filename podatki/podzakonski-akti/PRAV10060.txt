I. SPLOŠNE DOLOČBE
1. člen
Ta pravilnik določa standarde in normative
za naslednje socialnovarstvene storitve (v nadaljnjem besedilu: storitve):
1.    
prvo socialno pomoč
2.    
osebno pomoč
3.    
podporo žrtvam kaznivih dejanj
4.    
pomoč družini za dom in na domu
5.    
institucionalno varstvo
6.    
vodenje, varstvo in zaposlitev pod posebnimi
pogoji.
S tem pravilnikom se v pravni red Republike
Slovenije prenaša Direktiva 2012/29/EU Evropskega parlamenta in Sveta z dne
25. oktobra 2012 o določitvi minimalnih standardov na področju pravic,
podpore in zaščite žrtev kaznivih dejanj ter o nadomestitvi Okvirnega sklepa
Sveta 2001/220/PNZ, (UL L št. 315 z dne 14. 11. 2012, str. 57) zadnjič
popravljena s Popravkom (UL L št. 287 z dne 31. 10. 2015, str. 87) v delu,
ki se nanaša na zagotovitev informiranja in ustrezne podpore žrtvam kaznivih
dejanj.
2. člen
Standard posamezne storitve se določi z
naslednjimi elementi:
-      
opis storitve,
-      
upravičenci ali strokovno področje, na katerem
se uporablja,
-      
postopek izvajanja,
-      
trajanje,
-      
metode dela,
-      
izvajalci,
-      
izobraževanje in supervizija,
-      
dokumentacija.
Normativ storitve določa časovne okvire,
število storitev na izvajalca ter načela smotrne organiziranosti izvajalcev ter
predstavlja osnovo za vrednotenje stroškov in določanje cen storitev.
II. STANDARDI IN NORMATIVI POSAMEZNIH STORITEV
3. člen 
Prva socialna pomoč:
a)  Opis storitve
Prva socialna pomoč obsega pomoč pri
prepoznavanju socialne stiske ali težave, oceno možnih rešitev, seznanjanje
upravičenca z možnimi socialnovarstvenimi storitvami in dajatvami, z
obveznostmi, ki sledijo izbiri storitve ali dajatve ter predstavitev mreže
izvajalcev, ki lahko upravičencu nudijo pomoč.
b)  Upravičenci
Upravičenec do prve socialne pomoči je
vsakdo, ki se znajde v socialni stiski, če se za storitev odloči prostovoljno
in jo išče pri pooblaščenem izvajalcu, če sprejme storitev, ki jo pooblaščeni
izvajalec začne na pobudo upravičenih predlagateljev, ali če pristane na
storitev, ki jo začne pooblaščeni izvajalec po uradni dolžnosti, ali na osnovi
obvestil organov in zavodov, ki so ugotovili socialno ogroženost upravičenca.
c)  Postopek
Prva socialna pomoč se opravi kot
samostojna storitev tedaj, ko upravičenec išče pomoč prvič, izvajalec pa ne
razpolaga s podatki, na osnovi katerih bi lahko upravičenca napotil k drugim
izvajalcem.
Prvo socialno pomoč se izvaja v obliki
usmerjenega razgovora v treh med seboj povezanih delih.
V prvem delu strokovni delavec predstavi institucijo
in sebe. Ob tem upravičencu omogoča, da o svojih stiskah in težavah posreduje
čim več pomembnih podatkov. Spodbuja ga, da izrazi tudi svoje ocene in stališča
o razmerah, v katerih se je znašel, tako glede gmotnih prilik kot tudi
medsebojnih odnosov.
V drugem delu nudi izvajalec strokovno
pomoč in podporo pri prepoznavanju upravičenčevih stisk in težav, upoštevaje
njegova pričakovanja in njegove predloge rešitev.
V tretjem delu izvajalec predstavi
upravičencu možne rešitve oziroma načine reševanja ugotovljenih stisk in težav.
Pove mu o vrstah storitev, ki so na voljo pri različnih izvajalcih, in seznani
s pogoji, pod katerimi lahko posamezno storitev uveljavi ter s kriteriji za
morebitne socialno varstvene dajatve. Po potrebi ga napoti k organom, kjer
lahko dobi informacije, ali sproži postopke v zvezi s pravicami na področju
dela in zaposlovanja, pokojninskega in invalidskega varstva, zdravstvenega
zavarovanja ali na sodišče. Po potrebi izvajalec upravičencu nudi tudi pomoč
pri oblikovanju zahtevkov in vlog, za katere ima strokovno znanje. O
ugotovitvah in dogovorih pripravi izvajalec uradni zapis. Zapis je zaupne
narave in se ga lahko posreduje drugim organom ali osebam le s soglasjem
upravičenca.
Kadar gre za akutno socialno stisko, ali če
se prva socialna pomoč zagotavlja po uradni dolžnosti, izvajalec sam odloči o
možnih rešitvah in izvede nujne ukrepe v skladu s pooblastili. Upravičenec pri
tem sodeluje le po svojih zmožnostih. O ugotovitvah in sprejetih ukrepih
izvajalec pripravi uradni zapis.
č)  Trajanje storitve
Postopki prve socialne pomoči kot
samostojne storitve trajajo v poprečju 45 minut. V isti zadevi se praviloma ne
ponavljajo.
d)  Metoda dela
Prva socialna pomoč se izvaja po metodi
dela s posameznikom.
e)  Izvajalci storitev
Storitve prve socialne pomoči opravljajo
strokovni delavci iz drugega in tretjega odstavka 69. člena Zakona o socialnem
varstvu (Uradni list RS, št. 3/07 – uradno prečiščeno besedilo, 114/06 – ZUTPG,
23/07 – popr., 41/07 – popr., 61/10 – ZSVarPre, 62/10
– ZUPJS in 57/12) s pet let delovnih izkušenj.
f)   Supervizija in izobraževanje
Sestavni del storitve sta tudi strokovno
izpopolnjevanje in supervizija, organizirana po načelu: 
-      
supervizijski posveti: 10 ur na vsakih 1300
storitev,
-      
strokovno izpopolnjevanje: v obsegu, ki ga
določa panožna kolektivna pogodba.
g)  Dokumentacija
Izvajalec vodi evidenco storitev po dnevih
s tem, da evidentira število iskalcev prve socialne pomoči in napotitve oziroma
dogovorjene ukrepe.
Za upravičence, ki jim je bila nudena prva
socialna pomoč po uradni dolžnosti oziroma na predlog drugih služb, se vodi
zbirka podatkov v skladu z navodili na podlagi 115. člena Zakona o socialnem
varstvu (Uradni list RS, št. 3/07 – uradno prečiščeno besedilo, 114/06 – ZUTPG,
23/07 – popr., 41/07 – popr., 61/10 – ZSVarPre, 62/10
– ZUPJS in 57/12).
V evidenci se posebej označijo priprave
pisnih dokumentov na željo upravičencev, kopije pa se hranijo v skladu s
predpisi o hrambi zaupnih gradiv.
h)  Normativ storitve
Poprečni mesečni normativ na enega
strokovnega delavca znaša 130 opravljenih storitev.
Tako določen normativ se poveča za ustrezen
delež upravno‑administrativnih nalog po merilu:
-      
en delavec s V. stopnjo izobrazbe na vsakih 30
strokovnih delavcev, ki neposredno opravljajo storitev, ter
-      
en delavec s IV. stopnjo izobrazbe na vsakih 40
strokovnih delavcev, ki neposredno opravljajo storitev.
Izvajanje storitev se organizira po merilu
en strokovni delavec na vsakih 25.000 prebivalcev.
4. člen
Osebna pomoč
a)  Opis storitve
Osebna pomoč obsega svetovanje, urejanje in
vodenje z namenom, da bi posamezniku omogočili razvijanje, dopolnjevanje, ohranjanje
ter izboljševanje njegovih socialnih zmožnosti in identificiranje virov v
okolju, ki ga lahko podprejo. Je organizirana oblika pomoči posamezniku v
situacijsko pogojenih stiskah in težavah, ki jih sam ne zna ali ne more
odpraviti, je pa pripravljen skupaj s strokovnim delavcem soustvariti ustrezne
rešitve. Ob tem se upoštevajo posameznikove potrebe, želje, sposobnosti in
življenjske situacije. Glede na strokovno oceno, pripravljenost in zmožnost
sodelovanja posameznika, se lahko v storitev po potrebi in dogovoru vključijo
tudi ključne osebe iz posameznikovega okolja, ki so za posameznika pomemben vir
moči oziroma se za posameznika oblikujejo stalne oblike pomoči.
b)  Upravičenci
Upravičenci so posamezniki, ki soglašajo z
uporabo storitve, aktivno sodelujejo z deležniki v okolju oziroma ustrezno
mrežo stalnih oblik pomoči ter so zaradi različnih vzrokov v socialni stiski in
lahko ob strokovni pomoči in podpori izboljšajo socialno vključenost ter lahko
v svojem okolju samostojno in neodvisno živijo.
c)  Postopki
Postopki izvajanja osebne pomoči obsegajo:
-      
opredelitev problema in sklenitev dogovora o
izvajanju osebne pomoči;
-      
usmerjanje upravičenca v spoznavanje socialnih
odnosov, svojih reakcij, načinov konfrontacije, ter načinov sodelovanja in
pogajanja pri razreševanju konfliktov;
-      
usposabljanje upravičenca za socialno učenje in
spreminjanje odnosov v okolju;
-      
evalvacijo izvajanja osebne pomoči, kar
predstavlja osnovo za nadaljnje dogovore.
Postopki na podlagi opredelitve problema
ter razpoložljivih virov pomoči obsegajo tudi:
-      
spodbujanje upravičenčevega sodelovanja pri
načrtovanju in izvajanju posameznih dejavnosti, pomembnih za njegovo življenje
v povezavi z osebami, ki jim zaupa in so mu blizu;
-      
krepitev moči in spodbujanje upravičenca k
izboljšanju socialnih zmožnosti in funkcionalnih kompetenc;
-      
dogovor o sodelovanju s ključnimi deležniki v
okolju;
-      
pomoč strokovnjaka pri predelavi upravičenčevih
negativnih izkušenj z okoljem;
-      
dogovor z nosilci stalne mreže pomoči za redno in
trajno oskrbo ter seznanjanje upravičenca s strokovnimi in laičnimi delavci, ki
bodo z njim sodelovali;
-      
določitev institucije, ki bo aktivnosti vodila
oziroma usmerjala vse delavce;
-      
vključevanje deležnikov v okolju v aktivno
spreminjanje odnosov z upravičencem;
-      
vključitev upravičenca v organizirane oblike
samopomoči, socialnovarstvene programe in aktivacijske programe.
č)   Trajanje
Osebna pomoč pred sklenitvijo dogovora
obsega tri ure pogovorov, praviloma na domu upravičenca, lahko pa tudi v
prostorih centra za socialno delo.
Postopki za pripravo sodelovanja ključnih
deležnikov v okolju trajajo povprečno pet ur.
Postopki za organizacijo stalnih oblik
pomoči in sodelovanje z nosilci mreže stalne oblike pomoči ter predstavitev
sodelavcev oziroma prostovoljcev trajajo v povprečju osem ur.
Srečanja v okviru storitve osebna pomoč
potekajo po dogovorjenih terminih v predvidoma 10 srečanjih in v povprečnem
trajanju 90 minut.
Za vsakim opravljenim ciklusom storitve
sledi evalvacija v povprečnem trajanju dve uri.
Ciklus storitve osebna pomoč, ki vsebuje
srečanja pred sklenitvijo dogovora z upravičencem, s ključnimi deležniki v
okolju, nosilci mreže stalne oblike pomoči ter predstavitev sodelavcev oziroma
prostovoljcev in evalvacijo povprečno obsega 33 ur. Ciklus je na podlagi
evalvacije mogoče ponoviti.
d)  Metode dela
Storitev se izvaja po principih in načelih
svetovalnega procesa, nasvetovanja ter s tehnikami usmerjanja, pogajanja in
nudenja opore. Uporabljajo se tudi skupinske oblike dela in delo s skupnostjo.
e)  Izvajalci storitve
Osebno pomoč izvajajo strokovni delavci iz
drugega in tretjega odstavka 69. člena
Zakona o socialnem varstvu (Uradni list RS, št. 3/07
– uradno prečiščeno besedilo, 23/07 – popr., 41/07 – popr., 61/10 – ZSVarPre,
62/10 – ZUPJS, 57/12, 39/16, 52/16 – ZPPreb-1, 15/17 – DZ, 29/17, 54/17, 21/18
– ZNOrg, 31/18 – ZOA-A, 28/19, 189/20 – ZFRO in 196/21 – ZDOsk) s petimi leti
izkušenj na področju svetovalnih dejavnosti.
V okviru mreže stalne oblike pomoči lahko
posamezne dele storitve osebna pomoč izvajajo strokovni delavci iz drugega in
tretjega odstavka 69. člena ter strokovni
sodelavci iz 70. člena Zakona o socialnem
varstvu (Uradni list RS, št. 3/07 –
uradno prečiščeno besedilo, 23/07 – popr., 41/07 – popr., 61/10 – ZSVarPre,
62/10 – ZUPJS, 57/12, 39/16, 52/16 – ZPPreb-1, 15/17 – DZ, 29/17, 54/17, 21/18
– ZNOrg, 31/18 – ZOA-A, 28/19, 189/20 – ZFRO in 196/21 – ZDOsk).
f)   Supervizija in izobraževanje
Sestavni del storitve sta tudi strokovno
izpopolnjevanje in supervizija, organizirana po načelu:
-      
supervizijski posveti: 10 ur na vsakih 55
storitev;
-      
strokovno izpopolnjevanje: v obsegu, ki ga
določa panožna kolektivna pogodba.
g)  Dokumentacija
Dokumentacija obsega evidence v skladu z
navodili iz 115. člena Zakona o socialnem
varstvu (Uradni list RS, št. 3/07 –
uradno prečiščeno besedilo, 23/07 – popr., 41/07 – popr., 61/10 – ZSVarPre,
62/10 – ZUPJS, 57/12, 39/16, 52/16 – ZPPreb-1, 15/17 – DZ, 29/17, 54/17, 21/18
– ZNOrg, 31/18 – ZOA-A, 28/19, 189/20 – ZFRO in 196/21 – ZDOsk) ter delovne
evidence izvajalca, zlasti zapisi timskih obravnav ter pregledi supervizijskih
posvetov.
h)  Normativ storitve
Povprečni letni normativ storitve na enega
strokovnega delavca je 55 storitev.
Tako določen normativ se poveča za delež
upravno-administrativnih nalog po merilu:
-      
en delavec s V. stopnjo izobrazbe na vsakih 20
strokovnih delavcev, ki neposredno opravljajo storitve in
-      
en delavec s IV. stopnjo izobrazbe na vsakih 30
strokovnih delavcev, ki neposredno opravljajo storitve.
Izvajanje storitve se organizira po merilu
en strokovni delavec na 30.000 prebivalcev.
4.a člen
Podpora žrtvam kaznivih dejanj
a)  Opis storitve
Podpora žrtvam kaznivih dejanj obsega
strokovno podporo in strokovno svetovanje osebi, ki ji je bila s kaznivim
dejanjem neposredno povzročena kakršnakoli škoda. 
Storitev zajema prepoznavanje stiske
upravičenca, seznanjanje in usmerjanje v ustrezne obstoječe oblike pomoči, ki
bi pripomogle k izboljšanju njegovega psihološkega, socialnega in finančnega
položaja, nastalega zaradi storjenega kaznivega dejanja. 
b)  Upravičenci 
Upravičenci so vse osebe, ki jim je bila s
kaznivim dejanjem neposredno povzročena kakršnakoli škoda. Kadar je neposredna
posledica kaznivega dejanja smrt osebe, so upravičenci do podpore tudi njen
zakonec oziroma oseba, s katero je živela v zunajzakonski skupnosti, njeni
krvni sorodniki v ravni vrsti, njen posvojenec ali posvojitelj, njeni bratje in
sestre ter osebe, ki jih je preživljala oziroma jih je bila dolžna preživljati.
Upravičenec do storitve podpore žrtvam
kaznivih dejanj je lahko vsakdo, ki se je znašel v stiski in zatrjuje, da je
žrtev kaznivega dejanja, storjenega v Republiki Sloveniji, ne glede na to, ali
je kaznivo dejanje prijavil. Kadar je kaznivo dejanje storjeno izven ozemlja
Republike Slovenije, je upravičenec oseba, ki ima v Republiki Sloveniji stalno
ali začasno prebivališče. 
Posebna pozornost se namenja
najranljivejšim skupinam upravičencev (tj. zlasti otrokom, invalidom, starejšim,
žrtvam spolnega nasilja in žrtvam, za katere obstaja možnost ponovitve
kaznivega dejanja nad njimi). 
c)  Postopki 
Storitev podpora žrtvam kaznivih dejanj je
strokovno voden proces, v katerem se skupaj z upravičencem definira problem in
določijo cilji storitve. Le-ta je sestavljena iz treh delov in se opravi v
obliki usmerjenega pogovora. Storitev se začne na pobudo upravičenca. 
Prvi del storitve zajema predstavitev in
vlogo institucije, prepoznavanje stiske upravičenca, oceno njegovih potreb in
pričakovanj. 
Drugi del storitve zajema seznanjanje
upravičenca o pravicah in oblikah pomoči in storitvah, ki jih izvaja center za
socialno delo ter že delujoča mreža programov in storitev za zaščito žrtev
kaznivih dejanj, informiranje o pristojnostih drugih deležnikov (npr. policije,
pravosodnih organov, nevladnih organizacij) ter usmerjanje upravičenca v ustrezne
specialistične programe in druge oblike pomoči, ki so na voljo. Pripravi se
zapis vsebine srečanja in ciljev storitve. Po potrebi se v dogovoru z upravičencem
pripravi in zapiše načrt pomoči. 
Če se v okviru drugega dela storitve
izkaže, da je žrtvi kaznivega dejanja treba nuditi nadaljnjo podporo pri izvajanju
načrta pomoči oziroma doseganju ciljev storitve, se lahko izvede tretji del, ki
zajema zlasti podporo upravičencu pri vzpostavitvi prvega stika z izvajalcem
dogovorjene oblike pomoči pri centru za socialno delo ali v že obstoječi mreži
pomoči za zaščito žrtev kaznivih dejanj. 
d)  Trajanje 
Prvi in drugi del storitve sta medsebojno
povezana in trajata v povprečju 90 minut. 
Za izvedbo tretjega dela storitve se opravi
dodatno srečanje po vnaprej dogovorjenem terminu v povprečnem trajanju 90
minut. 
e)  Metode dela 
Podpora žrtvam kaznivih dejanj se izvaja po
metodi dela s posameznikom. 
f)   Izvajalci storitve 
Podporo žrtvam kaznivih dejanj izvajajo
strokovni delavci iz drugega in tretjega odstavka 69. člena Zakona o socialnem
varstvu (Uradni list RS, št. 3/07 – uradno prečiščeno besedilo, 23/07 – popr.,
41/07 – popr., 61/10 – ZSVarPre, 62/10 – ZUPJS, 57/12, 39/16, 52/16 – ZPPreb-1,
15/17 – DZ, 29/17, 54/17, 21/18 – ZNOrg, 31/18 – ZOA-A in 28/19) z najmanj petimi
leti delovnih izkušenj na področju socialnega varstva. 
g)  Supervizija in izobraževanje 
Sestavni del storitve sta tudi strokovno
izpopolnjevanje in supervizija, organizirana po naslednjih načelih: 
-      
supervizijski posveti: 10-krat letno; 
-      
strokovno izpopolnjevanje: v obsegu, kot ga
določa kolektivna pogodba, ki ureja socialno varstvo. 
h)  Dokumentacija 
Izvajalec vodi evidenco storitev po dnevih,
pri čemer evidentira število uporabnikov storitve, starost in spol uporabnikov
ter oblike pomoči, v katere je bil upravičenec usmerjen. 
Strokovni delavec pri izvajanju storitve
pripravi zapis srečanja, dogovorjenih ciljev in po potrebi tudi zapis načrta
pomoči. 
i)    Normativ storitve 
Povprečni mesečni normativ storitve na
enega strokovnega delavca znaša 35 opravljenih storitev. 
Tako določeni normativ se poveča za
ustrezen delež upravno-administrativnih nalog po merilu: 
-      
en delavec s V. stopnjo izobrazbe na vsakih 30
strokovnih delavcev, ki neposredno opravljajo storitve, in 
-      
en delavec s IV. stopnjo izobrazbe na vsakih 50
strokovnih delavcev, ki neposredno opravljajo storitve.
5. člen
Pomoč družini za dom
a)  Opis storitve
Pomoč družini za dom obsega: strokovno
svetovanje in pomoč pri urejanju odnosov med družinskimi člani, strokovno
svetovanje in pomoč pri skrbi za otroke in usposabljanje družine za opravljanje
njene vsakdanje vloge.
b)  Upravičenci
Upravičenci do storitve so posamezniki in
družine v primerih, ko socialne stiske in težave izhajajo iz neurejenih odnosov
v družini in so rešljive le s spremembami v družini kot celoti, kadar družina
išče strokovno svetovanje in pomoč pri skrbi za otroke, vendar poznani vzorci vedenja
in znanja družine ne zadoščajo za odpravljanje težav ter v primerih, ko
socialne stiske dveh ali več družinskih članov za zagotovitev normalnih pogojev
za obstanek in razvoj družine zahtevajo trajnejšo podporo in vodenje.
Pogoj za uporabo storitve sta ocena, da so
družinski člani motivirani za uresničevanje potrebnih sprememb v svojih
socialnih vlogah ter sprejem dogovora o sodelovanju.
c)  Postopek
Pomoč družini za dom je strokovno voden
proces, v katerem sodelujejo: dva strokovna delavca, družinski člani‑upravičenci,
ključni in odgovorni člani družine ter druge osebe, ki žive z obravnavano
družino oziroma lahko vplivajo nanjo. Storitev ima pet delov.
Prvi del obsega prepoznavanje socialnih
stisk upravičencev in ostalih družinskih članov, strokovno oceno potreb in
pričakovanj družine ter oceno možnosti, ki jih nudi družina.
Drugi del obsega izmenjavo stališč
strokovnih delavcev in članov družine o ponujeni storitvi, določitev
uresničljivih ciljev ter sklenitev dogovora o oblikah pomoči, trajanju, sodelovanju
in obveznostih udeležencev.
Tretji del obsega izdelavo načrta pomoči,
zlasti pa opredelitev področij, na katerih je potrebno delovati, določitev
pogostosti, krajev in terminov srečanj, določitev prioritet in prevzetih
obveznosti vseh sodelujočih.
Četrti del obsega izvajanje dogovorov.
Strokovna delavca usposabljata družinske člane za njihov prispevek k obstoju,
spreminjanju in razvoju družine. Spodbujata identifikacijo težav v odnosih in
usmerjata družinske člane v progresivno reševanje konfliktov v družini, ter v
njenih odnosih z okoljem. Strokovna delavca dajeta pri tem družini oporo.
Peti del zajema evalvacijo doseganja
etapnih ciljev, pri čemer se oceni zlasti motivacijo za spremembe v celotnem
funkcioniranju družine, spremembe, ki jih zaznava okolje ter učinke pri
posameznih družinskih članih.
č)  Trajanje
Postopki prvega, drugega in tretjega dela
do sklenitve dogovora o sodelovanju obsegajo 10 ur pogovorov, ki se lahko
opravljajo tudi na domu. Nadaljnja srečanja potekajo po mesečno dogovorjenih
terminih v poprečnem trajanju 90 minut. Možna so tudi tedenska srečanja,
ki trajajo v poprečju 60 minut.
Prvi ciklus storitve obsega pripravo in 10
srečanj ali poprečno 40 ur, vsak naslednji ciklus pa poprečno 30 ur.
d)  Metode dela
Storitev izvajamo timsko po principih
skupinskega dela z družino, dopolnjeno s tehnikami animiranja, podpore,
usmerjanja in pogajanja.
e)  Izvajalci storitve
Storitev lahko izvajajo strokovni delavci
iz drugega in tretjega odstavka 69. člena Zakona o socialnem varstvu (Uradni
list RS, št. 3/07 – uradno prečiščeno besedilo, 114/06 – ZUTPG, 23/07 – popr., 41/07
– popr., 61/10 – ZSVarPre, 62/10 – ZUPJS in
57/12) s triletnimi izkušnjami pri skupinskem delu.
Soizvajalci so lahko strokovni delavci iz
prejšnjega odstavka, ali delavci iz 70. člena istega zakona s triletnimi
delovnimi izkušnjami.
f)   Supervizija in izobraževanje
Sestavni del storitve sta tudi strokovno
izpopolnjevanje in supervizija, organizirana po načelu: 
-      
supervizijski posveti: 12 ur za vodjo storitve
oziroma 10 ur za soizvajalca na vsakih 50 storitev;
-      
strokovno izpopolnjevanje: v obsegu, ki ga določa
panožna kolektivna pogodba.
g)  Dokumentacija
Dokumentacija obsega evidence v skladu z
navodili na osnovi 115. člena Zakona o socialnem varstvu (Uradni list RS, št.
3/07 – uradno prečiščeno besedilo, 114/06 – ZUTPG, 23/07 – popr., 41/07 –
popr., 61/10 – ZSVarPre, 62/10 – ZUPJS in 57/12) ter delovne evidence izvajalca, zlasti zapisi timskih obravnav ter
pregled supervizijskih obravnav.
h)  Normativ storitve
Poprečni letni normativ storitve na enega
strokovnega delavca‑vodjo storitve znaša 50 storitev, za soizvajalca pa 60
storitev.
Tako določen normativ se poveča za ustrezen
delež upravno‑administrativnih nalog po merilu:
-      
en delavec s V. stopnjo izobrazbe na vsakih 30
izvajalcev, ter
-      
en delavec s IV. stopnjo izobrazbe na vsakih 40
izvajalcev.
Izvajanje storitev se organizira po merilu
en vodja storitve ter en soizvajalec storitve na vsakih 10.000 družin.
6. člen
Pomoč družini na domu
Pomoč družini na domu vsebuje socialno
oskrbo na domu in mobilno pomoč.
1.     Socialna oskrba na domu
a)  Opis storitve
Socialna oskrba na domu je namenjena
upravičencem, ki imajo zagotovljene bivalne in druge pogoje za življenje v
svojem bivalnem okolju, zaradi starosti, invalidnosti ali kronične bolezni pa
se ne morejo oskrbovati in negovati sami, njihovi svojci pa take oskrbe in nege
ne zmorejo ali zanju nimajo možnosti. Gre za različne oblike organizirane
praktične pomoči in opravil, s katerimi se upravičencem vsaj za določen čas
nadomesti potrebo po institucionalnem varstvu v zavodu, v drugi družini ali v
drugi organizirani obliki.
Storitev se prilagodi potrebam posameznega
upravičenca in obsega naslednje sklope opravil:
-      
pomoč pri temeljnih dnevnih opravilih, kamor
sodijo naslednja opravila: pomoč pri oblačenju, slačenju, pomoč pri umivanju,
hranjenju, opravljanju osnovnih življenjskih potreb, vzdrževanje in nega
osebnih ortopedskih pripomočkov;
-       gospodinjsko pomoč, kamor sodijo
naslednja opravila: prinašanja enega pripravljenega obroka ali nabava živil in
priprava enega obroka hrane, pomivanje uporabljene posode, osnovno čiščenje
bivalnega dela prostorov z odnašanjem smeti, postiljanje in osnovno vzdrževanje
spalnega prostora;
-      
pomoč pri ohranjanju socialnih stikov, kamor
sodijo naslednja opravila: vzpostavljanje socialne mreže z okoljem, s
prostovoljci in s sorodstvom, spremljanje upravičenca pri opravljanju nujnih
obveznosti, informiranje ustanov o stanju in potrebah upravičenca ter priprava
upravičenca na institucionalno varstvo.
Upravičenec je upravičen do pomoči na domu,
če potrebuje najmanj dve opravili iz dveh različnih sklopov opravil iz prejšnjega
odstavka.
b)  Upravičenci
Upravičenci do socialne oskrbe na domu so
osebe, ki jim preostale psihofizične sposobnosti omogočajo, da z občasno
organizirano pomočjo drugega ohranjajo zadovoljivo duševno in telesno počutje
in lahko funkcionirajo v znanem bivalnem okolju tako, da jim vsaj za določen
čas ni potrebno institucionalno varstvo v zavodu, v drugi družini ali v drugi
organizirani obliki.
Pod pogoji iz prejšnjega odstavka so
upravičenci:
-      
osebe, stare nad 65 let, ki zaradi starosti ali
pojavov, ki spremljajo starost, niso sposobne za popolnoma samostojno
življenje,
-      
osebe s statusom invalida po zakonu o družbenem
varstvu duševno in telesno prizadetih oseb, ki po oceni pristojne komisije ne
zmorejo samostojnega življenja, če stopnja in vrsta njihove invalidnosti
omogočata občasno oskrbo na domu,
-      
druge invalidne osebe, ki jim je priznana
pravica do tuje pomoči in nege za opravljanje večine življenjskih funkcij,
-      
kronično bolni in osebe z dolgotrajnimi
okvarami zdravja, ki nimajo priznanega statusa invalida, pa so po oceni
pristojnega centra za socialno delo brez občasne pomoči druge osebe nesposobne
za samostojno življenje,
-      
hudo bolni otrok ali otrok s težko motnjo v
telesnem ali težko in najtežjo motnjo v duševnem razvoju, ki ni vključen v
organizirane oblike varstva.
c)  Postopek
Socialna oskrba na domu je strokovno voden
proces in organizirana oblika praktične pomoči, pri kateri sodelujejo strokovni
delavec, strokovni sodelavec, neposredni izvajalec oskrbe, upravičenec ter
ključni ali odgovorni družinski člani.
Storitev se prične na zahtevo upravičenca
ali njegovega zakonitega zastopnika in vsebuje dva dela.
Prvi del predstavlja ugotavljanje
upravičenosti do storitve, pripravo in sklenitev dogovora o obsegu, trajanju in
načinu opravljanja storitve, organiziranje ključnih članov okolja ter izvedbo
uvodnih srečanj med izvajalcem in upravičencem ali družino.
Drugi del storitve zajema vodenje storitve,
koordinacijo izvajalcev in njihovo usmerjanje, sodelovanje z upravičenci pri
izvajanju dogovora in pri zapletenih življenjskih situacijah upravičencev ter
neposredno izvajanje storitve na domu upravičenca po dogovorjenih vsebinah in v
dogovorjenem obsegu.
Spremembe ali dopolnitve že sklenjenega
dogovora o obsegu, trajanju in načinu opravljanja storitve, lahko predlagata
izvajalec storitve, upravičenec ali njegov zakoniti zastopnik.
č)  Trajanje
Strokovna priprava izvajanja storitve v
obliki analize primera, priprava dogovora o obsegu, trajanju in načinu
opravljanja storitve, organiziranje ključnih članov okolja za sodelovanje pri
zagotavljanju pomoči ter izvedba uvodnega srečanja med predstavniki izvajalca
in upravičencem, traja v povprečju 8 ur na upravičenca oziroma do 12 ur na par.
Neposredno izvajanje storitve na domu upravičenca se lahko izvaja vse dni v
tednu in sicer največ do 20 ur tedensko. V primeru, ko zaradi potreb
upravičenca storitev izvajata dva izvajalca neposredne socialne oskrbe, se
lahko število ur mesečno poveča za največ eno tretjino.
d)  Metode dela
Socialna oskrba na domu se izvaja po metodi
dela s posameznikom in družino, ob uporabi metode dela s skupnostjo, neposredne
oblike pomoči upravičencu pa se izvajajo po načelih prilagajanja izvajanja
storitve okolju, v katerem živi upravičenec.
e)  Izvajalci storitve
Socialno oskrbo na domu izvajajo strokovni
delavci, strokovni sodelavci ter laični delavci. 
Prvi del storitve vodi strokovni delavec iz
69. člena Zakona o socialnem varstvu (Uradni list RS, št. 3/07 – uradno
prečiščeno besedilo, 114/06 – ZUTPG, 23/07 – popr., 41/07 – popr., 61/10 –
ZSVarPre, 62/10 – ZUPJS in 57/12). 
Drugi del storitve (vodenje storitve,
koordinacijo izvajalcev in njihovo usmerjanje, sodelovanje z upravičenci pri
izvajanju dogovora in pri zapletenih življenjskih situacijah upravičencev)
opravlja strokovni delavec iz 69. člena ali strokovni sodelavec iz 70. člena
Zakona o socialnem varstvu (Uradni list RS, št. 3/07 – uradno prečiščeno
besedilo, 114/06 – ZUTPG, 23/07 – popr., 41/07 – popr., 61/10 – ZSVarPre, 62/10
– ZUPJS in 57/12) z najmanj višješolsko izobrazbo. 
Neposredno izvajanje storitve na domu
upravičenca opravljajo strokovni sodelavci iz 70. člena Zakona o socialnem
varstvu (Uradni list RS, št. 3/07 – uradno prečiščeno besedilo, 114/06 – ZUTPG,
23/07 – popr., 41/07 – popr., 61/10 – ZSVarPre, 62/10 – ZUPJS in 57/12), ki so
končali najmanj srednjo poklicno ali srednjo strokovno šolo, ki usposablja za
socialno oskrbo ali zdravstveno nego, lahko pa tudi delavci, ki imajo
pridobljeno nacionalno poklicno kvalifikacijo s področja socialne oskrbe na
domu in opravljeno usposabljanje po verificiranem programu za socialno oskrbo.
Program verificira Socialna zbornica. 
Posamezna opravila iz druge in tretje
alinee drugega odstavka točke a) tega člena lahko pod vodstvom strokovnega
delavca izvajajo na podlagi pogodbe o zaposlitvi ali na drugi pravni podlagi
tudi laični delavci in drugi delavci.
f)   Supervizija in izobraževanje
Sestavni del storitve so tudi supervizijski
posveti za neposredne izvajalce oskrbe v obsegu najmanj 8 ur letno ter za
strokovne delavce ali strokovne sodelavce v obsegu najmanj 10 ur letno. Strokovno izpopolnjevanje se izvaja v obsegu, kot ga določa panožna
kolektivna pogodba za posamezno skupino izvajalcev
g)  Dokumentacija
Osnovna dokumentacija izvajalca obsega
evidence o osebnih podatkih upravičenca, vzpostavljene in vodene v skladu z
navodili 115. člena Zakona o socialnem varstvu (Uradni list RS, št. 3/07 –
uradno prečiščeno besedilo, 114/06 – ZUTPG, 23/07 – popr., 41/07 – popr., 61/10
– ZSVarPre, 62/10 – ZUPJS in 57/12), evidence dogovorov o trajanju, vrsti in načinu zagotavljanja
storitve, dnevnik opravljenih storitev ter podatke o plačilih ali oprostitvah
plačil za storitve. Izvajalec s splošnim aktom določi postopek evidentiranja
prispelih prošenj, način upoštevanja vrstnega reda prispelih prošenj, postopek
vključitve uporabnika v izvajanje storitve ter prenehanje izvajanja storitve,
pri čemer se smiselno uporabljajo določbe pravilnika, ki ureja postopke pri
uveljavljanju pravice do institucionalnega varstva.
h)  Normativ storitve
Storitev se organizira v dveh delih. 
Prvi del storitve: 
-      
ugotavljanje upravičenosti, priprava dogovora o
izvajanju storitve, organizacija ključnih članov okolja in začetno srečanje – 1
strokovni delavec na vsakih 200 upravičencev, ki imajo sklenjen dogovor z
izvajalcem. Ta normativ se izračuna na povprečno število upravičencev na mesec.
Drugi del storitve:
-      
vodenje storitve, koordinacija izvajalcev in
njihovo usmerjanje, sodelovanje z upravičenci pri izvajanju dogovora in pri
zapletenih življenjskih situacijah upravičencev – 0,5 strokovnega delavca ali
sodelavca na vsakih 20 neposrednih izvajalcev oskrbe. V primeru, da neposredni
izvajalec oskrbe oskrbuje v povprečju več kot 5 uporabnikov, se lahko uporabi
normativ 0,55 strokovnega delavca ali sodelavca na 20 neposrednih izvajalcev
oskrbe.
-      
neposredno izvajanje storitve na domu
upravičenca – povprečno 110 ur efektivnega dela (letno) na mesec. V primeru, da
gre za posebnost naselja (razpršenost uporabnikov, dostopnost do uporabnikov…)
ali posebno obravnavo upravičencev, lahko povprečno število efektivnih ur na mesec
odstopa za največ 10%.
Odstopanja, določena v prejšnjih dveh
alinejah, so možna v dogovoru z občino.
2.     Mobilna pomoč
a)       
Opis storitve
Mobilna pomoč je oblika strokovne pomoči na
domu, s katero se osebam z motnjami v duševnem in telesnem razvoju zagotavlja
strokovna obravnava na domu. Odvisna je od potreb obravnavanih oseb, usmerjena
pa je tudi na njihove svojce. Obsega opravila in postopke za korekcijo motenj
ter za svetovalno in terapevtsko delo. Namenjena je predvsem specialno
pedagoški obravnavi, socialni in psihološki obravnavi ter zaposlitvi.
b)  Upravičenci
Upravičenci do mobilne pomoči so otroci,
mladostniki in odrasle osebe z zmerno, težjo ali težko motnjo v duševnem in
telesnem razvoju, katerim ta oblika storitve nadomešča vodenje, varstvo in
zaposlitev pod posebnimi pogoji ali institucionalno varstvo in pri katerih je s
to pomočjo možno pričakovati ublažitev stanja oziroma ohranitev pridobljenih
znanj in sposobnosti.
c)  Postopek
Mobilna pomoč je strokovno delo, usmerjeno
k prizadeti osebi. Sodelujejo strokovni delavec, upravičenec ter družinski člani,
svojci, ter skrbniki.
č)  Trajanje
Strokovna priprava za izvajanje storitve z
analizo primera, timsko obravnavo in dogovori z udelelezenci procesa traja v
poprečju 5 ur. V izvajanje storitve se vključujejo:
-      
specialni pedagog ali defektolog 8 ur mesečno
-      
socialni delavec 2 uri mesečno
-      
psiholog 2 uri mesečno.
d)  Metode dela
Mobilna pomoč se izvaja po metodah dela
stroke izvajalca s posameznikom in družino na domu.
e)  Izvajalci storitve
Storitev izvajajo strokovni delavci iz 69.
člena Zakona o socialnem varstvu (Uradni list RS, št. 3/07 – uradno prečiščeno
besedilo, 114/06 – ZUTPG, 23/07 – popr., 41/07 – popr., 61/10 – ZSVarPre, 62/10
– ZUPJS in 57/12) s triletnimi izkušnjami na področju obravnave oseb z motnjami
v razvoju.
f)   Supervizija in izobraževanje
Sestavni del storitve sta tudi strokovno
izpopolnjevanje in supervizija, organizirana po načelu: supervizijski posveti:
8 ur na vsakih 180 obravnav strokovno izpopolnjevanje: v obsegu, ki ga
določa panožna kolektivna pogodba.
g)  Dokumentacija
Dokumentacija izvajalca obsega evidenco
storitev s podatki, kdo pomoč izvaja, komu se pomoč nudi, o vsebini pomoči,
datumih izvajanja in opravljenih urah, evidenco opravljenih poti ter evidenco
supervizijskih obravnav.
h)  Normativ storitve
Strokovni delavec‑specialni pedagog
opravlja storitev za 20 upravičencev, socialni delavec ali psiholog pa za 85
upravičencev.
Storitev se organizira po načelu en
specialni pedagog na 60.000 oziroma socialni delavec in psiholog na
240.000 prebivalcev.
7. člen
Socialni servis
a)  Opis storitve
Socialni servis obsega pomoč pri hišnih in
drugih opravilih v primeru invalidnosti, starosti, otrokovega rojstva, bolezni,
v primeru nesreč ter v drugih primerih, ko je ta pomoč potrebna za vključitev
osebe v vsakdanje življenje.
Socialni servis ne sodi v javno službo.
Storitev obsega zlasti naslednja opravila:
-      
prinašanje pripravljenih obrokov hrane,
-      
nakup in prinašanje živil ali drugih
potrebščin, priprava drv ali druge kurjave,
-      
nabava ozimnice,
-      
manjša hišna popravila,
-      
pranje in likanje perila,
-      
vzdrževanje vrta in okolice stanovanja,
-      
čiščenje v stanovanju, opremljanje, spremljanje
pri obiskih trgovin, predstav, sorodnikov ali na počitnicah,
-      
organiziranje in izvajanje drugih oblik
družabništva,
-      
pedikerske, frizerske in druge podobne storitve
za nego telesa in vzdrževanje videza,
-      
pomoč pri opravljanju bančnih poslov, plačevanju
računov, sprejemanju in odpošiljanju poštnih pošiljk – po pooblastilu
upravičenca,
-      
(črtana),
-      
varovanje in nadziranje stanja uporabnika preko
noči,
-      
celodnevna povezava preko osebnega telefonskega
alarma.
Izvajalec storitve socialnega servisa mora
nuditi vsaj tri opravila iz prejšnjega odstavka, od katerih mora vedno biti na
voljo opravilo iz prve alinee prejšnjega odstavka, razen v primeru izvajanja
opravila iz zadnje alinee prejšnjega odstavka, ki se lahko opravlja kot
samostojna storitev socialnega servisa.
b)  Upravičenci
Upravičenec je vsakdo, ki zaradi
invalidnosti, starosti, otrokovega rojstva, bolezni, nesreč ter v drugih
primerih, ko je ta pomoč potrebna za vključitev osebe v vsakdanje življenje,
naroči določeno opravilo ali več opravil in prevzame obveznost plačila storitve
in kritja stroškov v zvezi z opravljeno storitvijo.
c)  Postopek
Postopek pri opravljanju posameznega
opravila in obseg storitve določita uporabnik in izvajalec z dogovorom ali s
pogodbo.
č)  Trajanje
Trajanje storitve je odvisno od volje uporabnika
in izvajalca in ga določita v dogovoru ali pogodbi.
d)  Izvajalci
Storitev socialnega servisa lahko izvajajo
strokovni sodelavci iz 70. člena Zakona o socialnem varstvu (Uradni list RS,
št. 3/07 – uradno prečiščeno besedilo, 114/06 – ZUTPG, 23/07 – popr., 41/07 –
popr., 61/10 – ZSVarPre, 62/10 – ZUPJS in 57/12), ki so končali najmanj srednjo
poklicno ali srednjo strokovno šolo, ki usposablja za socialno oskrbo ali
zdravstveno nego, lahko pa tudi delavci, ki imajo pridobljeno nacionalno
poklicno kvalifikacijo za izvajanje socialne oskrbe na domu in opravljeno
usposabljanje po verificiranem programu za socialno oskrbo. Program verificira
Socialna zbornica.
Neposredno izvajanje storitve na domu
upravičenca lahko izvajajo tudi delavci, ki imajo pridobljeno nacionalno
poklicno kvalifikacijo za izvajanje socialne oskrbe na domu. (črtan)
e)  Dokumentacija
Izvajalec je dolžan voditi evidenco
storitev za posameznega uporabnika.
f)   Normativ storitve
Normativ storitve ni določen.
8. člen
Institucionalno varstvo
a)  Opis storitve
Institucionalno varstvo je oblika obravnave
v zavodu, drugi družini ali drugi organizirani obliki, ki upravičencem
nadomešča, dopolnjuje ali zagotavlja funkcijo doma ali lastne družine.
Obsega osnovno oskrbo in socialno oskrbo v
skladu s tem pravilnikom in zdravstveno varstvo po predpisih s področja
zdravstvenega varstva.
Za otroke in mladostnike, prikrajšane za
normalno družinsko življenje, zajema institucionalno varstvo tudi vzgojo in
pripravo na življenje.
Za otroke, mladostnike in odrasle osebe do
26. leta starosti, z zmerno, težjo in težko motnjo v duševnem in telesnem
razvoju, ki so usmerjene v posebni program vzgoje in izobraževanja, obsega
institucionalno varstvo tudi usposabljanje po posebnem zakonu, oskrbo in
vodenje.
Odraslim osebam z motnjami v duševnem in
telesnem razvoju se v okviru institucionalnega varstva zagotavljajo še posebne
oblike varstva.
Osnovna oskrba zajema bivanje,
organiziranje prehrane, tehnično oskrbo in prevoz.
Bivanje se organizira v opremljenih in
vzdrževanih sobah, z ustrezno uravnavano temperaturo. Sobe so eno‑ ali
dvoposteljne za odrasle osebe in starejše od 65 let, ter eno‑, dvo‑ ali
triposteljne za otroke in mladostnike. Vključuje zagotavljanje sanitarnih
prostorov, prostorov za osebno higieno, skupnih prostorov ter prostorov za
izvajanje programov. Bivanje zajema tudi čiščenje bivalnih prostorov in pranje,
čiščenje ter vzdrževanje oblačil ter osebnega in skupnega perila.
Organiziranje prehrane zajema nabavo,
pripravo in ustrezno postrežbo (tudi razrezane, sesekljane in pasirane)
celodnevne, starosti in zdravstvenemu stanju primerne hrane in napitkov.
Tehnična oskrba je organizirana dejavnost
za zagotavljanje tehničnih pogojev za optimalno izvajanje institucionalnega
varstva ter vključuje naloge vzdrževanja opreme, prostorov, objekta in okolice.
Prevozi vključujejo organizacijo in izvedbo
prevozov v zvezi z uveljavljanjem zakonskih pravic in obveznosti v nujnih
primerih za vse upravičence, za otroke in mladostnike v dnevnem varstvu pa tudi
v zvezi s prihodom in odhodom upravičencev k izvajalcu storitve
Za otroke in mladostnike s posebnimi
potrebami do 21. leta starosti, ki so vključeni v dnevno obravnavo ter
obiskujejo Posebni program vzgoje in izobraževanja, krije stroške za dnevne
prihode in odhode k izvajalcu storitve lokalna skupnost skladno s predpisi s
področja vzgoje in izobraževanja. Stroške za dnevne prihode in odhode k
izvajalcu za odrasle osebe s posebnimi potrebami, vključene v Posebni program
vzgoje in izobraževanja – raven usposabljanja za življenje in delo po 21. letu
starosti, krije ministrstvo, pristojno za socialno
varstvo (v nadaljnjem besedilu: ministrstvo).
Socialna oskrba je strokovno vodena
dejavnost, namenjena izvajanju vsebin socialne preventive, terapije, varstva in vodenja upravičencev. Vključuje
izvajanje nalog varstva, posebnih oblik varstva, vzgoje in priprave na
življenje in nalog vodenja.
Varstvo obsega nudenje pomoči pri
vzdrževanju osebne higiene, pri prehranjevanju in pitju, oblačenju, slačenju,
odvajanju, gibanju, komunikaciji, pri orientaciji in pri pripravi na počitek.
Posebne oblike varstva so namenjene
ohranjanju in razvoju samostojnosti, razvoju socialnih odnosov, delovni
okupaciji, korekciji in terapiji motenj, aktivnemu preživljanju prostega časa
ter reševanju osebnih in socialnih stisk.
Za otroke in mladostnike, prikrajšane za
normalno družinsko življenje, zajema institucionalno varstvo tudi vzgojo in
pripravo za življenje, ki vključuje navajanje na osnovne funkcije oziroma skrb
za samega sebe, razvijanje samostojnosti in ustvarjalnosti, mišljenja, učnih
navad, moralnih norm in socialnih vzorcev, usposabljanje za vključitev v
življenje, razvijanje delovnih sposobnosti in spretnosti, razvijanje interesnih
dejavnosti ter odpravljanje razvojnih težav in motenj.
Vodenje obsega oblikovanje, izvajanje in
spremljanje individualnih programov, kontaktiranje in sodelovanje s
posameznikom ter svojci, sodelovanje z drugimi institucijami in strokovnimi
sodelavci ter organizacijo prostočasovnih dejavnosti.
Za otroke, mladostnike in odrasle osebe do
26. leta starosti, ki so usmerjene v posebni program vzgoje in izobraževanja,
obsega institucionalno varstvo tudi usposabljanje, ki se izvaja po predpisih za
področje šolstva. Vključuje organiziranje in izvajanje posebnega vzgojno
izobraževalnega programa, nalog knjižnice, informacijske in druge naloge.
Določitev podrobnejših standardov
Podrobnejše standarde za izvajanje
posameznih vrst oskrbe za področji institucionalnega varstva starejših in
institucionalnega varstva posebnih skupin odraslega prebivalstva določi
skupnost socialnih zavodov Slovenije, skladno z javnim pooblastilom iz 68.b
člena Zakona o socialnem varstvu (Uradni list RS, št. 3/07 – uradno prečiščeno
besedilo, 114/06 – ZUTPG, 23/07 – popr., 41/07 – popr., 61/10 – ZSVarPre,
62/10 – ZUPJS in 57/12).
b)  Upravičenci
Upravičenci do storitve so:
A)   Otroci, mladostniki in odrasle osebe do 26. leta starosti, ki
so usmerjene v posebni program vzgoje in izobraževanja:
1.     
otroci, mladostniki in odrasle osebe z zmerno
motnjo v duševnem razvoju,
2.     
otroci, mladostniki in odrasle osebe s težjo
motnjo v duševnem razvoju,
3.     
otroci, mladostniki in odrasle osebe s težko
motnjo v duševnem razvoju,
4.     
otroci, mladostniki in odrasle osebe z več
motnjami (otroci, mladostniki in odrasle osebe z motnjo v duševnem razvoju ter
s hudimi motnjami vedenja in osebnosti, gibalnimi in senzornimi oviranostmi in
poškodbami glave).
B)   Otroci in mladostniki do 18. leta starosti, prikrajšani za
normalno družinsko življenje:
1.       otroci in mladostniki, ki potrebujejo nadomestilo za družinsko
vzgojo in oskrbo,
2.       otroci in mladostniki, ki potrebujejo še dodatno strokovno
obravnavo.
C)   Odrasle osebe z motnjami v duševnem razvoju, s težavami v
duševnem zdravju, s senzornimi motnjami, motnjami v gibanju in z napredovalo
kronično oziroma neozdravljivo boleznijo ob koncu življenja:
1.     
odrasle osebe z dolgotrajnimi težavami v
duševnem zdravju,
2.     
odrasle osebe z zmerno motnjo v duševnem
razvoju,
3.     
odrasle osebe s težjo motnjo v duševnem
razvoju,
4.     
odrasle osebe s težko motnjo v duševnem
razvoju,
5.     
odrasle osebe z več motnjami (odrasli z motnjo
v duševnem razvoju, osebnostnimi motnjami, težavami v duševnem zdravju,
gibalnimi in senzornimi oviranostmi ter s poškodbami glave),
6.     
osebe s težjo ali težko obliko gibalne ali
senzorne oviranosti, ki niso sposobne samostojnega življenja in ki so bile v
preteklosti sprejete v poseben socialnovarstveni zavod na podlagi oskrbe iz 1.
do 5. točke pod C),
7.     
odrasle osebe z napredovalo kronično oziroma
neozdravljivo boleznijo ob koncu življenja,
8.     
osebe s težavami v
duševnem zdravju, osebe z več motnjami (težave v duševnem razvoju in
dolgotrajne težave v duševnem zdravju), ki so nameščene s sklepom sodišča na
varovane oddelke, in osebe, ki zaradi posledic upada kognitivnih funkcij
potrebujejo delno ali popolno pomoč in nadzor.
D)   Osebe, starejše od 65 let:
1.     
osebe, ki zaradi starosti ali drugih razlogov,
ki spremljajo starost, ne zmorejo več povsem samostojno živeti v svojem domačem
okolju, čeprav lahko še samostojno izvajajo temeljne življenjske aktivnosti in
pri tem ne potrebujejo neposredne pomoči druge osebe,
2.     
osebe z zmernimi starostnimi in zdravstvenimi
težavami, ki so pri izvajanju temeljnih življenjskih aktivnostih in dnevnih
opravilih večinoma samostojne in potrebujejo občasno pomoč druge osebe,
3.a  osebe z najzahtevnejšimi starostnimi
in zdravstvenimi težavami, ki so pri izvajanju temeljnih življenjskih
aktivnosti in dnevnih opravilih ves čas delno odvisne od pomoči druge osebe,
3.b  osebe, ki potrebujejo pomoč in
oskrbo, ker so pri izvajanju temeljnih življenjskih aktivnosti in dnevnih
opravilih ves čas popolnoma odvisne od pomoči druge osebe,
4.      osebe, ki zaradi starostne demence ali podobnih stanj, potrebujejo
delno ali popolno osebno pomoč ter osebno spremljanje ali nadzor.
c)       
Postopek
Postopek izvajanja storitve zajema začetno
informiranje, izvajanje postopka v zvezi s sprejemom, vsebinsko pripravo na
sprejem upravičenca, podpis dogovora o izvajanju storitve in pripravo
individualnega načrta, namestitev in izvajanje storitve ter njeno prenehanje.
Postopek sprejema, premestitve in odpusta
je natančneje urejen s Pravilnikom o postopkih pri uveljavljanju pravice do
institucionalnega varstva (Uradni list RS, št. 42/07 – neuradno prečiščeno
besedilo).
Postopek izvajanja namestitev upravičenca
na podlagi individualnega paketa storitev zajema oblikovanje predloga za takšno
vrsto storitve (izražen interes upravičenca po storitvi), izdelavo posebnega
individualnega načrta s stroškovnikom, odobritev načrta, izvajanje načrta,
periodične revizije in pripravo letnih poročil.
V vseh procesih postopka sodeluje upravičenec,
pri tem pa mu lahko pomagajo njegovi zastopniki, svojci ali ključne osebe iz
organizacije, ki zanj skrbijo.
Za izvajanje individualnega načrta skrbi
koordinator storitve v sodelovanju z uporabnikom in njegovimi zastopniki.
č)  Oblike storitve
Storitev institucionalnega varstva je lahko
zagotovljena v socialnovarstvenem zavodu, v drugi družini ali v drugi
organizirani obliki.
Zavodsko obliko institucionalnega varstva
zagotavljajo domovi za starejše, posebni socialni zavodi, domovi za otroke,
zavodi za usposabljanje, varstveno delovni centri ter druge pravne ali fizične
osebe, ki izpolnjujejo predpisane zakonske pogoje za opravljanje dejavnosti.
Za posamezne skupine upravičencev iz točke
»b) Upravičenci« tega člena opravljajo storitve naslednji izvajalci:
-      
storitev za upravičence iz točke A) izvajajo
zavodi za usposabljanje,
-      
storitev za upravičence iz točke B) izvajajo
domovi za otroke,
-      
storitev za upravičence iz točke C) izvajajo
posebni socialno varstveni zavodi, za upravičence iz podtočke 2., 3., 4. in 5. točke C) pa tudi varstveno delovni centri in zavodi za usposabljanje, za upravičence iz
podtočke 6. točke C) pa tudi domovi za starejše,
-      
storitev za upravičence iz točke D) izvajajo
domovi za starejše.
Institucionalno varstvo v zavodu se lahko
izvaja kot celodnevno varstvo ali v obliki dnevnega varstva.
Celodnevno varstvo je oblika
institucionalnega varstva, namenjena posameznikom, ki potrebujejo celodnevno
oskrbo 24 ur na dan.
Začasna (kratkotrajna) namestitev je oblika
celodnevnega varstva, ki je namenjena posameznikom:
-      
ki imajo oskrbo zagotovljeno izven
institucionalnega varstva in potrebujejo začasno institucionalno varstvo, ker
oskrba izven institucionalnega varstva začasno ni zagotovljena,
-      
ki potrebujejo storitev zaradi akutnega
poslabšanja zdravja in bi ob ustrezni pomoči lahko dosegli vsaj delno
samostojnost in zato v nadaljevanju ne bi potrebovali dolgotrajne celodnevne
oblike institucionalnega varstva.
Storitve začasne (kratkotrajne) namestitve
za upravičence iz točke A) in točke B) točke »b) Upravičenci« tega člena
izvajajo isti izvajalci, kakor v tretjem odstavku te točke, za upravičence iz
točke C) in D) točke »b) Upravičenci« tega člena, pa posebni socialno varstveni
zavodi, varstveno delovni centri in domovi za starejše.
Dnevno varstvo je oblika institucionalnega
varstva, namenjena posameznikom, ki še ne potrebujejo celodnevne, stacionarne
oskrbe in si želijo oziroma potrebujejo pomoč, nadzor ali organizirano obliko
bivanja le za določeno število ur dnevno. Osnovni kriterij za vključitev oseb v
dnevno varstvo je, da se uporabniki dnevno vračajo domov. Standardi za
celodnevno obliko storitve se smiselno uporabljajo tudi za dnevno obliko.
Storitev dnevnega varstva lahko vsebuje tudi prevoz kot dodatno storitev.
Dnevno varstvo za upravičence iz točke A) v
točki »b) Upravičenci« tega člena, ki se izvaja do 10 ur dnevno, 5 dni v tednu
in vse tedne v letu, vključuje tudi izvajanje posebnega programa vzgoje in
izobraževanja in prevoz.
Storitev institucionalnega varstva v drugi
družini se izvaja v družini, ki ni sestavljena iz družinskih članov
upravičenca, in sicer za skupine upravičencev iz točk C) in D) v točki »b)
Upravičenci« tega člena.
Storitev se izvaja na podlagi pogodbe, ki
jo v skladu s 65. členom Zakona o socialnem varstvu (Uradni list RS, št. 3/07 –
uradno prečiščeno besedilo,114/06 – ZUTPG, 23/07 – popr., 41/07 – popr., 61/10
– ZSVarPre, 62/10 – ZUPJS in 57/12) skleneta center za socialno delo in oseba, ki izvaja storitev ali
pa na podlagi pogodbe, ki jo skleneta izvajalec institucionalnega varstva iz
javne mreže in oseba, ki izvaja storitev. Šteje se, da ima v drugem primeru
uporabnik status stanovalca zavoda, ki sklepa pogodbo s tretjo osebo.
Izvajalec storitve varstva v drugi družini,
ki opravlja storitev na podlagi 65. člena Zakona o socialnem varstvu (Uradni
list RS, št. 3/07 – uradno prečiščeno besedilo,114/06 – ZUTPG, 23/07 – popr., 41/07
– popr., 61/10 – ZSVarPre, 62/10 – ZUPJS in
57/12), je dolžan zagotoviti izvajanje zdravstvenega varstva
in zdravstvene nege v sodelovanju z zdravstvenim domom ali izvajalcem s
koncesijo na področju zdravstvenega varstva.
Za pogoje, ki jih mora izpolnjevati oseba,
ki izvaja institucionalno varstvo v drugi družini, se za primernost bivalnih
pogojev, obveznosti osebe, nadzor in financiranje uporabljajo določbe zakona,
ki ureja izvajanje rejniške dejavnosti, pri čemer je tretja oseba upravičena do
plačila materialnih stroškov, ki so znižani za 25% in do plačila dela v
osnovnem znesku, v skladu z zakonom, ki ureja izvajanje rejniške dejavnosti.
V primeru sklenjene pogodbe z izvajalcem
institucionalnega varstva iz javne mreže, zagotovi izvajanje zdravstvenega
varstva in zdravstvene nege javni zavod oziroma koncesionar.
Storitev institucionalnega varstva v drugi
organizirani obliki je lahko zagotovljena v stanovanjski skupini, bivalni
enoti, oskrbovanem stanovanju, oskrbnem domu in z bivanjem zunaj institucije na
podlagi individualnega paketa storitve, in sicer za upravičence iz točk A)
(odrasle osebe usmerjene v posebni program vzgoje in izobraževanja), C) in D) v
točki »b) Upravičenci« tega člena.
Stanovanjska skupina za osebe iz točke C) v
točki »b) Upravičenci« tega člena je lahko organizirana kot samostojna enota
ali kot dislocirana enota zavoda. Velikost stanovanjske skupine je od 4 do 6
oseb.
Bivalna enota za osebe iz točke C) v točki
»b) Upravičenci« tega člena je lahko prav tako organizirana kot samostojna
enota ali dislocirana enota zavoda, vključuje pa največ 24 oseb.
Bivanje zunaj institucije z individualnim
paketom storitve se izvaja na podlagi individualnega načrta, ki natančno določa
obseg paketa osnovne in socialne oskrbe, ki se izvaja glede na potrebe
upravičencev in se lahko razlikuje od opisa v točki »a) Opis storitve« tega
člena.
Opredelitev osnovne oskrbe v individualnem
paketu določa:
-      
bivanje,
-      
prehrano,
-      
pranje osebnega in posteljnega perila ter
čiščenja in vzdrževanja bivalnega prostora.
Opredelitev socialne oskrbe v individualnem
paketu določa:
-      
nego in pomoč pri vseh življenjskih opravilih,
ki obsega osebno nego, kopanje in pomoč pri umivanju, pomoč pri oblačenju in
slačenju, pomoč pri hranjenju in pitju, pomoč pri uporabi ortopedskih
pripomočkov in podobno, spremstvo, ki obsega pomoč pri gibanju/premikanju v
prostoru, pri orientaciji in spremljanju pri osebnih opravkih, nakupih, v
prostem času, na prireditve in podobno,
-      
pomoč pri vzpostavljanju in ohranjanju
socialnih stikov, ki obsega vzpostavljanje socialne mreže z okoljem, s
prostovoljci in s sorodstvom, informiranje ustanov o stanju in potrebah
upravičenca, pomoč pri komunikaciji,
-      
organiziranje prevozov in drugih storitev, ki
so izražene s strani upravičenca v individualnem načrtu.
Individualni paket storitve vsebuje tudi
opredelitev obsega zdravstvenega varstva in zdravstvene nege, ki se izvaja na
podlagi predpisov s področja zdravstvenega varstva v sodelovanju z izvajalci
zdravstvenega varstva v javni mreži.
Obliki storitve kot sta oskrbovano
stanovanje in oskrbni dom sta podrobno opredeljeni v 9. členu tega pravilnika.
d)  Trajanje
Storitev je lahko trajna ali začasna (kadar
se izvaja le za določeno obdobje) oziroma občasna (kadar se izvaja za krajši
čas in se periodično ponavlja) in traja dokler obstojajo razlogi za vključitev
upravičenca v institucionalno varstvo in dokler je pripravljen storitev
sprejemati. Začasna (kratkotrajna) namestitev ne sme trajati več kot tri
mesece.
Celodnevna oblika storitve se izvaja 24 ur
dnevno, v primeru dodatne vključitve upravičenca v drugo socialno varstveno
storitev, storitev zaposlitvene rehabilitacije ali zaposlitev pa tudi krajši
čas.
Dnevna oblika storitve se praviloma izvaja
10 ur dnevno, lahko pa se izvaja tudi krajši čas, glede na potrebe upravičenca.
e)  Metode
Storitev institucionalnega varstva se
izvaja po metodah individualnega in timskega dela, upoštevaje splošna strokovna
načela aktivnosti in avtonomije, možnosti izbire in dostopnosti oblik,
domicilnosti, disperzije, integracije in inkluzije, ter posebnih strokovnih
načel, kot so: individualizacija, normalizacija, celovitost in kontinuiranost
obravnave ter multidisciplinaren pristop.
Pri načrtovanju individualnega programa
institucionalnega varstva upravičenca sodelujejo upravičenec, njegov zakoniti
zastopnik in strokovni tim.
Izvajanje in koordinacija sta predmet
periodičnih preverjanj upravičenca in celotnega tima, predvidoma vsakih šest
mesecev.
Če pri izvajalcu biva gluha oseba, mora del
zaposlenih pri izvajalcu, na predlog vodstva zavoda, opraviti osnovni tečaj
slovenskega znakovnega jezika, v obsegu najmanj 30 ur. Usposabljanje za
pridobitev osnovnega znanja slovenskega znakovnega jezika organizira
ministrstvo.
f)   Izvajalci
Osnovno oskrbo izvajajo zaposleni na
delovnih mestih: vratar – receptor, čistilka, strežnica, perica, šivilja,
servirka, pomočnik (dietnega) kuharja, kuhar/dietni/kuhar, ekonom, vzdrževalec,
vzdrževalec – tehnik, voznik oseb s posebnimi potrebami, voznik.
Socialno oskrbo izvajajo zaposleni na
delovnih mestih: oskrbovalka, gospodinja oskrbovalka, socialna
oskrbovalka, varuhinja, delovni inštruktor, animator,
skupinski habilitator, individualni habilitator, socialni delavec, psiholog.
Vzgojo in pripravo na življenje izvajajo
zaposleni na delovnih mestih: socialni delavec, individualni habilitator,
skupinski habilitator in psiholog.
Vzgojo in izobraževanje izvajajo zaposleni
na delovnih mestih: skupinski habilitator, knjižničar, informatik in varuhinja.
Osnovno in socialno oskrbo v drugi družini
izvajajo osebe, ki imajo status samozaposlene osebe na področju socialnega
varstva, ter imajo pridobljeno poklicno kvalifikacijo, ali pa izpolnjujejo
pogoje za pridobitev statusa strokovnega sodelavca po 70. členu Zakona o
socialnem varstvu (Uradni list RS, št. 3/07 – uradno prečiščeno besedilo,
114/06 – ZUTPG, 23/07 – popr., 41/07 – popr., 61/10 – ZSVarPre, 62/10 – ZUPJS in 57/12).
Koordinacijo bivanja upravičenca zunaj
institucije z individualnim paketom storitev izvaja koordinator za individualne
namestitve zunaj institucije, ki je lahko strokovni delavec ali sodelavec na podlagi Zakona o socialnem varstvu (Uradni list RS,
št. 3/07 – uradno prečiščeno besedilo, 23/07 – popr., 41/07 – popr., 61/10
– ZSVarPre, 62/10 – ZUPJS, 57/12, 39/16, 52/16 – ZPPreb-1, 15/17 – DZ, 29/17,
54/17, 21/18 – ZNOrg, 31/18 – ZOA-A, 28/19, 189/20 – ZFRO in 196/21 – ZDOsk),
na delovnem mestu, ki je uvrščeno najmanj v VI. tarifni razred v skladu z
zakonom, ki ureja sistem plač v javnem sektorju. En
koordinator se sistemizira na 12 upravičencev.
Posamezne elemente oziroma sestavine
individualne namestitve upravičenca iz zavoda zunaj institucije na podlagi
individualnega načrta lahko izvajajo tudi druge osebe, ki so določene z
individualnim načrtom in ki sklenejo dogovor z uporabnikom in pooblaščenim
zavodom.
Administrativne, finančno‑računovodske in
poslovodne naloge izvajajo zaposleni na delovnih mestih: administrator,
pisarniški referent, tajnica, poslovni sekretar, strokovni sodelavec (javna
naročila), strokovni sodelavec za upravno pravne zadeve, finančnik, ekonomski
referent, knjigovodja, analitik, finančno računovodski delavec, računovodja,
kadrovnik, vodja finančno‑računovodske službe, pomočnik direktorja za posamezno
področje, namestnik direktorja za posamezno področje in direktor.
g)  Dokumentacija
O institucionalnem varstvu je potrebno
voditi dokumentacijo o osebah v varstvu, o delu strokovnih delavcev in
sodelavcev ter o delu zavoda.
Dokumentacija o osebah v varstvu obsega
osebni list, dogovor o izvajanju storitve, individualni načrt, evidence o
strokovnih in specialističnih obravnavah ter drugo dokumentacijo.
Dokumentacija o delu strokovnih delavcev in
sodelavcev obsega individualne programe obravnav, poročila o spremljanju in
uresničevanju obravnav, pregled supervizijskih obravnav ter drugo
dokumentacijo.
Dokumentacija o delu zavoda obsega razvojne
in letne načrte, poročila o uresničevanju načrtov, evidence oseb v varstvu ter
drugo dokumentacijo.
Dokumentacija se vodi in hrani v skladu s
predpisi o varstvu osebnih podatkov.
Dokumentacijo o institucionalnem varstvu v
drugi družini vodi center za socialno delo, oziroma zavod, ki je sprejel
upravičenca v takšno obliko varstva.
Za izvajanje bivanja upravičenca zunaj
institucije na podlagi individualnega paketa se pripravi poseben individualni
načrt, ki ga podpišejo upravičenec ali njegov zastopnik, zavod, ki je
upravičenca sprejel in izvajalci posameznih sestavin storitve.
h)  Normativ storitve
Institucionalno varstvo v zavodski obliki
se izvaja v manjših organizacijskih enotah kot so: bivalne skupine, bivalne
enote, stanovanjske skupine ali gospodinjske skupnosti. V posamezno
organizacijsko obliko ne morejo biti vključene manj kot 4 osebe in ne več kot
24 oseb.
V varovane oddelke v splošnih in posebnih
socialno varstvenih zavodih je lahko vključeno največ 12 oseb. Osebe z demenco
so lahko v teh zavodih obravnavane tudi v drugih oblikah organiziranega varstva
(gospodinjska skupnost …). V teh primerih se uporabljajo standardi in normativi,
ki so predpisani za varovane oddelke.
V primeru, ko se storitev izvaja v obliki
dnevnega varstva, se kadrovski normativ preračuna glede na število ur izvajanja
storitve.
Kadrovski normativ za varuhinje v
institucionalnem varstvu otrok, mladostnikov in odraslih oseb do 26. leta
starosti, z zmerno, težjo in težko motnjo v duševnem in telesnem razvoju,
usmerjenih v posebni program vzgoje in izobraževanja, je sestavljen iz 2/3
normativa, ki velja za to skupino na področju socialnega varstva in 1/3 normativa,
ki velja za to skupino na področju vzgoje in izobraževanja.
Kadrovski normativ za varuhinje v
institucionalnem varstvu odraslih je za odrasle osebe s težko motnjo v duševnem
razvoju in za osebe z več motnjami, ki niso sposobne vključitve v storitev vodenja,
varstva in zaposlitve pod posebnimi pogoji, enak kadrovskemu normativu za
varuhinje v institucionalnem varstvu otrok, mladostnikov in odraslih oseb do
26. leta starosti, usmerjenih v program vzgoje in izobraževanja.
Kadrovski normativ za institucionalno
varstvo odraslih oseb, ki so dodatno vključene v drugo socialno varstveno
storitev, storitev zaposlitvene rehabilitacije ali zaposlitev je 85% normativa,
ki velja za storitve za odrasle osebe v celodnevnem domskem varstvu. V teh
primerih se pri kadrovskih normativih tudi ne upoštevajo normativi za posebne
oblike varstva.
Pri kadrovskih normativih za
institucionalno varstvo odraslih oseb, ki niso vključene v druge socialno
varstvene storitve, se ne upoštevajo normativi za izvajanje vodenja v okviru
socialne oskrbe.
Normativ za stanovanjske skupine, ki so
dislocirane od zavoda in med seboj oddaljene več kot 500 m, ali normativ za
bivalno enoto, ki vključuje manj kot 12 upravičencev, vendar ne manj kot 4, je
0,5 delavca za izvajanje osnovne oskrbe, 3,5 strokovnih delavcev in sodelavcev
za izvajanje socialne oskrbe ter 0,5 za izvajanje poslovodenja. Za izvajalce,
pri katerih je skupno število vključenih uporabnikov v storitev
institucionalnega varstva manjše kot 75, se v vsaki stanovanjski skupini
normativ strokovnih delavcev in sodelavcev za izvajanje socialne oskrbe poveča
za 0,5 delavca. Normativ za bivalne enote, ki so dislocirane od zavoda in med
seboj oddaljene več kot 500 m, v katere se vključuje manj kot 25 upravičencev,
vendar ne manj kot 12, je določen v Prilogi 1c, ki je kot Priloga 3 sestavni
del tega pravilnika.
Za izvajanje storitve institucionalnega
varstva v drugi družini se uporablja normativ 1 izvajalec osnovne in socialne
oskrbe na 3 osebe, starejše od 65 let, v primeru oseb z zmerno motnjo v
telesnem in duševnem razvoju pa 1 izvajalec osnovne in socialne oskrbe na 2
osebi, in sicer tako, da skupno število upravičencev v posamezni družini ni
večje od šest. Za izvajalca institucionalnega varstva v drugi družini se šteje
odrasel član družine.
Normativi zajemajo tudi delavce, ki
izvajajo naloge administrativnih, finančno-računovodskih in poslovodnih nalog.
Ne glede na prvi odstavek te točke se lahko
za izvajanje bivanja zunaj institucije na podlagi individualnega paketa
storitve v individualnem načrtu določi drugačni kadrovski normativ, pri čemer
se upoštevajo veljavni kadrovski normativi za institucionalno varstvo.
Pri izvajalskih organizacijah, ki izvajajo
dejavnost po posebnih konceptih in metodah dela ali imajo specifično strukturo
uporabnikov, se naloge in opravila posameznih izvajalcev osnovne in socialne
oskrbe ter poslovodenja v okviru obstoječega nabora delovnih mest, določenih v Prilogah 1a, 1b in 1c, ki so kot Priloge 1, 2 in 3 sestavni del tega pravilnika, lahko združujejo, ali pa se izvajanje posameznih
nalog in opravil zagotovi z zunanjimi izvajalci. Združujejo
se lahko naloge in opravila pri osnovni in socialni oskrbi za delovna mesta, ki
so uvrščena v največ V. tarifni razred ter pri socialni oskrbi in poslovodenju
za delovna mesta v VII/2. tarifnem razredu v skladu z zakonom, ki ureja sistem
plač v javnem sektorju.
Vodstva posameznih izvajalskih organizacij
lahko ministrstvu predlagajo potrditev kadrovske zasedbe, ki zaradi specifičnih
okoliščin lokacije, organiziranosti dela in metod dela odstopa od skupnega
kadrovskega normativa, določenega s tem pravilnikom največ za 10%, vendar pa se
masa plač za zaposlene ne sme spremeniti za več kot 10%. V takšnih primerih je
potrebno predhodno pridobiti ustrezno soglasje ministrstva.
Izvajalske organizacije lahko horizontalno in vertikalno nadomeščajo
delovna mesta znotraj osnovne oskrbe, znotraj socialne oskrbe in znotraj nalog
poslovodenja, in sicer med:
-      
III. in IV. tarifnim razredom;
-      
IV. in V. tarifnim razredom;
-      
V. in VI. tarifnim razredom;
-      
VI. in VII/1. tarifnim razredom;
-      
VII/1. in VII/2. tarifnim razredom v skladu z
zakonom, ki ureja sistem plač v javnem sektorju.
Izvajalec lahko kombinira strukturo
zaposlenih pri socialni oskrbi skladno s pridobljenimi in potrebnimi
kompetencami samo znotraj profilov, ki izvajajo varstvo ali posebne oblike
varstva.
Zaradi vertikalnega nadomeščanja delovnih
mest se lahko masa plač zaposlenih poveča za največ 5%.
Odstopanja v zvezi s številom kadrov in
delovnimi mesti so možna po predhodnem soglasju organa upravljanja izvajalca.
Potrebno število strokovnih delavcev in
strokovnih sodelavcev za izvajanje storitve institucionalnega varstva glede na
posamezne vrste upravičencev je razvidno iz priloge 1, ki je sestavni del tega
pravilnika.
9. člen
Institucionalno varstvo v oskrbovanih
stanovanjih in v oskrbnih domovih
Posebno obliko institucionalnega varstva v
drugi organizirani obliki iz prvega odstavka 16. člena Zakona o socialnem
varstvu (Uradni list RS, št. 3/07 – uradno prečiščeno besedilo, 114/06 – ZUTPG,
23/07 – popr., 41/07 – popr., 61/10 – ZSVarPre, 62/10
– ZUPJS in 57/12) predstavljata oskrba in nega v
oskrbovanih stanovanjih (v nadaljnjem besedilu: institucionalno varstvo v
oskrbovanih stanovanjih) ter oskrba in nega v oskrbnih domovih (v nadaljnjem
besedilu: institucionalno varstvo v oskrbnih domovih).
a)  Opis storitve
1.     Institucionalno varstvo v oskrbovanih stanovanjih obsega:
- 
osnovno in socialno oskrbo v oskrbovanih
stanovanjih;
- 
zdravstveno varstvo in zdravstveno nego po
predpisih o zdravstvenem varstvu.
Storitev se izvaja v funkcionalno povezanih
in potrebam starejših ljudi prilagojenih stanovanjih.
Osnovna oskrba v oskrbovanem stanovanju
obsega:
-      
pomoč pri bivanju, kamor sodijo: osnovno
čiščenje vseh ali posameznih prostorov stanovanja z odnašanjem smeti in postiljanje;
-      
organizirano prehrano, kamor sodijo: prinašanje
pripravljenih obrokov ali priprava hrane v stanovanju in pomivanje uporabljene
posode;
-      
pomoč pri pranju, sušenju in likanju perila
kamor sodijo: prinašanje in odnašanje čistega in umazanega perila ter pranje,
sušenje in likanje posteljnega in/ali osebnega perila.
Socialna oskrba v oskrbovanem stanovanju
obsega:
-      
pomoč pri vzdrževanju osebne higiene in
izvajanju dnevnih opravil, kamor sodijo: pomoč pri oblačenju, slačenju, pomoč
pri umivanju, hranjenju, opravljanju osnovnih življenjskih potreb, vzdrževanje
in nega osebnih ortopedskih pripomočkov;
-      
varstvo in pomoč pri ohranjanju socialnih
stikov, kamor sodijo: vzpostavljanje socialne mreže z okoljem, s prostovoljci
in s sorodstvom, spremljanje upravičenca pri opravljanju nujnih obveznosti,
informiranje ustanov o stanju in potrebah upravičenca.
Poleg osnovne in socialne oskrbe mora biti
upravičencem zagotovljena uporaba celodnevne povezave preko osebnega telefonskega alarma za pomoč na
daljavo, ki ga zagotovi izvajalec storitve sam ali v ta namen sklene pogodbo z
drugim izvajalcem, ki v okviru svoje redne dejavnosti opravlja naloge
neprekinjene nujne pomoči (npr. zdravstveni zavod, regijski center za pomoč na
domu).
Obseg in vrsta oskrbe se prilagodi potrebam
in željam posameznega upravičenca. V oskrbovanih stanovanjih se lahko osnovna
in socialna oskrba nadomestita z obliko storitve pomoči na domu – socialna
oskrba na domu, če s tem soglaša občina, na območju katere se izvaja storitev.
Izvajalec storitve institucionalnega
varstva v oskrbovanih stanovanjih, je dolžan zagotoviti izvajanje zdravstvenega
varstva in zdravstvene nege s sklenitvijo pogodbe z izvajalcem z ustreznimi
listinami za izvajanje te dejavnosti, razen v primeru, ko jo v skladu z
veljavnimi predpisi lahko izvaja sam.
2.     Institucionalno varstvo v oskrbnih domovih obsega:
- 
osnovno in socialno oskrbo;
- 
zdravstveno oskrbo in zdravstveno nego po
predpisih o zdravstvenem varstvu.
Storitev se izvaja v manjših, potrebam
starejših ljudi prilagojenih objektih, ki omogočajo organiziranje v obsegu ene
bivalne enote.
Posebno obliko institucionalnega varstva v
oskrbnih domovih predstavlja oskrba oseb z napredovalo kronično oziroma
neozdravljivo boleznijo ob koncu življenja, ki je usmerjena k lajšanju
psihofizičnih simptomov bolezni in zadovoljevanju čustvenih ter duhovnih
potreb. Oskrba oseb z napredovalo kronično oziroma neozdravljivo boleznijo ob
koncu življenja se lahko izvaja v le za to specializiranih oskrbnih domovih, ki
so prilagojeni potrebam teh oseb in ki omogočajo organiziranje v obsegu največ
dveh bivalnih enot za osebe s posebnimi potrebami.
Osnovna oskrba v oskrbnem domu obsega:
-      
bivanje v opremljenih, ogrevanih in vzdrževanih
eno- ali dvoposteljnih sobah, z zagotovljenimi sanitarnimi prostori, prostori
za osebno higieno in skupnimi prostori;
-      
organizirano prehrano, kamor sodijo najmanj
trije glavni obroki hrane dnevno, ki so primerni uporabnikovi starosti in
zdravstvenemu stanju;
-      
vzdrževanje in čiščenje prostorov, pranje in
menjava posteljnega perila, pranje, likanje, šivanje, čiščenje osebne obleke in
obutve.
Socialna oskrba v oskrbnem domu obsega:
-      
pomoč pri vzdrževanju osebne higiene in pri
dnevnih opravilih, kamor sodijo: pomoč pri oblačenju, slačenju, pomoč pri
umivanju, hranjenju, opravljanju osnovnih življenjskih potreb, ter vzdrževanje
in nega osebnih ortopedskih pripomočkov;
-      
varstvo in pomoč pri ohranjanju socialnih
stikov, kamor sodijo: vzpostavljanje socialne mreže z okoljem, s prostovoljci
in s sorodstvom, spremljanje upravičenca pri opravljanju nujnih obveznosti,
informiranje ustanov o stanju in potrebah upravičenca, pomoč pri vzdrževanju
osebne higiene, pri vstajanju, oblačenju, premikanju, hoji, komunikaciji,
orientaciji;
-      
organiziranje prevozov, ki niso zdravstveno
indicirani ter druge potrebne storitve;
-      
pri oskrbi oseb z napredovalo kronično oziroma
neozdravljivo boleznijo ob koncu življenja socialna oskrba obsega tudi
psihosocialno podporo in organizacijo duhovne opore prilagojene umirajočemu in
njegovim svojcem v času umiranja.
Izvajalec storitve institucionalnega
varstva v oskrbnem domu je dolžan zagotoviti izvajanje zdravstvenega varstva in
zdravstvene nege s sklenitvijo pogodbe z izvajalcem z ustreznimi listinami za
izvajanje te dejavnosti, razen v primerih, ko jo v skladu z veljavnimi predpisi
lahko izvaja sam.
b)  Upravičenci
Upravičenci do institucionalnega varstva v
oskrbovanih stanovanjih in oskrbnih domovih so osebe:
-      
ki so stare nad 65 let in zaradi starosti ali
pojavov, ki spremljajo starost, niso v celoti sposobne za samostojno življenje
brez pomoči druge osebe, preostale psihofizične sposobnosti pa jim omogočajo,
da z redno organizirano pomočjo drugega in z zagotovljenim zdravstvenim
varstvom ohranjajo zadovoljivo duševno in telesno počutje in samostojnost v
bivalnem okolju tako, da jim ni potrebno popolno institucionalno varstvo v
zavodu,
-      
ki so sicer mlajše od 65 let, vendar zaradi
psihofizičnih lastnosti niso v celoti sposobne za samostojno življenje brez
pomoči druge osebe, preostale psihofizične sposobnosti pa jim omogočajo, da z redno
organizirano pomočjo drugega in z zagotovljenim zdravstvenim varstvom ohranjajo
zadovoljivo duševno in telesno počutje in samostojnost v bivalnem okolju tako,
da jim ni potrebno popolno institucionalno varstvo v zavodu,
-      
z napredovalo kronično oziroma neozdravljivo
boleznijo ob koncu življenja, ki so starejše od 18 let.
Mnenje o izpolnjevanju pogojev iz prve in
druge alineje prejšnjega odstavka podata pristojni center za socialno delo in
osebni zdravnik upravičenca. Mnenje o izpolnjevanju pogojev iz tretje alineje
prejšnjega odstavka poda osebni zdravnik upravičenca.
c)  Postopek
Storitev se prične na zahtevo upravičenca
ali njegovega zakonitega zastopnika.
Storitev vsebuje dva dela.
Prvi del predstavlja pripravo in sklenitev
dogovora o obsegu, trajanju in načinu opravljanja storitve ter izvedbo uvodnih
srečanj med izvajalcem in upravičencem.
Drugi del zajema neposredno izvajanje
storitve.
č)  Trajanje in obseg
Neposredno izvajanje osnovne in socialne
oskrbe v oskrbovanem stanovanju in oskrbnih domovih se določi z dogovorom med
upravičencem in izvajalcem, obseg se lahko poveča ali zmanjša glede na potrebe,
želje in zmožnosti upravičenca.
Storitev iz točke a) tega člena mora biti
uporabnikom dostopna 7 dni v tednu. Izvajalec institucionalnega varstva v
oskrbnih domovih lahko zagotavlja izvajanje storitve 24 ur na dan s stalno
prisotnostjo svojih delavcev ali z njihovo 24‑urno dosegljivostjo.
Izvajanje osnovne in socialne oskrbe v
oskrbovanem stanovanju in v oskrbnem domu traja, dokler obstaja potreba in
dokler jo upravičenec želi prejemati.
d)  Metode dela
Podlaga za izvajanje storitve je
oblikovanje dogovora o izvajanju storitve. Storitev se izvaja individualno in
skupinsko, pri tem se upoštevajo strokovna načela individualizacije,
celovitosti obravnave, aktivnosti in avtonomije upravičenca ter možnosti
izbire.
e)  Izvajalci storitve
Storitev osnovne in socialne oskrbe v
oskrbovanem stanovanju in oskrbnih domovih izvajajo strokovni delavci,
strokovni sodelavci ter drugi delavci.
Vodenje storitve ter postopka v zvezi s pripravo
dogovora o opravljanju storitve, uvodno srečanje med upravičencem in izvajalcem
storitve ter koordinacijo neposrednih izvajalcev, vodi strokovni delavec iz 69.
člena Zakona o socialnem varstvu (Uradni list RS, št. 3/07 – uradno prečiščeno
besedilo, 114/06 – ZUTPG, 23/07 – popr., 41/07 – popr., 61/10 – ZSVarPre,
62/10 – ZUPJS in 57/12) ali
strokovni sodelavec iz 70. člena Zakona o socialnem varstvu (Uradni list RS,
št. 3/07 – uradno prečiščeno besedilo, 114/06 – ZUTPG, 23/07 – popr., 41/07 –
popr., 61/10 – ZSVarPre, 62/10 – ZUPJS in 57/12) z najmanj 4 letno srednješolsko izobrazbo. Vodenje storitve ter
postopka v zvezi s pripravo dogovora o opravljanju storitve v oskrbnih domovih,
specializiranih za oskrbo oseb z napredovalo kronično oziroma neozdravljivo
boleznijo ob koncu življenja, lahko uvodno srečanje med upravičencem in
izvajalcem storitve ter koordinacijo neposrednih izvajalcev vodi le strokovni
delavec iz 69. člena Zakona o socialnem varstvu (Uradni list RS, št. 3/07 –
uradno prečiščeno besedilo, 114/06 – ZUTPG, 23/07 – popr., 41/07 – popr., 61/10
– ZSVarPre, 62/10 – ZUPJS in 57/12).
Socialno oskrbo upravičenca izvajajo
strokovni sodelavci iz 70. člena Zakona o socialnem varstvu (Uradni list RS,
št. 3/07 – uradno prečiščeno besedilo, 114/06 – ZUTPG, 23/07 – popr., 41/07 –
popr., 61/10 – ZSVarPre, 62/10 – ZUPJS in 57/12), ki so končali srednjo poklicno ali srednjo strokovno šolo, ki
izobražuje za socialno oskrbo ali zdravstveno nego (oskrbovalka, socialna
oskrbovalka, bolničar negovalec). Socialno oskrbo upravičencev v oskrbnih
domovih, specializiranih za oskrbo oseb z napredovalo kronično oziroma
neozdravljivo boleznijo ob koncu življenja, lahko izvajajo samo strokovni
delavci iz 69. člena Zakona o socialnem varstvu (Uradni list RS, št. 3/07 – uradno
prečiščeno besedilo,114/06 – ZUTPG, 23/07 – popr., 41/07 – popr., 61/10 –
ZSVarPre, 62/10 – ZUPJS in 57/12).
Osnovno oskrbo izvajajo tudi drugi delavci
z najmanj osnovnošolsko izobrazbo in z opravljenim dodatnim usposabljanjem za
socialno oskrbo po verificiranem programu za področje socialnega varstva ter
delavci s srednjo poklicno šolo ustrezne smeri (kuharica, gospodinja
kmetovalka, gospodinja oskrbovalka, pomočnik kuharja ipd.).
f)   Supervizija in izobraževanje
Sestavni del storitve so tudi suprevizijski
posveti za izvajalce socialne oskrbe ter strokovno izpopolnjevanje v obsegu,
kot ga določa panožna kolektivna pogodba za posamezno skupino izvajalcev.
g)  Dokumentacija
Osnovna dokumentacija izvajalca obsega
evidence o osebnih podatkih upravičencev, vzpostavljene in vodene v skladu z
navodili iz 115. člena Zakona o socialnem varstvu (Uradni list RS, št. 3/07 –
uradno prečiščeno besedilo, 114/06 – ZUTPG, 23/07 – popr., 41/07 – popr., 61/10
– ZSVarPre, 62/10 – ZUPJS in 57/12), evidence dogovorov o trajanju, vrsti in načinu zagotavljanja
storitve, evidenco opravljenih storitev ter podatke o plačilih ali oprostitvah
plačil za storitve.
h)  Kadrovski normativi storitve
Institucionalno varstvo v oskrbovanih
stanovanjih izvajajo:
-      
en vodja storitve na vsakih 60 upravičencev,
-      
en izvajalec osnovne in socialne oskrbe za 6
upravičencev, ki pa se lahko zmanjša za največ 20%, če upravičenci ne
potrebujejo celotnega obsega osnovne in socialne oskrbe.
V primeru, da se v oskrbovanem stanovanju
izvaja pomoč na domu, se upoštevajo normativi, kot veljajo za izvajanje
storitve pomoči na domu – socialna oskrba na domu.
Institucionalno varstvo v oskrbnih domovih
izvajajo:
-      
en vodja storitve na vsakih 60 upravičencev,
-      
en izvajalec socialne oskrbe na vsakih 6
upravičencev,
-      
en izvajalec osnovne oskrbe na vsakih 10
upravičencev
-      
za poslovodenje, administrativne naloge ter
finančno računovodske naloge tolikšno število izvajalcev, ki predstavlja največ
12% skupnega števila zaposlenih.
Institucionalno varstvo v oskrbnih domovih,
ki so specializirani za oskrbo oseb z napredovalo kronično oziroma
neozdravljivo boleznijo ob koncu življenja, izvajajo:
-      
en vodja storitve na 24 upravičencev,
-      
en izvajalec osnovne oskrbe na vsakih 6
upravičencev,
-      
en izvajalec socialne oskrbe na vsakih 6
upravičencev,
-      
za poslovodenje, administrativne naloge ter
finančno računovodske naloge tolikšno število izvajalcev, ki predstavlja največ
12% skupnega števila zaposlenih.
10. člen
Vodenje, varstvo in zaposlitev pod
posebnimi pogoji
a)  Opis storitve
Vodenje, varstvo in zaposlitev pod
posebnimi pogoji je organizirana oblika varstva, s katero se izpolnjujejo z
ustavo in zakoni določene temeljne človekove pravice odraslih invalidnih oseb
do storitve, ki tem osebam (v nadaljevanju: uporabnikom) v skladu z njihovimi
sposobnostmi, daje možnost aktivnega vključevanja v družbeno življenje in
delovno okolje ter opravljanja koristnega, vendar njihovim zmožnostim
primernega dela.
Vodenje, varstvo ter zaposlitev pod
posebnimi pogoji je organizirano in se izvaja tako, da uporabnikom omogoča
ohranjanje pridobljenih in širitev novih znanj in delovnih spretnosti,
pridobivanje novih socialnih in delovnih navad, uresničevanje lastnih idej in
ustvarjalnosti, vzpodbuja
samostojnost, občutek samopotrditve in ohranjanje dobre kakovosti življenja
uporabnika. Storitev zagotavlja tudi druge oblike
varstva, ki uporabnikom in njihovim družinam omogočajo delovno in socialno
udejstvovanje.
Uporabnikom omogoča tudi nagrajevanje za
opravljeno delo v skladu s splošnim aktom izvajalca.
Standard določa minimalen obseg storitve,
ki ga izvajalec zagotavlja v okviru javne službe.
Konkreten obseg storitve se določi z
dogovorom, ki ga uporabnik oziroma njegov skrbnik ali zakoniti zastopnik,
podpiše z izvajalcem. V primeru izvajanja storitve izven varstveno delovnega
centra dogovor podpiše tudi delodajalec, kjer se storitev izvaja. Sestavni
del dogovora je tudi dodatna ponudba izvajalca, za katero se odloči uporabnik
oziroma njegov skrbnik ali zakoniti zastopnik, in del storitve, ki se izvaja v
nadstandardnem obsegu. Daljši čas trajanja storitve, izvedba prosto časovnih in
kreativnih aktivnosti izven storitve ter letovanja, športna in kulturna
udejstvovanja se ne izvaja v okviru standarda storitve.
Osnovna oskrba zajema bivanje, prehrano,
tehnično oskrbo in prevoze.
Bivanje se izvaja v opremljenih in
ogrevanih prostorih v skladu s pravilnikom, ki ureja tehnične pogoje za
izvajanje socialno varstvene storitve vodenja, varstva ter zaposlitve pod
posebnimi pogoji ter za izvajanje institucionalnega varstva uporabnikov te
storitve. Bivanje vključuje tudi pogoje za izvajanje osebne higiene ob uporabi
toaletnih sredstev in sanitetnega materiala, po potrebi pa zagotavlja
splakovanje oziroma pranje osebnega perila. Vključuje tudi čiščenje prostorov.
Uporabniku se primerno njegovemu zdravstvenemu
stanju za dneve prisotnosti zagotavljajo topli obrok in osnovni napitki.
Čas in način prehranjevanja določi
izvajalec v dogovoru z uporabniki in je lahko različen glede na optimalne
možnosti (lastna priprava prehrane, dovoz prehrane, prehranjevanje drugje ...).
Tehnična oskrba izvaja vzdrževanje
prostorov in okolice.
Prevozi zajemajo organizacijo prevozov v
zvezi s prihodom in odhodom uporabnikov ter dovozom in odvozom prehrane. Za
prihode in odhode uporabnikov se praviloma uporabljajo javna prevozna sredstva.
V primeru, da ni organiziranega javnega
prevoza ali pa ga uporabnik ni sposoben koristiti, se prihodi in odhodi
organizirajo s prevoznim sredstvom izvajalca, z najemom prevoznega sredstva ali
pa s sklenitvijo pogodbe o izvajanju prevozov s fizično oziroma pravno osebo.
Optimalna razdalja od kraja bivanja do
varstveno delovnega centra je 25 km ali 30 minut vožnje.
Socialna oskrba zajema vodenje, varstvo ter
zaposlitev pod posebnimi pogoji.
Vodenje obsega oblikovanje, izvajanje in
spremljanje individualnih načrtov, ohranjanje pridobljenega znanja in sposobnosti ter učenje novih
vsebin in veščin, vzdrževanje in razvoj socialnih stikov in kognitivne
sposobnosti uporabnika, ohranjanje pridobljene in razvijanje večje
samostojnosti. Vodenje zajema tudi sodelovanje z uporabnikom in njegovimi
svojci, sodelovanje z drugimi strokovnimi delavci in organizacijami,
organiziranje kreativnih dejavnosti in aktivno vključevanje v okolje.
Varstvo zajema spremljanje, podporo in
zagotavljanje občutka varnosti, nudenje pomoči pri vzdrževanju osebne higiene
in opravljanju fizioloških potreb, pomoč pri vstajanju, obuvanju, sezuvanju in
slačenju, pomoč pri gibanju in hoji, pomoč pri komunikacijah in orientaciji ter
varstvo pri prihodih in odhodih ter spremstvo pri prevozih v skladu z individualnim načrtom.
Zaposlitev pod posebnimi pogoji obsega take
oblike dela, ki omogočajo upravičencem ohranjanje pridobljenih znanj ter razvoj
novih sposobnosti. Zajema tudi zagotavljanje pogojev za varno delo,
prilagajanje strojev in delovnih pripomočkov zmogljivostim upravičencev,
uvajanje v delo, razvijanje delovnih sposobnosti in spretnosti, spremljanje
delovnega procesa, nabavo sredstev in pripomočkov, prevoze materiala za delo
ter prodajo izdelkov. Pridobljena sredstva od prodaje
izdelkov so namenjena za kritje stroškov nabave materiala in drugih neposrednih
stroškov, vezanih na ustvarjanje izdelkov, nagrade uporabnikov in za višjo
kvaliteto dela in bivanja.
Zaposlitev se izvaja v varstveno delovnem
centru ali v drugi organizirani obliki.
Če se storitev izvaja izven prostorov
varstveno delovnega centra, mora varstveno delovni center za enega ali več
upravičencev hkrati zagotoviti spremljevalca na podlagi kadrovskih normativov s
področja socialne oskrbe in pripraviti načrt podpore upravičencu tako, da bodo
zagotovljeni pogoji za varno delo upravičenca.
V primeru, da izvajalec poleg storitve
vodenja, varstva in zaposlitve pod posebnimi pogoji izvaja tudi storitev
institucionalnega varstva uporabnikov te storitve ali storitev pomoči družini
na domu duševno in telesno prizadetih oseb, se za izvajanje teh storitev
uporabljajo standardi in normativi za te storitve.
b)  Upravičenci
Upravičenci do storitve so:
A) Odrasle osebe z motnjami v duševnem razvoju
Odrasle osebe z motnjami v duševnem razvoju
so osebe, ki imajo prirojeno znižano raven inteligentnosti, nižje sposobnosti
na kognitivnem, govornem, motoričnem in socialnem področju ter pomanjkanje
veščin, kar se odraža v neskladju med njihovo mentalno in kronološko starostjo
ali osebe, pri katerih je takšno stanje posledica bolezni ali poškodbe.
Glede na motnje v duševnem razvoju se
razlikujejo:
1.    
Osebe z lažjo motnjo v duševnem razvoju, ki so
končale prilagojeni program izobraževanja z nižjim izobrazbenim standardom in
se niso sposobne vključiti v programe nižjega poklicnega izobraževanja oziroma
so bile neuspešne v programih, ki jih določa zakon, ki ureja zaposlitveno
rehabilitacijo in zaposlovanje invalidov.
2.    
Osebe z zmerno motnjo v duševnem razvoju, ki
imajo posamezne sposobnosti različno razvite (pri učenju osvojijo osnove
branja, pisanja in računanja, pri drugih dejavnostih kot so gibalne, likovne in
glasbene pa lahko dosežejo več). Sposobne so sodelovati v enostavnem razgovoru
in razumejo navodila. Uporabljajo lahko tudi nadomestno komunikacijo. Svoje
potrebe in želje znajo izražati. Pri skrbi zase zmorejo preprosta opravila,
sicer pa potrebujejo vodenje in različne stopnje pomoči skozi celo življenje.
Sposobne so se usposobiti za enostavna praktična dela, vendar se praviloma ne
morejo usposobiti za povsem neodvisno socialno življenje.
3.    
Osebe s težjo motnjo v duševnem razvoju, ki se
lahko usposobijo za najosnovnejša opravila. Pri skrbi zase pogosto potrebujejo
pomoč drugih. Razumejo osnovna sporočila in se nanje odzivajo. Orientirajo se v
ožjem okolju, vendar pri tem potrebujejo varstvo. Osebe imajo lahko težave v
gibanju in druge motnje.
4.    
Osebe s težko motnjo v duševnem razvoju, ki so
sposobne le za sodelovanje pri posameznih aktivnostih. Potrebujejo stalno nego,
varstvo, pomoč in vodenje. So omejene v gibanju, prisotne so težke dodatne
motnje, bolezni in obolenja. Razumevanje in upoštevanje navodil je hudo
omejeno.
B)   Odrasle osebe z več motnjami
Odrasle osebe z več motnjami so osebe, ki
imajo hkrati več primanjkljajev, ovir oziroma motenj. To so osebe:
-      
z motnjami iz točke A), pri katerih so prisotne
se osebnostne motnje ali težje senzorne motnje (motnje vida, sluha),
-      
ki imajo prirojene ali pridobljene poškodbe
gibalnega aparata, centralnega ali perifernega živčevja (s poškodbami glave).
Te osebe se vključijo v tisto obliko
storitve, ki ustreza njihovim psihološkim, pedagoškim, zdravstvenim in
socialnim potrebam ob upoštevanju njegove prevladujoče, primarne motnje.
c)  Postopek
Postopek izvajanja storitve zajema začetno
informiranje, izvajanje postopka v zvezi s sprejemom, vsebinsko pripravo na
sprejem upravičenca, podpis dogovora o izvajanju storitve in pripravo
individualnega načrta, izvajanje storitve ter njeno prenehanje.
Postopek uveljavljanja pravice do storitve
natančneje ureja pravilnik o postopku pri uveljavljanju pravice do
institucionalnega varstva.
č)  Oblike storitve
Storitev upravičencem zagotavljajo
varstveno delovni centri, ki delujejo kot javni socialno varstveni zavodi in
koncesionarji, ki so za opravljanje te storitve pridobili koncesijo na podlagi
javnega natečaja.
Za upravičence iz drugega odstavka točke B)
tega člena pravilnika z zmerno do hudo možgansko poškodbo ali okvaro se oblika
storitve prilagodi glede na njihove psihološke, socialne in zdravstvene
potrebe, pri čemer psihosocialna rehabilitacija in usposabljanje za življenje
oseb s pridobljeno možgansko poškodbo ali okvaro, obsega osnovno in socialno
oskrbo v skladu s tem členom pravilnika ter zdravstveno varstvo in
rehabilitacijo v okviru priznanega programa, po predpisih s področja zdravstvenega
varstva.
d)  Trajanje
Storitev traja dokler obstajajo razlogi za:
-      
vključitev uporabnika v to obliko varstva in
dokler je pripravljen storitev sprejemati,
-      
začasno ali občasno vključitev.
Storitev se izvaja občasno, kadar se izvaja
za določen krajši čas, ki se periodično ponavlja.
Storitev se izvaja začasno, kadar se izvaja
le za določeno obdobje.
Neposredno izvajanje storitve se prične v
dopoldanskem (jutranjem) času in traja 8 ur dnevno 5 delovnih dni v tednu,
vsebine izven tega standarda pa so odvisne od dogovora med uporabnikom in
izvajalcem. Kot vsebine izven standarda se štejejo: daljši čas trajanja
storitve, izvedba prostočasovnih aktivnosti izven 8‑urne storitve, letovanja,
zimovanja, športna in kulturna udejstvovanja, izvedba prireditev in podobno.
Storitev, ki se izvaja izven prostorov
varstveno delovnega centra, v skupnosti traja največ osem ur dnevno in pet dni
v tednu oziroma krajši čas na podlagi sklenjenega dogovora.
Za dnevno prisotnost se šteje, da je
upravičenec dnevno prisoten najmanj 5 ur.
e)  Metode
Podlaga za izvajanje storitve je
oblikovanje individualnega dogovora o izvajanju storitve. Storitev se izvaja po
metodah individualnega in skupinskega dela, pri čemer se upoštevajo načela
individualizacije, multidisciplinarnosti, celovitosti obravnave, aktivnosti,
avtonomnosti in možnosti izbire.
f)   Izvajalci
Osnovno oskrbo izvajajo za osebe iz točke
b) tega člena: ekonom, kuhar/dietni kuhar, pomočnik (dietnega) kuharja, hišnik,
vzdrževalec‑tehnik, voznik oseb s posebnimi potrebami, voznik, strežnica,
čistilka.
Socialno oskrbo izvajajo za osebe iz točke
b) tega člena: individualni in skupinski habilitator, socialni delavec,
psiholog, tehnolog, delovni inštruktor, varuhinja, gospodinja  –
oskrbovalka/socialna oskrbovalka.
Poslovodenje (poslovodna, administrativna
in finančna dela) izvajajo za osebe iz točke C) točke b) tega člena:
administrator, pisarniški referent, tajnica, poslovni sekretar, strokovni
sodelavec (javna naročila), strokovni sodelavec, strokovni sodelavec za upravno
pravne zadeve, kadrovnik, vodja splošne službe, finančno‑računovodski delavec,
ekonomski referent, računovodja, vodja finančno‑računovodske službe, direktor.
V varstveno delovnih centrih z več enotami
izven sedeža zavoda poslovanje izvajajo še:
-      
vodstveni delavci ali strokovni delavci s
položajnim dodatkom.
g)  Dokumentacija
Varstveno delovni center vodi dokumentacijo
o uporabnikih storitve, o delu strokovnih delavcev in sodelavcev ter o delu
centra.
Dokumentacija o uporabnikih storitve obsega
osebne podatke v skladu z Zakonom o socialnem varstvu (Uradni list RS,
št. 3/07 – uradno prečiščeno besedilo, 23/07 – popr., 41/07 – popr., 61/10
– ZSVarPre, 62/10 – ZUPJS, 57/12, 39/16, 52/16 – ZPPreb-1, 15/17 – DZ, 29/17,
54/17, 21/18 – ZNOrg, 31/18 – ZOA-A, 28/19, 189/20 – ZFRO in 196/21 – ZDOsk)
individualni načrt, evalvacije, podatke o strokovnih obravnavah ter drugo
dokumentacijo.
Dokumentacija o delu strokovnih delavcev in
sodelavcev obsega individualne programe obravnav, podatke o spremljanju in
uresničevanju obravnav, pregled supervizijskih obravnav ter drugo
dokumentacijo.
Dokumentacija o delu centra obsega razvojne
in letne delovne načrte, poročila o uresničevanju načrtov, evidenco vključenih
upravičencev ter drugo dokumentacijo.
Strokovno dokumentacijo je potrebno voditi
in urejati v skladu s predpisi o varstvu osebnih podatkov.
h)  Normativ storitve
Kadrovski normativ je izražen v številu
uporabnikov (upravičencev) na delavca in je razviden iz tabele 2, ki je
sestavni del tega pravilnika.
V primeru, ko se storitev izvaja v času,
krajšem od 5 ur dnevno ali samo en dan v tednu, se kadrovski normativ preračuna
glede na število ur izvajanja storitve.
Pri manjših izvajalskih organizacijah
oziroma pri izvajalskih organizacijah, ki izvajajo dejavnost po posebnih
konceptih in metodah dela se naloge in opravila posameznih izvajalcev osnovne
in socialne oskrbe v okviru obstoječega nabora delovnih mest lahko združujejo
ali pa se izvajanje posameznih nalog in opravil zagotovi z zunanjimi izvajalci.
V takšnih primerih je potrebno predhodno
pridobiti ustrezno soglasje ministrstva.
Zaradi specifičnih potreb uporabnikov in
drugih okoliščin, ki vplivajo na potrebe po dodatnih kadrovskih zmogljivostih
(lokacije, organiziranost, metode dela), se lahko od skupnega kadrovskega
normativa, določenega v Prilogi 2 tega pravilnika, odstopa za največ 10 %, pri
čemer se masa plač za zaposlene ne sme spremeniti za več kot 10 %. V takšnih
primerih mora izvajalec predhodno pridobiti soglasje ministrstva.
Kadrovski normativ za obliko storitve, ki
je prilagojena upravičencem iz drugega odstavka točke B) tega člena pravilnika,
z zmerno do hudo možgansko poškodbo ali okvaro, se uporablja v skladu s tem
členom pravilnika.
Izvajalske organizacije lahko nadomeščajo
delovna mesta znotraj osnovne oskrbe, znotraj socialne oskrbe in znotraj nalog
poslovodenja, in sicer med: III. in IV. tarifnim razredom; IV. in V. tarifnim
razredom; V. in VI. tarifnim razredom; VI. in VII/1. tarifnim razredom ter
VII/1, in VII/2. tarifnim razredom v skladu z zakonom, ki ureja sistem plač v
javnem sektorju. Delovna mesta z zahtevnostjo največ V. tarifnega razreda ter
pri socialni oskrbi in poslovodenju za delovna mesta v VII/2. tarifnem
razredu oziroma glede na potrebe organizacije dela, zagotavljanje teh nalog in
opravil tudi z zunanjimi izvajalci, se lahko naloge in opravila pri osnovni in
socialni oskrbi združujejo.
III. POSTOPEK ZA UVELJAVLJANJE STORITEV
11. člen
Postopek za uveljavitev storitve se začne
na zahtevo upravičenca ali njegovega zakonitega zastopnika.
Pod pogoji, ki jih določa zakon, lahko
center za socialno delo začne postopek za uveljavitev storitve tudi po uradni
dolžnosti.
Pobudo za začetek postopka po uradni
dolžnosti lahko dajo zakonec upravičenca, otroci, osebe, ki žive z njim v
skupnem gospodinjstvu, delodajalec in sindikat.
12. člen
Glede na naravo socialnih stisk in težav
lahko upravičenci uporabljajo več storitev. Kadrovski normativi se ob tem
seštevajo, razen v primerih vodenja, varstva in zaposlitve pod posebnimi
pogoji, kjer se v primeru kombinacije dnevne in celodnevne oblike varstva
kadrovski normativ za institucionalno varstvo uporabi v sorazmernem delu
oziroma se preračuna za 5 dni v tednu na 16, za ostale dneve pa na 24 ur.
13. člen
Trajanje posamezne storitve je določeno s
poprečno porabo časa izvajalcev storitve na upravičenca ali za posamezno fazo
postopka, ki omogoča strokovno opravljeno storitev v skladu s predpisanim
standardom, ter po metodah in etičnih merilih posameznih strok.
Kadar je storitev opravljena po metodah
dela s skupino, se časi, določeni za delo s posameznikom, ne seštevajo.
Poraba časa za pot do upravičencev ni
vključena v normativ.
14. člen
Kadar izvajalec institucionalnega varstva
zagotavlja tudi vodenje, varstvo in zaposlitev pod posebnimi pogoji, se
kadrovski normativ za institucionalno varstvo uporabi v sorazmernem deležu.
IV. SPREMLJANJE IZVAJANJA PRAVILNIKA
15. člen
Izvajanje tega pravilnika spremlja 9‑članska
komisija, ki jo imenuje minister, pristojen za socialne zadeve.
Komisijo sestavljajo predstavniki
izvajalcev storitev in strokovne javnosti, ki jih predlaga Socialna zbornica
Slovenije ter strokovni delavci ministrstva.
Komisija ima zlasti naslednje naloge:
-      
tolmačenje določb tega pravilnika,
-      
preveritev izvajanja pravilnika enkrat letno,
-      
priprava predlogov za spremembe in dopolnitve
pravilnika.
16. člen
Zbiranje, obdelavo in hranjenje osebnih
podatkov o upravičencih storitev opravljajo izvajalci v skladu s predpisi o
varstvu osebnih podatkov.

Prilogo
1a: Kadrovski normativ za otroke, mladostnike in odrasle osebe do 26. leta
starosti z motnjo v duševnem razvoju, usmerjeni v program usposabljanja CUDV, otroke in mladostnike, prikrajšane za normalno družinsko
življenje ter odrasle osebe z motnjami v duševnem razvoju, senzornimi motnjami
in motnjami v gibanju v CUDV in VDC
Priloga
1b: Kadrovski normativi za upravičence v institucionalnem varstvu v domovih za
starejše in posebnih socialnovarstvenih zavodih
Priloga
1c: Kadrovski normativ za upravičence v manjših dislociranih bivalnih enotah
institucionalnega varstva odraslih oseb z motnjo v duševnem razvoju ali več
motnjami
Priloga
2: Kadrovski normativi za upravičence v VDC

Pravilnik o standardih in normativih
socialnovarstvenih storitev (Uradni list RS, št. 45/10)
vsebuje naslednje prehodne in končne določbe:
»V. PREHODNE IN KONČNE DOLOČBE
17. člen
Do uveljavitve navodil iz 115 člena Zakona
o socialnem varstvu (Uradni list RS, št. 3/07 – uradno prečiščeno besedilo), je
vsak izvajalec dolžan voditi interne evidence storitev, iz katerih mora biti
razvidno zlasti število upravičencev, število opravljenih storitev ter podatki
o posameznem izvajalcu.
18. člen
Splošni akt iz črke g) 1. točke 6. člena
tega pravilnika mora izvajalec sprejeti v šestih mesecih od uveljavitve tega
pravilnika.
19. člen
Kadrovski normativi za izvajanje storitve
institucionalnega varstva odraslih oseb z motnjo v duševnem razvoju v posebnih
socialno varstvenih zavodih se dosežejo do 31. decembra 2013.
Kadrovski normativi za varuhinje v
institucionalnem varstvu odraslih, ki niso vključeni v storitev vodenja,
varstva in zaposlitve pod posebnimi pogoji, se v celoti uskladijo s kadrovskim
normativom za varuhinje v institucionalnem varstvu otrok, mladostnikov in
odraslih oseb do 26. leta starosti do 31. decembra 2013.
Kadrovski normativi za otroke, mladostnike
in odrasle osebe do 26. leta starosti, z zmerno, težjo in težko motnjo v
duševnem in telesnem razvoju, usmerjene v posebni program vzgoje in
izobraževanja, se uskladijo s pravilnikom, ki ureja normative in standarde za
izvajanje vzgojno izobraževalnih programov za otroke s posebnimi potrebami v
osnovnih šolah s prilagojenim programom in zavodih za vzgojo in izobraževanje otrok
s posebnimi potrebami, do 1. januarja 2011.
20. člen
Kadrovski normativi za izvajanje oskrbe
odraslih oseb z dolgotrajnimi težavami v duševnem zdravju ter oseb, ki zaradi
starosti ali drugih razlogov, ki spremljajo starost v celoti niso sposobne za samostojno
življenje in potrebujejo delno neposredno osebno pomoč se dosežejo do
31. decembra 2012.
21. člen
V letu 2010 in 2011 se bivanje zunaj institucije z individualnim paketom storitve izvaja največ v obsegu,
kot se je izvajalo leta 2009.
22. člen
Celodnevna povezava preko osebnega
telefonskega alarma kot eno od opravil socialnega servisa, se v obdobju do
31. decembra 2011 izvaja kot samostojna storitev v okviru pilotskega
projekta.
23. člen
Določba enajstega odstavka črke a) 8. člena
tega pravilnika, ki se nanaša na kritje stroškov za dnevne prihode in odhode k
izvajalcu za odrasle osebe s posebnimi potrebami se začne uporabljati
1. decembra 2010.
24. člen
Nadomeščanje delovnih mest iz enajstega
odstavka črke h) 8. člena tega pravilnika se začne izvajati 1. januarja
2011.
25. člen
Z dnem uveljavitve tega pravilnika preneha
veljati Pravilnik o standardih in normativih socialnovarstvenih storitev
(Uradni list RS, št. 52/95, 2/98, 19/99, 28/99 – popr., 127/03, 125/04, 60/05,
120/05 – odl. US, 120/05, 2/06 – popr., 140/06, 120/07, 90/08, 121/08 in
53/09).
26. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o standardih in normativih socialnovarstvenih storitev (Uradni list
RS, št. 28/11) spreminja 17. člen pravilnika
tako, da se glasi:
»17. člen
Do uveljavitve navodil iz 115 člena Zakona
o socialnem varstvu (Uradni list RS, št. 3/07 – uradno prečiščeno besedilo,
114/06 – ZUTPG, 23/07 – popr., 41/07 – popr., 61/10 – ZSVarPre in 62/10 – ZUPJS),
je vsak izvajalec dolžan voditi interne evidence storitev, iz katerih mora biti
razvidno zlasti število upravičencev, število opravljenih storitev ter podatki
o posameznem izvajalcu.«;
spreminja 19. člen pravilnika tako, da se
glasi:
»19. člen
Kadrovski normativi za izvajanje storitve
institucionalnega varstva odraslih oseb z motnjo v duševnem razvoju v posebnih
socialno varstvenih zavodih se dosežejo do 31. decembra 2013.
Kadrovski normativi za varuhinje v
institucionalnem varstvu odraslih, ki niso sposobni vključitve v storitev
vodenja, varstva in zaposlitve pod posebnimi pogoji, se v celoti uskladijo s
kadrovskim normativom za varuhinje v institucionalnem varstvu otrok,
mladostnikov in odraslih oseb do 26. leta starosti do 31. decembra 2013.
Kadrovski normativi za otroke, mladostnike
in odrasle osebe do 26. leta starosti, z zmerno, težjo in težko motnjo v
duševnem in telesnem razvoju, usmerjene v posebni program vzgoje in
izobraževanja, se uskladijo s pravilnikom, ki ureja normative in standarde za
izvajanje vzgojno izobraževalnih programov za otroke s posebnimi potrebami v
osnovnih šolah s prilagojenim programom in zavodih za vzgojo in izobraževanje
otrok s posebnimi potrebami, do 1. januarja 2011.«;
ter vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o standardih
in normativih socialnovarstvenih storitev (Uradni list RS, št. 104/11) spreminja 21. člen pravilnika
tako, da se glasi:
»21. člen
Bivanje zunaj institucije z individualnim
paketom storitve se do 31. decembra 2013 izvaja največ v obsegu, kot se je
izvajalo leta 2009.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o standardih in normativih socialnovarstvenih storitev (Uradni list RS, št. 111/13) spreminja 17. člen pravilnika
tako, da se glasi:
»17. člen
Do uveljavitve navodil iz 115 člena Zakona
o socialnem varstvu (Uradni list RS, št. 3/07 – uradno prečiščeno besedilo,
114/06 – ZUTPG, 23/07 – popr., 41/07 – popr., 61/10 – ZSVarPre, 62/10 – ZUPJS in 57/12), je vsak
izvajalec dolžan voditi interne evidence storitev, iz katerih mora biti
razvidno zlasti število upravičencev, število opravljenih storitev ter podatki
o posameznem izvajalcu.«;
spreminja 19. člen pravilnika tako, da se
glasi:
»19. člen
Kadrovski normativi za izvajanje storitve
institucionalnega varstva odraslih oseb z motnjo v duševnem razvoju v posebnih
socialno varstvenih zavodih se dosežejo do 31. decembra 2015.
Kadrovski normativi za varuhinje v
institucionalnem varstvu odraslih, ki niso sposobni vključitve v storitev
vodenja, varstva in zaposlitve pod posebnimi pogoji, se v celoti uskladijo s
kadrovskim normativom za varuhinje v institucionalnem varstvu otrok,
mladostnikov in odraslih oseb do 26. leta starosti do 31. decembra 2015.
Kadrovski normativi za otroke, mladostnike
in odrasle osebe do 26. leta starosti, z zmerno, težjo in težko motnjo v
duševnem in telesnem razvoju, usmerjene v posebni program vzgoje in
izobraževanja, se uskladijo s pravilnikom, ki ureja normative in standarde za
izvajanje vzgojno izobraževalnih programov za otroke s posebnimi potrebami v
osnovnih šolah s prilagojenim programom in zavodih za vzgojo in izobraževanje
otrok s posebnimi potrebami, do 1. januarja 2011.«;
spreminja 21. člen pravilnika tako, da se
glasi:
»21. člen
Bivanje zunaj institucije z individualnim
paketom storitve se do 31. decembra 2015 izvaja največ
v obsegu, kot se je izvajalo leta 2009.«;
ter vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o standardih
in normativih socialnovarstvenih storitev (Uradni list RS, št. 102/15)
spreminja 21. člen pravilnika tako, da se glasi:
»21. člen
Bivanje zunaj institucije z individualnim
paketom storitve se do 31. decembra 2017 izvaja največ
v obsegu, kot se je izvajalo leta 2009.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o standardih in normativih socialnovarstvenih storitev (Uradni list
RS, št. 76/17)
spreminja 21. člen pravilnika tako, da se glasi:
»21. člen
Bivanje zunaj institucije z individualnim
paketom storitve se do 31. decembra 2019 izvaja največ
v obsegu, kot se je izvajalo leta 2009.«;
ter vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o standardih in normativih socialnovarstvenih storitev (Uradni list
RS, št. 54/19)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o standardih
in normativih socialnovarstvenih storitev (Uradni list RS, št. 81/19)
spreminja 21. člen pravilnika tako, da se glasi:
»21. člen
Bivanje zunaj institucije z individualnim
paketom storitve se do 31. decembra 2021 izvaja največ
v obsegu, kot se je izvajalo leta 2009.«;
ter vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o standardih
in normativih socialnovarstvenih storitev (Uradni list RS, št. 203/21)
spreminja 21. člen pravilnika tako, da se glasi:
»21. člen
Bivanje zunaj institucije z individualnim
paketom storitve se do 31. decembra 2022 izvaja največ v obsegu, kot se je izvajalo
leta 2009.«;
ter vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o standardih in normativih
socialnovarstvenih storitev (Uradni list RS, št. 54/22)
vsebuje naslednje prehodne in končno določbo:
»PREHODNE DOLOČBE
7. člen
Kadrovski normativi za izvajanje
institucionalnega varstva za odrasle osebe v domovih za starejše in posebnih
socialnovarstvenih zavodih iz nove Priloge 1b pravilnika ter kadrovski
normativi za izvajanje institucionalnega varstva v varstveno delovnih centrih
in zavodih za usposabljanje iz nove Priloge 1c pravilnika se dosežejo postopoma
tako, da se do:
-      
1. septembra 2022 uveljavi 1/5 povečanega
normativa,
-      
1. marca 2024 uveljavi 1/5 povečanega
normativa,
-      
1. marca 2026 uveljavi 1/5 povečanega
normativa,
-      
1. marca 2028 uveljavi 1/5 povečanega
normativa in
-      
1. marca 2030 uveljavi 1/5 povečanega normativa.
Sorazmerno s postopnim uveljavljanjem
kadrovskega normativa iz prejšnjega odstavka se uveljavljajo Podrobnejši
standardi za izvajanje posameznih vrst oskrbe glede na potrebe uporabnikov
storitve za področje institucionalnega varstva v domovih za starejše in
Podrobnejši standardi za izvajanje posameznih vrst oskrbe glede na potrebe
uporabnikov storitve za področje institucionalnega varstva v posebnih
socialnovarstvenih zavodih, ki jih v skladu z veljavnimi standardi in normativi
določi Skupnost socialnih zavodov Slovenije na podlagi 68.b člena Zakona o
socialnem varstvu (Uradni list RS, št. 3/07 – uradno prečiščeno besedilo,
23/07 – popr., 41/07 – popr., 61/10 – ZSVarPre, 62/10 – ZUPJS, 57/12, 39/16,
52/16 – ZPPreb-1, 15/17 – DZ, 29/17, 54/17, 21/18 – ZNOrg, 31/18 – ZOA-A,
28/19, 189/20 – ZFRO in 196/21 – ZDOsk).
Do ureditve kadrovskih normativov v
predpisih, izdanih na podlagi zakona, ki ureja dolgotrajno oskrbo, se za
izvajalce institucionalnega varstva v domovih za starejše, posebnih socialnovarstvenih
zavodih, varstveno delovnih centrih in zavodih za usposabljanje uporabljajo
kadrovski normativi, določeni s standardi in normativi, izdanimi na podlagi
zakona, ki ureja socialno varstvo.
KONČNA DOLOČBA
8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik
o spremembi Pravilnika o standardih in normativih socialno varstvenih storitev (Uradni list RS, št. 159/22) spreminja
21. člen pravilnika tako, da se glasi:
»21. člen
Bivanje zunaj institucije z individualnim
paketom storitve se do 30. junija 2024 izvaja največ v obsegu, kot se je
izvajalo leta 2009.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.