1. člen
(namen)
Ta pravilnik določa način prostorskega prikaza tras
planinskih poti in njihovega označevanja v informacijskih gradivih o planinskih
poteh ter na turističnih tablah in zemljevidih.
2. člen
(1) Prostorski prikaz tras planinskih poti se prikaže z
linijami, lokacije katerih so določene s koordinatami lomov v državnem
koordinatnem sistemu z natančnostjo, ki ustreza natančnosti merila 1:5 000.
(2) Če je prostorski prikaz planinske poti namenjen
evidentiranju planinske poti v zemljiškem katastru, mora geodetski načrt,
izdelan v skladu s predpisi, ki urejajo vsebino, izdelavo in uporabo geodetskih
načrtov, namenjen za pripravo projektne dokumentacije za graditev objektov,
vsebovati še podatke o dejanski rabi zemljišč in katastrsko vsebino.
(3) Prostorski prikaz planinske poti mora biti izdelan v
digitalni obliki. Tehnična pravila za posredovanje podatkov v evidenco se
objavijo na spletni strani Geodetske uprave Republike Slovenije v skladu s
predpisi, ki urejajo prostorsko načrtovanje kot sestavni del tehničnih pravil
za posredovanje podatkov v zbirni kataster gospodarske javne infrastrukture.
3. člen
(prostorski prikaz planinskih poti v informacijskih gradivih
ter turističnih tablah in zemljevidih)
(1) Prostorski prikaz planinskih poti v informacijskih
gradivih in na turističnih tablah in zemljevidih mora biti izdelan po pravilih
geodetske stroke. 
(2) V prikazu iz prejšnjega odstavka mora biti v kolofonu
naveden vir podatka in datum pridobitve takšnega podatka.
4. člen
(označevanje planinskih poti v informacijskih gradivih ter
na turističnih tablah in zemljevidih)
(1) V informacijskih gradivih o planinskih poteh ter na
turističnih informacijskih tablah in zemljevidih se označi zahtevnost planinske
poti v skladu s predpisom, ki določa način kategoriziranja planinskih poti. 
(2) V informacijskih gradivih o planinskih poteh ter na
turističnih informacijskih tablah se zahtevnost planinske poti označi s pisno
navedbo njene razvrstitve v kategorije. 
(3) Na zemljevidih se kategorija planinske poti označi na
sledeč način: 
-       
lahka pot: neprekinjena rdeča črta, 
-       
zahtevna pot: črtkana rdeča črta in 
-       
zelo zahtevna pot: pikčasta rdeča črta. 
(4) Pod vsakim prikazom planinskih poti v informacijskih
gradivih ter na turističnih tablah in zemljevidih mora biti natisnjeno oziroma
napisano naslednje besedilo: 
»POZOR – planinske poti uporabljate na lastno
odgovornost!«. 
(5) Besedilo iz prejšnjega odstavka mora biti v slovenskem,
angleškem, nemškem in italijanskem jeziku, na območju, kjer je uradni jezik
tudi madžarski jezik pa namesto v italijanskem v madžarskem jeziku.

Pravilnik o načinu prostorskega prikaza tras
planinskih poti (Uradni list RS, št. 80/08) vsebuje naslednjo končno določbo:
»5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembi Pravilnika o načinu
prostorskega prikaza tras planinskih poti (Uradni list RS, št. 30/18) vsebuje naslednjo končno določbo:
»2. člen
Ta pravilnik začne veljati petnajsti dan po objavi v Uradnem
listu Republike Slovenije.«.