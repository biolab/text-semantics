I. SPLOŠNE DOLOČBE
1. člen
(vsebina pravilnika)
(1) Ta pravilnik ureja postopek
pripravljanja in izdajanja tehničnih specifikacij, izdanih v okviru predpisov o
ugotavljanju skladnosti:
-      
motornih vozil z najmanj štirimi kolesi in njihovih priklopnikov;
-      
dvo- ali trikolesnih motornih vozil in
-      
kmetijskih ali gozdarskih traktorjev.
(2) S tem pravilnikom se ureja tudi
postopek pripravljanja in izdajanja tehničnih specifikacij s področja opreme
vozil in drugih postopkov v zvezi z vozili.
(3) Tehnične specifikacije iz prvega
in drugega odstavka tega člena vsebujejo tehnične zahteve za posamezne sisteme,
sestavne dele, samostojne tehnične enote ali opremo motornih vozil in njihovih
priklopnikov (v nadaljnjem besedilu: vozilo) ter postopke ugotavljanja njihove
skladnosti s temi zahtevami. Vsebujejo lahko tudi postopke ugotavljanja
skladnosti vozil kot celote, postopke ugotavljanja tehnične brezhibnosti vozil,
postopke identifikacije in ocene tehničnega stanja vozil, vzorce predpisanih
dokumentov, način označevanja ter obliko znakov skladnosti. Tehnične
specifikacije za vozila se lahko tudi samo sklicujejo na mednarodni tehnični
predpis ali standard, ki ureja ustrezno tematiko.
2. člen
(namen pravilnika)
(1) S tem pravilnikom se določajo
pravila za:
-      
imenovanje in delo strokovnega odbora za pripravo tehničnih specifikacij
za vozila (v nadaljnjem besedilu: TSV);
-      
pripravljanje, izdajanje in objavljanje TSV;
-      
razvrstitev TSV v tematska poglavja in način njihovega označevanja.
(2) Ta pravilnik se smiselno uporablja
tudi za delovanje stalnih in občasnih delovnih skupin, ki jih po potrebi
imenuje strokovni odbor.
II. IMENOVANJE ČLANOV STROKOVNEGA ODBORA
3. člen
(člani odbora)
(1) V okviru direktorata, pristojnega
za vozila (v nadaljnjem besedilu: direktorat) na ministrstvu, pristojnem za promet,
se za pripravo osnutkov in predlogov TSV ustanovi strokovni odbor.
(2) V strokovni odbor se imenujejo
osebe z večletnimi teoretičnimi ali praktičnimi izkušnjami na področju
proizvodnje oziroma uporabe vozil.
(3) Člane strokovnega odbora imenuje
minister, pristojen za promet (v nadaljnjem besedilu: minister) na predlog
generalnega direktorja direktorata, pristojnega za vozila (v nadaljnjem
besedilu: generalni direktor).
(4) V strokovni odbor minister imenuje
njegovega predsednika ter najmanj šest in največ 12 članov, tako da je skupno
število članov strokovnega odbora liho. Hkrati določi tehničnega sekretarja kot
strokovnega delavca strokovnega odbora. Za tehničnega sekretarja se imenuje
delavec direktorata. Tehnični sekretar ni član strokovnega odbora in nima
pravice glasovanja na področju delovanja strokovnega odbora.
4. člen
(mandat članov odbora)
(1) Mandat predsednika in članov
strokovnega odbora traja štiri leta z možnostjo ponovnega imenovanja.
(2) Sklep o imenovanju strokovnega
odbora in določitvi njegovega tehničnega sekretarja se vroči vsem imenovanim in
direktoratu.
5. člen
(delovne skupine)
(1) Strokovni odbor lahko ustanovi eno
ali več stalnih ali občasnih delovnih skupin za delo na ožjem področju delovanja
strokovnega odbora. Z ustanovitvijo se imenuje njenega predsednika ter člane,
tako, da je skupno število članov delovne skupine liho.
(2) Kandidate za člane delovnih skupin
predlaga strokovni odbor na podlagi neposrednega dogovora s strokovno
usposobljenimi kandidati oziroma na podlagi prijav zainteresiranih posameznikov
za članstvo v delovnih skupinah po posameznih strokovnih področjih, v katera so
TSV tematsko razvrščene. Prijave zainteresiranih posameznikov zbira tehnični
sekretar.
(3) Člane stalnih ali občasnih
delovnih skupin imenuje generalni direktor na predlog strokovnega odbora.
(4) Stalna ali občasna delovna skupina
preneha z delom, ko prenehajo razlogi za njeno ustanovitev ali če tako na
predlog njenega predsednika ali predsednika strokovnega odbora odloči generalni
direktor.
6. člen
(spremembe v članstvu odbora)
(1) Spremembe v sestavi strokovnega
odbora in stalne ali občasne delovne skupine se izvedejo po enakem postopku,
kot je določen za imenovanje članov strokovnega odbora oziroma delovne skupine.
Predlogi sprememb morajo biti obrazloženi.
(2) Zamenjavo predsednika strokovnega
odbora lahko predlaga generalni direktor.
(3) Zamenjavo predsednika delovne
skupine lahko predlaga predsednik strokovnega odbora.
(4) Zamenjavo člana strokovnega odbora
lahko predlaga predsednik strokovnega odbora, zamenjavo člana delovne skupine
pa njen predsednik.
(5) Če se član strokovnega odbora
neupravičeno zaporedoma ne udeleži treh sej strokovnega odbora ali če se jih iz
utemeljenih razlogov ne bo mogel udeleževati v nekem daljšem časovnem obdobju,
mora predsednik strokovnega odbora predlagati njegovo zamenjavo z imenovanjem
novega člana. Ta določba se smiselno uporablja tudi za člane delovne skupine.
III. PRIPRAVA TEHNIČNIH SPECIFIKACIJ
7. člen
(program dela)
(1) Strokovni odbor deluje na podlagi
dolgoročnega programa dela, ki ga sprejme na svoji prvi seji.
(2) Strokovni odbor o sprejetem
programu dela in njegovih spremembah obvesti generalnega direktorja.
8. člen
(obravnava predlogov za pripravo TSV)
(1) Ne glede na določbe prejšnjega
člena lahko dajo dodaten predlog za pripravo posamezne TSV člani strokovnega
odbora in katera koli zainteresirana pravna ali fizična oseba. Predlog se
naslovi na direktorat ali neposredno na strokovni odbor. Tehnični sekretar
odbora lahko od predlagatelja zahteva dopolnitev predloga, če ta ne vsebuje
utemeljitve potrebe za pripravo TSV, kratke vsebine po predvidenih sklopih
rešitev in narave njene uporabe. Predlogu se lahko priloži delovni osnutek TSV.
(2) Ustrezno utemeljene predloge
obravnava strokovni odbor na svoji prvi seji po njihovem prejemu in najkasneje
v roku 30 dni po seji obvesti predlagatelja o sprejetih sklepih.
(3) Če strokovni odbor predlog
sprejme, predlagano TSV s sklepom uvrsti v eno od skupin v programu dela.
(4) Zavrnitev predloga mora strokovni
odbor obrazložiti. O svoji odločitvi obvesti predlagatelja.
9. člen
(obravnava osnutkov TSV)
(1) Strokovni odbor obravnava besedilo
delovnega osnutka TSV in ga, če je izdelan v skladu z zasnovo vsebine TSV iz
programa njene priprave, s sklepom določi kot osnutek. Hkrati strokovni odbor
sprejme sklep o začetku in času trajanja postopka njegove strokovne obravnave,
v kateri sodeluje zainteresirana strokovna javnost. Strokovna obravnava zajema
tudi uskladitev besedila z upravnimi organi, katerih delovno področje je
neposredno ali posredno povezano z vsebino predlagane TSV.
(2) Strokovna obravnava osnutka TSV se
začne z njegovo objavo na spletni strani Ministrstva za promet in obvestilom
zainteresirani strokovni javnosti o času trajanja razprave.
(3) Rok trajanja strokovne razprave ne
sme biti krajši od 15 dni.
10. člen
(sodelovanje drugih)
(1) Evidenco sklepov strokovnega
odbora o določitvi osnutkov TSV in rokih njihove strokovne obravnave vodi
tehnični sekretar. Podatke iz te evidence in posamezne osnutke TSV se posreduje
pravnim in fizičnim osebam, ki želijo sodelovati v postopku njihove strokovne
obravnave, brezplačno.
(2) Predsednik strokovnega odbora
lahko pošlje osnutek TSV v strokovno mnenje pravni ali fizični osebi, ki ni
sodelovala pri izdelavi njenega delovnega osnutka ali ni član strokovnega
odbora.
11. člen
(določitev predloga TSV)
(1) Prejete pripombe na osnutek TSV
obravnava strokovni odbor. Sklep o zavrnitvi pripomb mora biti obrazložen.
(2) Po sprejetju odločitev k pripombam
na osnutek TSV strokovni odbor oblikuje njen predlog in ga potrdi z večino
glasov.
12. člen
(prenos aktov zakonodaje Evropske unije)
(1) Za TSV, ki izhaja iz akta
zakonodaje Evropske unije in ne vsebuje nacionalnih dodatkov, se 9. člen tega
pravilnika ne uporablja.
(2) O nameravani izdaji TSV iz
prejšnjega odstavka tehnični sekretar zgolj seznani člane strokovnega odbora.
13. člen
(spremembe in dopolnitve TSV)
Ob vsaki spremembi ali dopolnitvi vsebine
posamezne TSV se izda prečiščeno besedilo v obliki nove izdaje
TSV. Spremembe in dopolnitve TSV se opravijo po enakem postopku, kot je
določen za njihovo izdajo.
14. člen
(poslovnik)
Delovanje strokovnega odbora določa
poslovnik, ki ga odbor sprejme na svoji prvi seji.
IV. IZDAJA IN OBJAVA TEHNIČNIH SPECIFIKACIJ
15. člen
(izdaja in objava TSV)
(1) Tehnični sekretar strokovnega
odbora predloži predlog TSV direktoratu, ki opravi vse potrebne aktivnosti za
izdajo TSV.
(2) TSV je izdana z odredbo ministra o
določitvi seznama tehničnih specifikacij za določeno področje, ki se objavi v
Uradnem listu Republike Slovenije. Seznam vsebuje oznako in naslov TSV,
kategorije vozil za katere velja, datum veljavnosti in/ali datum začetka
uporabe in datum prenehanja veljavnosti.
(3) V primeru izdaje novih TSV ali
novih izdaj TSV minister izda spremembo oziroma dopolnitev odredbe o določitvi
ustreznega seznama, praviloma dvakrat letno.
16. člen
(številčenje TSV)
(1) Tehnične specifikacije za vozila
se označujejo z oznako
»TSV
XXX/YY«,
kjer pomeni:
-      
TSV: tehnična specifikacija za vozila;
-      
XXX: številka TSV;
-      
YY: številka izdaje TSV.
(2) Številka TSV je trimestno število,
pri čemer:
a) 
prvo mesto označuje področje v katerega spada
TSV in sicer:
- 1..
in 2.. – motorna vozila z najmanj štirimi kolesi in njihovi priklopniki;
- 3..
– dvo- ali trikolesna motorna vozila;
- 4..
– kmetijski ali gozdarski traktorji;
- 5..
– oprema vozil;
- 6..
– postopki.
b) 
ostali dve mesti označujeta zaporedno številko
TSV. Številčenje se začne z: »01«.
(3) Številka izdaje TSV je dvomestno
število, ki označuje zaporedno številko spremembe posamezne TSV. Prva izdaja
ima številko »00«, nato se ob vsaki spremembi vpiše naslednja višja številka.
17. člen
(dostopnost izdanih TSV)
(1) TSV in seznami TSV so dosegljivi
na spletnih straneh ministrstva, pristojnega za promet v elektronski obliki.
(2) Spletne strani morajo biti
posodobljene najkasneje 8 dni po vsaki izdaji novega seznama oziroma spremembe
seznama.
V. KONČNI DOLOČBI
18. člen
(prenehanje uporabe)
Z dnem uveljavitve tega pravilnika se
preneha uporabljati Navodilo o pripravljanju in izdajanju tehničnih
specifikacij za motorna vozila (Uradni list RS, št. 20/09).
19. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-22/2011/18
Ljubljana, dne 27. decembra 2011
EVA 2011-2411-0021
dr.
Patrick Vlačič l.r.
Minister
za promet