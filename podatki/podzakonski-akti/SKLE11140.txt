1. člen
(Namen in področje uporabe smernic)
(1) Evropski bančni organ je na podlagi 16. člena
in prvega odstavka 56. člena Uredbe (EU) št. 1093/2010 Evropskega
parlamenta in Sveta z dne 24. novembra 2010 o ustanovitvi Evropskega
nadzornega organa (Evropski bančni organ) in o spremembi Sklepa
št. 716/2009/ES ter razveljavitvi Sklepa Komisije 2009/78/ES, Uredbe (EU)
št. 1094/2010 o ustanovitvi Evropskega nadzornega organa (Evropski organ
za zavarovanja in poklicne pokojnine) in Uredbe (EU) št. 1095/2010 o
ustanovitvi Evropskega nadzornega organa (Evropski organ za vrednostne papirje
in trge) dne 7. aprila 2017 objavil Skupne smernice o značilnostih
pristopa na področju preprečevanja pranja denarja in financiranja terorizma, ki
upošteva oceno tveganosti ter ukrepih, ki jih je potrebno sprejeti za izvajanje
nadzora, ki upošteva oceno tveganosti (v nadaljevanju: smernice), ki so
objavljene na njegovi spletni strani.
(2) Smernice iz prvega odstavka tega člena določajo
značilnosti nadzora na področju preprečevanja pranja denarja in financiranja
terorizma (v nadaljevanju PPDFT), ki upošteva oceno tveganosti ter ukrepe, ki
jih morajo sprejeti pristojni organi pri izvajanju tovrstnega nadzora, kot to
določa deseti odstavek 48. člena Direktive (EU) št. 2015/849.
(3) Smernice se uporabljajo za pristojne organe, ki so
opredeljeni v drugem odstavku 4. člena Uredbe (EU) št. 1093/2010, v
drugem odstavku 4. člena Uredbe (EU) št. 1094/2010 ter v tretjem
odstavku 4. člena Uredbe (EU) št. 1095/2010 in so pristojni za
nadziranje skladnosti poslovanja institucij z zahtevami iz Direktive (EU)
št. 2015/849.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za Banko Slovenije, ki kot pristojni organ izvaja naloge nadzora na področju
PPDFT, kot to določa 9. člen ZBan-2, 182. člen ZPlaSS ter
11. člen ZDP-2 v povezavi z 139., 140. in 151. členom Zakona o
preprečevanju pranja denarja in financiranja terorizma (Uradni list RS,
št. 68/16, v nadaljevanju ZPPDFT-1).
(2) Banka Slovenije bo pri opravljanju nadzora na
področju PPDFT v skladu z določbami ZBan-2, ZPlaSS, ZDP-2 in ZPPDFT-1 v celoti
upoštevala smernice.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 31. decembra
2017.
Ljubljana, dne 23. maja 2017
Boštjan Jazbec l.r.
Predsednik
Sveta Banke Slovenije