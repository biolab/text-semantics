I. SPLOŠNA DOLOČBA
1. člen
(vsebina)
(se
prenehal uporabljati)
Ta uredba podrobnejše določa pogoje in
merila (v nadaljnjem besedilu: kriteriji) in postopek za dodeljevanje
regionalnih spodbud ter pogoje, merila in postopek za brezplačni prenos
stvarnega in finančnega premoženja države v last samoupravnim lokalnim
skupnostim z namenom vlaganja tega premoženja v razvojne programe.
II. REGIONALNE SPODBUDE
2. člen
(regionalne spodbude)
(1) Regionalne spodbude so spodbude,
ki vplivajo na regionalni razvoj in jih proračunski uporabniki na državni ravni
(v nadaljnjem besedilu: uporabnik) namenjajo za sofinanciranje projektov iz
izvedbenih načrtov regionalnih razvojnih programov (v nadaljnjem besedilu:
regijski projekt).
(2) Regionalne spodbude se dolgoročno
indikativno načrtujejo in usklajujejo z regionalnimi razvojnimi programi,
državnim razvojnim programom in programskimi dokumenti, ki jih Vlada Republike
Slovenije (v nadaljnjem besedilu: vlada) pripravlja v skladu s pravnim redom
Evropske unije (v nadaljnjem besedilu: EU).
(3) V postopku priprave državnega
proračuna se v dokumentih razvojnega načrtovanja določijo vsebine in projekti,
ki imajo značaj regionalnih spodbud, skladno z Uredbo o dokumentih razvojnega
načrtovanja in postopkih za pripravo predloga državnega proračuna in proračunov
samoupravnih lokalnih skupnosti (Uradni list RS, št. 44/07).
(4) Regionalne spodbude se v postopku
priprave državnega proračuna indikativno usklajujejo z izvedbenimi načrti
regionalnih razvojnih programov (v nadaljnjem besedilu: izvedbeni načrt) in s
programi uporabnikov. Usklajevanje vodi Služba Vlade Republike Slovenije za
lokalno samoupravo in regionalno politiko (v nadaljnjem besedilu: služba).
(5) Regionalne spodbude, ki nimajo
značaja državnih pomoči, se sofinancirajo do višine 100 odstotkov upravičenih
stroškov.
(6) Regionalne spodbude se dodeljujejo
po postopku, določenem v 3. do 9. členu te uredbe. Uporabnik, ki dodeljuje
regionalne spodbude po tem postopku, o tem obvesti službo.
3. člen
(dodeljevanje regionalnih spodbud)
(1) Regionalne spodbude se dodeljujejo
za namene, opredeljene v regionalnih razvojnih programih na podlagi ciljev
posameznih uporabnikov.
(2) Postopek dodeljevanja regionalnih
spodbud je dvofazni:
-      
v prvi fazi izvede služba povabilo subjektom spodbujanja razvoja na
regionalni ravni iz 29. člena Zakona o spodbujanju skladnega regionalnega
razvoja (Uradni list RS, št. 93/05 in 127/06 – ZJZP) (v nadaljnjem besedilu:
regionalna razvojna agencija) za predložitev izvedbenih načrtov,
-      
v drugi fazi izvedejo uporabniki javni poziv prijaviteljem projektov iz
izvedbenih načrtov za vložitev vlog za dodelitev regionalnih spodbud.
4. člen
(povabilo službe za predložitev izvedbenih
načrtov)
(1) Dodeljevanje regionalnih spodbud
poteka na podlagi povabila službe regionalnim razvojnim agencijam za predložitev
izvedbenih načrtov. Povabilo se nanaša na spodbude vseh uporabnikov. Vključuje
pogoje financiranja, specifične kriterije posameznih uporabnikov, okvirne kvote
razpoložljivih sredstev po uporabnikih in regijah ter druge elemente, določene
v Uredbi o regionalnih razvojnih programih (Uradni list RS, št. 31/06).
(2) Regionalna razvojna agencija
pripravi predlog kriterijev za umeščanje regijskih projektov v izvedbeni načrt,
ki jih potrdi svet regije.
(3) Regionalna razvojna agencija
usmerja pripravo izvedbenega načrta, v sodelovanju z Regionalnim razvojnim
svetom in njegovimi odbori. Projekti se uvrščajo v izvedbeni načrt v skladu z
razvojnimi prioritetami in ukrepi, navedenimi v regionalnem razvojnem programu.
(4) Regionalna razvojna agencija
predloži predlog izvedbenega načrta službi, skupaj s sklepom sveta regije o njegovi
potrditvi in uporabljenimi kriteriji za izbor regijskih projektov ter opisom
postopka priprave.
(5) Služba lahko, po usklajevanju z
vsemi uporabniki, določi regionalni razvojni agenciji rok za dopolnitev
predloga izvedbenega načrta, če ta ni skladen s povabilom in Uredbo o
regionalnih razvojnih programih. Služba lahko predlaga tudi spremembo vsebine
predloga izvedbenega načrta. Po uskladitvi služba poda pisno mnenje o
usklajenosti izvedbenega načrta s kriteriji.
(6) Usklajen izvedbeni načrt sprejme
svet regije. Regionalna razvojna agencija o tem obvesti vse uporabnike.
5. člen
(kriteriji)
(1) Kriteriji za izbor projektov iz
drugega odstavka prejšnjega člena morajo biti skladni s cilji regionalnih
razvojnih programov in državnega razvojnega programa ter postavljeni tako, da
izbrani regijski projekti izkazujejo:
-      
regionalni pomen in
-      
vpliv na ustvarjanje delovnih mest ali izboljšanje stanja okolja.
(2) Glede na vsebino regionalne
spodbude določi uporabnik dodatne specifične kriterije, ki se navedejo v
povabilu iz prvega odstavka prejšnjega člena. V primeru sofinanciranja
projektov iz sredstev kohezijske politike EU morajo specifični kriteriji
vsebovati tudi »Merila za izbor operacij financiranih iz sredstev Evropskega
sklada za regionalni razvoj v okviru Operativnega programa krepitve regionalnih
razvojnih potencialov za obdobje 2007–2013«, ki jih služba objavi na svoji
spletni strani.
6. člen
(javni poziv uporabnikov prijaviteljem
projektov iz izvedbenih načrtov za dodelitev sredstev)
(1) Z javnim pozivom k oddaji vlog za
dodelitev regionalnih spodbud (v nadaljnjem besedilu: poziv) povabijo uporabniki
prijavitelje projektov iz izvedbenih načrtov, potrjenih in sprejetih po
postopku, določenem v prejšnjem členu, k oddaji vlog za dodelitev regionalnih
spodbud (v nadaljnjem besedilu: vloga).
(2) Postopek poziva vodi komisija, ki
jo s pisno odločbo imenuje predstojnik uporabnika ali od njega pooblaščena oseba.
(3) Komisijo sestavljajo predsednik in
najmanj dva člana, ki morajo imeti strokovno izobrazbo in izkušnje, ki omogočajo
strokovno presojo vlog s področja, s katerega se dodeljujejo regionalne
spodbude.
(4) Poziv mora biti objavljen v
Uradnem listu Republike Slovenije. Objava poziva mora vsebovati:
1.    
naziv in sedež uporabnika,
2.    
pravno podlago za izvedbo poziva,
3.    
predmet poziva,
4.    
pogoje za kandidiranje, ki morajo biti skladni s kriteriji iz prejšnjega
člena,
5.    
okvirno višino sredstev, ki je na razpolago za predmet poziva,
6.    
v primeru sofinanciranja projektov iz namenskih sredstev EU, navedbo
razmerja med sredstvi na postavkah namenskih sredstev EU za kohezijsko politiko
in na postavkah slovenske udeležbe za sofinanciranje kohezijske politike,
7.    
navedbo obdobja, v katerem morajo biti porabljena dodeljena sredstva,
ali rokov, če je predvideno zaporedno dodeljevanje sredstev,
8.    
rok, do katerega morajo biti predložene vloge,
9.    
datum odpiranja vlog ali datumi odpiranja vlog, če je v pozivu
predvideno njihovo zaporedno odpiranje,
10.  rok,
v katerem bodo potencialni prejemniki obveščeni o izidu poziva,
11.  informacija
o tem, kje je na voljo dokumentacija poziva,
12.  v
primeru sofinanciranja projektov iz namenskih sredstev EU navedbo:
-  
zahteve glede informiranja in obveščanja javnosti, ki jim morajo
zadostiti upravičenci skladno z 9. členom Uredbe Komisije (ES) št. 1828/2006 z
dne 8. decembra 2006 o pravilih za izvajanje Uredbe Sveta (ES) št.
1083/2006 o splošnih določbah o Evropskem skladu za regionalni razvoj, Evropskem
socialnem skladu in Kohezijskem skladu ter Uredbe (ES) št. 1080/2006 Evropskega
parlamenta in Sveta o Evropskem skladu za regionalni razvoj (UL L št. 371 z dne
27. 12. 2006, str. 1) in navodili organa upravljanja,
-  
o morebitnem dopolnilnem financiranju,
-  
o upravičenih stroških, specifikaciji dokazil za izkazovanje stroškov in
metodi za njihov izračun v skladu z navodili organa upravljanja ali s
sklicevanjem na navodila organa upravljanja,
-  
zahteve glede hranjenja dokumentacije o operaciji,
-  
zahteve glede dostopnosti dokumentacije o operaciji agentu,
posredniškemu telesu, organu upravljanja, organu za potrjevanje, revizijskemu
organu ter drugim nadzornim organom,
-  
zahteve glede spremljanja prihodkov operacije,
-  
omejitve glede sprememb operacije v skladu s 57. členom Uredbe Sveta
(ES) št. 1083/2006 z dne 11. julija 2006 o splošnih določbah
o Evropskem skladu za regionalni razvoj, Evropskem socialnem skladu in
Kohezijskem skladu in razveljavitvi Uredbe (ES) št. 1260/1999 (UL L št.
210 z dne 31. 7. 2006, str. 25),
-  
posledice, če se ugotovi dvojno financiranje posamezne operacije ali da
je višina sofinanciranja operacije presegla maksimalno dovoljen delež in
-  
druge podatke, če so potrebni,
13.  vzorec
pogodbe,
14.  navedbo
potrebnih dokumentov, ki jih mora prejemnik predložiti uporabniku za dokazilo,
da prejemnik izpolnjuje pogoje za kandidiranje na razpisana sredstva, in da je
upravičen do sredstev, ter
15.  navedbo
o tem, kdo s sklepom odloči o dodelitvi sredstev in kdo o pritožbi zoper ta
sklep.
(5) Uporabnik mora vlagateljem
omogočiti vpogled v dokumentacijo poziva.
(6) V dokumentaciji poziva morajo biti
navedeni vsi potrebni podatki, ki bodo omogočili prejemniku izdelati popolno
vlogo.
(7) Uporabnik mora v dokumentaciji
poziva navesti vse pogoje, ki jih mora izpolnjevati prejemnik, in sestavine
vloge ter zahtevano dokumentacijo, ki so potrebne, da se vloga šteje za
popolno.
(8) Komisija mora pred odločitvijo o
objavi poziva oceniti, ali je vsebina dokumentacije pripravljena tako, da je
mogoče pričakovati uspešen poziv in se odločiti, ali bo odpiranje javno. Ocena
in odločitev se zapišeta v zapisnik.
7. člen
(vloga za dodelitev in sklep o izboru
prejemnika regionalne spodbude)
(1) Vloga mora biti dostavljena v
roku, ki je določen v objavi poziva. Rok za predložitev vlog mora biti dovolj
dolg, da lahko vlagatelj pripravi kakovostno vlogo v skladu z zahtevanimi
pogoji v dokumentaciji.
(2) Vloga mora biti predložena v
zaprtem ovitku, ovitek pa mora biti označen z besedilom »ne odpiraj – vloga« in
navedbo poziva, na katerega se nanaša.
(3) Odpiranje prejetih vlog vodi
komisija. Odpiranje se izvede v roku, ki je predviden v pozivu, ali v
predvidenih rokih, če gre za zaporedno odpiranje vlog, pri čemer je čas od
izteka roka za dostavo vlog do odpiranja največ osem dni.
(4) Odpirajo se samo v roku
dostavljene, pravilno izpolnjene in označene kuverte, ki vsebujejo vloge.
(5) O odpiranju vlog komisija sproti
voditi zapisnik, ki vsebuje predvsem:
-      
naslov, prostor in čas odpiranja dospelih vlog,
-      
predmet poziva,
-      
imena navzočih predstavnikov komisije,
-      
imena ali nazivi vlagateljev vlog (potencialnih prejemnikov sredstev),
-      
ugotovitve o popolnosti vlog in
-      
navedbo vlagateljev, ki niso dostavili popolne vloge,
-      
navedbo zavrženih vlog.
(6) Na odpiranju komisija ugotavlja
popolnost vlog glede na to, ali so bili predloženi vsi zahtevani dokumenti
(formalna popolnost). Zapisnik podpišejo predsednik in člani komisije.
(7) Komisija v osmih dneh po odpiranju
vlog pisno pozove vlagatelje, katerih vloge niso bile popolne, da jih
dopolnijo. Rok za dopolnitev ne sme biti daljši od 15 dni.
(8) Nepopolna vloga, ki je vlagatelj v
roku iz prejšnjega odstavka ne dopolni, se zavrže s sklepom, ki se pošlje vlagatelju.
(9) Komisija strokovno pregleda
popolne vloge in oceni izpolnjevanje pogojev, ki so bili navedeni v pozivu in
dokumentaciji poziva. Komisija mora o strokovnem pregledu popolnih vlog in o
njihovi oceni izpolnjevanja pogojev voditi zapisnik.
(10) Na podlagi ocene vlog komisija
pripravi predlog prejemnikov regionalnih spodbud, ki ga podpišejo predsednik in
člani komisije.
(11) Predlog prejemnikov regionalnih
spodbud se predloži predstojniku uporabnika ali osebi, ki jo le-ta pooblasti za
odločanje o dodelitvi regionalnih spodbud.
(12) Predstojnik uporabnika ali oseba,
ki jo je ta pooblastil za odločanje o dodelitvi regionalnih spodbud, izda sklep
o izboru prejemnikov regionalnih spodbud na podlagi predloga iz prejšnjega
odstavka. V obrazložitvi sklepa mora utemeljiti svojo odločitev.
(13) Uporabnik mora v roku, navedenem
v objavi poziva, vse vlagatelje popolnih vlog s sklepom o izbiri obvestiti o
odločitvi glede dodelitve regionalnih spodbud. V obrazložitvi sklepa mora
navesti razloge za svojo odločitev.
(14) Uporabnik mora prejemnika
sredstev po uvrstitvi projekta v načrt razvojnih programov državnega proračuna
pozvati k podpisu pogodbe.
(15) Če prejemnik v osmih dneh od
prejema poziva ne podpiše pogodbe, se šteje, da je umaknil vlogo.
8. člen
(pogodba)
Pred dodelitvijo sredstev se sklene pogodba
med uporabnikom in prejemnikom. Obvezne sestavine pogodbe so:
1.    
naziva in naslova uporabnika in prejemnika sredstev,
2.    
namen, za katerega so sredstva dodeljena,
3.    
višina dodeljenih sredstev,
4.    
časovni načrt porabe sredstev,
5.    
način nadzora nad namensko porabo sredstev, kot na primer:
-  
spisek dokazil, ki jih mora predložiti prejemnik za porabo sredstev,
-  
možnost, da lahko uporabnik kadar koli preveri namensko porabo sredstev,
-  
poročila o poteku in rezultatih porabljenih sredstev med izvajanjem
projekta ali programa ali najmanj zaključno poročilo,
-  
dolžnost neposrednega uporabnika, da spremlja in nadzira izvajanje
pogodbe ter namensko porabo proračunskih sredstev,
-  
določilo, da mora prejemnik ob nenamenski porabi sredstev sredstva
vrniti v proračun skupaj z zakonitimi zamudnimi obrestmi,
-  
določilo, da mora prejemnik obrazložiti in utemeljiti podaljšanje roka
porabe sredstev glede na predvideni časovni načrt, sicer izgubi pravico do
nadaljnje porabe sredstev,
6.    
druge obvezne sestavine pogodbe, ki so določene v aktih in usmeritvah
uporabnika in predpisih EU.
9. člen
(pritožbeni postopek)
(1) Vlagatelj vloge lahko vloži pri
uporabniku pritožbo zoper sklep, s katerim je bila vloga zavržena, ali sklep o
izbiri v roku osmih dni od prejema sklepa.
(2) Pritožba ne zadrži podpisa pogodb
z izbranimi vlagatelji.
(3) Predmet pritožbe ne morejo biti
kriteriji poziva.
(4) Uporabnik mora o pritožbi odločiti
v roku 15 dni s sklepom.
10. člen
(sofinanciranje razvojnih nalog na
regionalni ravni, ki so v javnem interesu)
(se
preneha uporabljati)
(1) Pri določitvi indikativnega obsega
sredstev po razvojnih regijah za sofinanciranje dejavnosti regionalnih razvojnih
agencij na podlagi 28. člena Zakona o spodbujanju skladnega regionalnega
razvoja se s 60-odstotno utežjo upošteva fiksni del, ki je enak za vse razvojne
regije, in s 40-odstotno utežjo spremenljivi del. Spremenljivi del je odvisen
od števila občin na območju razvojne regije in indeksa razvojne ogroženosti
regije. Število občin se upošteva s 25-odstotno utežjo, indeks razvojne
ogroženosti regije pa s 75-odstotno utežjo.
(2) Sofinanciranje razvojnih nalog na
regionalni ravni, ki so v javnem interesu, se izvede na podlagi sklepa
ministra, pristojnega za regionalni razvoj (v nadaljnjem besedilu: minister).
Služba pošlje sklep ministra o dodeljeni regionalni kvoti regionalni razvojni
agenciji, ki je v času izdaje sklepa vpisana v evidenci pri službi, in ji
določi rok za predložitev dokumentacije, ki je potrebna za sklenitev pogodbe o
dodelitvi sredstev. Sredstva se dodelijo na podlagi podpisane pogodbe med
službo in regionalno razvojno agencijo. Če na podlagi sklepa sveta regije
opravljajo razvojne naloge za razvojno regijo tudi območne razvojne agencije,
so te sopodpisnice pogodbe. V pogodbi se podrobno opredelijo in finančno ovrednotijo
naloge v javnem interesu, ki jih za razvojno regijo izvajajo območne razvojne
agencije.
(3) Ne glede na merila iz prvega odstavka
tega člena se lahko v primeru hitrega bistvenega poslabšanja gospodarskih
razmer na območju ene ali več upravnih enot v razvojni regiji dodelijo dodatna
sredstva za financiranje razvojnih nalog v regiji, ki so v javnem interesu.
Šteje se, da so se gospodarske razmere bistveno poslabšale, če je stopnja
registrirane brezposelnosti na območju upravne enote najmanj dva zaporedna
meseca 17,0-odstotna ali višja. Pogoj za dodelitev sredstev je, da regionalna
razvojna agencija opredeli območje, ki je potrebno posebne pomoči in predloži
časovno ter finančno ovrednoten program dodatnih razvojnih nalog na tem območju
z določenimi cilji, nosilci nalog, pričakovanimi rezultati in kazalniki.
Sredstva se lahko dodelijo za največ dvoletno časovno obdobje. Če so po izteku
programa dodatnih razvojnih nalog še vedno izpolnjeni pogoji za financiranje
dodatnih razvojnih nalog v regiji, se lahko pripravi nov program. Upravičeni so
stroški kadrov in stroški priprave programa in projektov, ki so povezani z
odpravljanjem ugotovljenih razvojnih problemov v območju, ki je potrebno razvojne
pomoči. Upravičeni stroški se financirajo v višini 100 odstotkov. Za postopek
dodelitve sredstev za financiranje dodatnih razvojnih nalog v regiji, ki so v
javnem interesu, se smiselno uporablja prejšnji odstavek. Do dodatnih sredstev
iz tega odstavka ni upravičena razvojna regija, ki prejema razvojno pomoč po
posebnem zakonu.
(4) Odobrena sredstva je mogoče
izplačati na podlagi predloženih poročil o izvedenih aktivnostih.
11. člen
(pomoč občinam pri komunalnem urejanju
romskih naselij)
(se
preneha uporabljati)
(1) Pomoči občinam pri komunalnem
urejanju romskih naselij se skladno s 35. členom Zakona o spodbujanju skladnega
regionalnega razvoja dodeljujejo kot posebne regionalne spodbude na prednostnih
območjih, ki se soočajo z velikimi strukturnimi problemi.
(2) Do pomoči iz prejšnjega odstavka
je upravičena občina:
-      
v kateri je v skladu z zakonom, ki ureja lokalno samoupravo, izvoljen
predstavnik romske skupnosti v občinskem svetu, ali
-      
v kateri je v skladu z določbami zakona, ki ureja položaj romske
skupnosti, ustanovljeno posebno delovno telo občinskega sveta za spremljanje
položaja romske skupnosti, katerega člani so tudi predstavniki romske
skupnosti.
(3) Služba izvede javni razpis ali
pozove upravičene občine k predložitvi projektov v višini indikativne kvote iz
četrtega odstavka tega člena. V javnem razpisu ali pozivu služba določi
dokumentacijo, ki jo treba predložiti za dodelitev pomoči in rok za
predložitev. Če se uporabi postopek s pozivom, lahko služba določi občini rok
za dopolnitev projektnega predloga. Služba pripravi predlog programa, ki ga
sprejme vlada.
(4) Indikativne kvote za upravičene
občine se izračunajo na podlagi razpoložljivega zneska sredstev na proračunski
postavki službe, skupnega števila upravičenih občin, ocene opremljenosti
romskih naselij z vodovodom, elektriko, kanalizacijo in prometno
infrastrukturo, števila registriranih volivcev romske skupnosti v občini in
sredstev, ki pripadajo občini na podlagi 21. do 23. člena Zakona o financiranju
občin (Uradni list RS, št. 123/09, 101/07 – odl. US in 57/08).
(5) Pomoč se lahko dodeli za
sofinanciranje naslednjih projektov v romskih naseljih:
-      
vodovodni sistemi kar vključuje zajetja in cevovode do priključka
uporabnika,
-      
kanalizacijsko omrežje, kadar je le-to potrebno zaradi zaščite vodnih
virov ali zaradi drugih ekoloških zahtev,
-      
elektrifikacija strnjenih naselij,
-      
novogradnje ali rekonstrukcije lokalnih cest in poti,
-      
odkup zemljišč za ureditev in zaokrožitev naselij.
(6) Pri nakupu zemljišč se v javnem
razpisu ali pozivu določi zgornja meja sofinanciranja kvadratnega metra odkupljenega
zemljišča ne glede na pogodbeno ceno.
(7) Pogodbe o dodelitvi sredstev so
lahko večletne, pri čemer se pri določitvi proste letne kvote upoštevajo že prevzete
pogodbene obveznosti iz prejšnjih let.
(8) Projekti se sofinancirajo do
višine 100 odstotkov.
12. člen
(financiranje stroškov izvajanja programov
po posebnih zakonih)
(se
preneha uporabljati)
Ne glede na sofinanciranje razvojnih nalog
na regionalni ravni, ki so v javnem interesu v skladu z 10. členom te uredbe,
se skupni stroški priprave in izvajanja posebnega programa s strani regionalne
razvojne agencije financirajo po posebni pogodbi, vendar lahko ti stroški
predstavljajo največ tri odstotke vrednosti posebnega programa.
13. člen
(nujni ukrepi regionalne politike)
(se
preneha uporabljati)
(1) Samoupravnim lokalnim skupnostim
in posameznikom se lahko v posebnih nepredvidljivih okoliščinah, do katerih
pride zaradi naravne, ekološke ali druge nesreče, dodeli regionalna spodbuda
kot nujni ukrep regionalne politike.
(2) Nujni ukrepi regionalne politike
iz prejšnjega odstavka se izvajajo po postopku, določenem v 14. členu Uredbe o
dodeljevanju regionalnih državnih pomoči (Uradni list RS, št. 72/06, 70/07,
99/08 in 17/09).
III. PRENOS DRŽAVNEGA PREMOŽENJE V LAST SAMOUPRAVNIM
LOKALNIM SKUPNOSTIM ZARADI VLAGANJ V RAZVOJNE PROGRAME
14. člen
(uporaba)
(se
preneha uporabljati)
(1) Po postopku in ob izpolnjevanju
meril in pogojev, ki jih določa to poglavje, se lahko brezplačno prenese
stvarno in finančno premoženje države (v nadaljnjem besedilu: premoženje) v
last samoupravnim lokalnim skupnostim z namenom vlaganja tega premoženja v
razvojne programe (v nadaljnjem besedilu: prenos premoženja).
(2) To poglavje se ne uporablja za
kmetijska zemljišča v upravljanju Sklada kmetijskih zemljišč in gozdov
Republike Slovenije.
(3) Finančno premoženje iz prvega
odstavka tega člena obsega delnice in deleže države v regionalnih razvojnih
institucijah.
(4) Določbe tega poglavja se ne
uporabljajo za ravnanje s strateškimi nepremičninami, ki jih upravljavci
premoženja ne potrebujejo.
15. člen
(pobuda in začetek postopka za prenos
premoženja)
(se
preneha uporabljati)
(1) Služba začne postopek prenosa
premoženja na:
-      
lastno pobudo,
-      
pobudo državnega organa, ki upravlja premoženje (v nadaljnjem besedilu:
upravljavec premoženja),
-      
pobudo regionalne razvojne agencije ali pobudo samoupravne lokalne
skupnosti.
(2) Služba v postopku prenosa
premoženja preveri:
1.    
ali bo premoženje uporabljeno v razvojnih programih,
2.    
ali upravljavec premoženja soglaša s prenosom,
3.    
ali samoupravna lokalna skupnost soglaša s pridobitvijo lastninske
pravice,
4.    
izpolnjevanje kriterijev, ki morajo biti izpolnjeni za izvedbo postopka:
-  
obstoj javnega interesa, utemeljenega z razvojnim namenom,obstoj
pozitivnega učinka prenosa v obliki povečane dodane vrednosti, kar mora biti
utemeljeno z razvojnim programom,
-  
število novo ustvarjenih delovnih mest ali število ohranjenih delovnih
mest, utemeljeno s sanacijskim programom ali razvojnim programom,
-  
obstoj drugega pozitivnega merljivega učinka prenosa na izboljšanje
stanja okolja ali oskrbe prebivalstva ali gospodarstva samoupravne lokalne
skupnosti z razvojno infrastrukturo, utemeljeno z razvojnim programom in
-  
morebitne zadržke, zaradi katerih postopka prenosa premoženja ne bi bilo
mogoče uspešno izpeljati.
(3) Če so pogoji in merila iz
prejšnjega odstavka izpolnjeni, izda minister sklep o začetku prenosa
premoženja, sicer pobudo za začetek postopka zavrne.
(4) Služba pošlje sklep o začetku ali
zavrnitvi postopka prenosa premoženja predstojniku upravljavca premoženja in
drugim udeležencem v postopku.
16. člen
(letni načrt razpolaganja)
(se
preneha uporabljati)
Upravljavec premoženja vključi premoženje,
za katero je izdan sklep o začetku postopka prenosa, v ustrezni letni načrt
razpolaganja s premoženjem.
17. člen
(priprava gradiva o prenosu premoženja za
obravnavo na vladi)
(se
preneha uporabljati)
(1) Gradivo o prenosu premoženja za
obravnavo na vladi strokovno pripravi in uskladi služba.
(2) Premoženje, ki je predmet
brezplačnega prenosa, se prenese po ocenjeni vrednosti. Naročnik cenitve je
upravljavec premoženja, stroške cenitve krije samoupravna lokalna skupnost.
Cenitev premoženja se ne opravi, če upravljavec premoženja oceni, da je
vrednost premoženja nižja od 5.000 eurov.
(3) Gradivo o brezplačnem prenosu
premoženja se lahko nanaša na enega ali več predmetov prenosa. Poleg predloga
sklepa vlade in predloga pogodbe o brezplačnem prenosu premoženja mora gradivo
vsebovati:
-      
obrazložitev predloga brezplačnega prenosa premoženja z opredelitvijo
ciljev in namenov prenosa ter dokazil, s katerimi se utemeljuje, da bo
samoupravna lokalna skupnost premoženje uporabila za razvojne programe,
-      
ocenitev vrednosti premoženja, če je bila narejena,
-      
pisno soglasje samoupravne lokalne skupnosti za pridobitev lastninske
pravice.
18. člen
(sklep in pogodba o prenosu premoženja)
(se
preneha uporabljati)
(1) Vlada na predlog službe sprejme
sklep o brezplačnem prenosu premoženja na samoupravno lokalno skupnost, potrdi
besedilo pogodbe o brezplačnem prenosu premoženja in izda pooblastilo za njen
podpis.
(2) Pogodba o brezplačnem prenosu
finančnega in premičnega premoženja mora vsebovati:
-      
natančen opis premoženja, ki je predmet prenosa,
-      
navedbo lokalne skupnosti, na katero se premoženje prenese,
-      
navedbo, da gre za brezplačen prenos,
-      
vrednost premoženja, ki je predmet prenosa,
-      
navedbo namena prenosa,
-      
natančen opis razvojnega programa, v katerega se vlaga premoženje, in
dinamiko izvajanja razvojnega programa,
-      
opis, kako bo preneseno premoženje uporabljeno v razvojnem programu,
-      
obveznosti lokalne skupnosti, da službi letno poroča o uporabi
premoženja v razvojnih programih,
-      
klavzulo, da celotne stroške sklenitve pogodbe nosi samoupravna lokalna
skupnost.
(3) Poleg sestavin iz prejšnjega
odstavka mora pogodba o brezplačnem prenosu nepremičnega premoženja vsebovati
tudi:
-      
določbo o obligacijsko pravni prepovedi odsvojitve nepremičnine vsaj za
5 let, z ustrezno pogodbeno kaznijo za primer kršitve,
-      
obveznost lokalne skupnosti, da službi letno poroča ali nepremično
premoženje še služi uresničevanju javnega interesa,
-      
intabulacijsko klavzulo,
-      
zemljiškoknjižno dovolilo, s katerem si Republika Slovenija, za primer
kršenja pogodbe, dogovori odkupno pravico, na podlagi katere lahko zahteva
povratno prodajo nepremičnine za ceno, ki ne presega vlaganj v to nepremičnino,
zmanjšano za amortizacijo.
19. člen
(usklajevanje in obveščanje v postopku
prenosa premoženja)
(se
preneha uporabljati)
(1) V postopku sprejemanja sklepa iz
prejšnjega člena mora služba predlog pogodbe o brezplačnem prenosu premoženja v
delu, ki se nanaša na podatke o premoženju, uskladiti z Ministrstvom za finance
in Ministrstvom za javno upravo.
(2) Služba mora po en izvod predloga
pogodbe, skupaj z dokumentacijo, predložiti Ministrstvu za finance in Ministrstvu
za javno upravo.
20. člen
(zaključek postopka, spremljanje in nadzor
prenosa državnega premoženja)
(se
preneha uporabljati)
(1) Postopek brezplačnega prenosa
premoženja se konča z vpisom na novo nastalega premoženjskega stanja v ustrezne
uradne evidence ali registre ali z odločitvijo, da se postopek prenosa ustavi.
(2) Postopek brezplačnega prenosa
premoženja se lahko ustavi v katerikoli fazi s sklepom ministra.
(3) Če samoupravna lokalna skupnost
krši pogodbo o brezplačnem prenosu premoženja, lahko upravljavec premoženja
uveljavi odkupno pravico za ceno, ki ne presega vlaganj v to nepremičnino,
zmanjšano za amortizacijo ali pogodbeno kazen.
(4) Samoupravna lokalno skupnost mora
pridobljeno premoženje voditi v svojih analitičnih evidencah dolgoročnih
sredstev kot neopredmetena sredstva, opredmetena osnovna sredstva ali
dolgoročne finančne naložbe, še najmanj pet let po začetku veljavnosti pogodbe
o prenosu premoženja.
(5) Za nadzor in spremljanje izvajanja
določil pogodbe o prenosu lastninske pravice je odgovorna služba.
21. člen
(evidenca in poročanje)
(se
preneha uporabljati)
Služba vzpostavi in vodi evidenco o
opravljenih brezplačnih prenosih premoženja in enkrat na leto o tem poroča
vladi.

Uredba o dodeljevanju regionalnih spodbud
(Uradni list RS, št. 113/09)
vsebuje naslednjo prehodno in končno določbo:
»IV. PREHODNA IN KONČNA DOLOČBA
22. člen
(prenehanje
veljavnosti dosedanje ureditve)
Z dnem uveljavitve te uredbe preneha
veljati in se uporabljati Uredba o pogojih in merilih za dodeljevanje spodbud,
pomembnih za skladni regionalni razvoj (Uradni list RS, št. 110/04 in 93/05 –
ZSRR-1).
23. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvi Uredbe o dodeljevanju
regionalnih spodbud (Uradni list RS, št. 37/10) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Zakon o spodbujanju skladnega regionalnega
razvoja - ZSRR-2 (Uradni list RS, št. 20/11) v zvezi s prenehanjem veljavnosti
uredbe določa:
»39. člen
(prenehanje
veljavnosti predpisov)
[…]
(2) Z dnem uveljavitve tega zakona
prenehajo veljati naslednji podzakonski predpisi:
[…]
-      
Uredba o regionalnih razvojnih programih (Uradni list RS, št. 31/06),
(3) Podzakonski predpisi iz prejšnjega
odstavka se do uveljavitve ustreznih predpisov, izdanih na podlagi tega zakona,
uporabljajo še naprej, kolikor niso v nasprotju s tem zakonom.«;
ter vsebuje naslednjo končno določbo:
»40. člen
(uveljavitev
zakona)
Ta zakon začne veljati naslednji dan po
objavi v Uradnem listu Republike Slovenije.«.

Uredba o izvajanju ukrepov endogene regionalne
politike (Uradni list RS, št. 24/11) v zvezi s prenehanjem uporabe
uredbe določa:
»15. člen
(prenehanje
uporabe dosedanje ureditve)
Z dnem uveljavitve te uredbe se preneha
uporabljati Uredba o dodeljevanju regionalnih spodbud (Uradni list RS, št.
113/09) razen 2. do 11. člena, ki se uporabljajo do izteka veljavnosti
regionalnih razvojnih programov, ki so bili sprejeti pred uveljavitvijo zakona.«;
ter vsebuje naslednjo končno določbo:
»16. člen
(končna
določba)
Ta uredba začne veljati naslednji dan po
objavi v Uradnem listu Republike Slovenije.«.

Uredba o izvajanju ukrepov endogene regionalne
politike (Uradni list RS, št. 16/13) v zvezi s prenehanjem uporabe
uredbe določa:
»14. člen
(prenehanje
uporabe)
Z dnem uveljavitve te uredbe se prenehata
uporabljati 10. in 11. člen Uredbe o dodeljevanju regionalnih spodbud (Uradni
list RS, št. 113/09, 37/10 in 20/11 – ZSRR-2).«;
ter vsebuje naslednjo končno določbo:
»16. člen
(končna
določba)
Ta uredba začne veljati naslednji dan po
objavi v Uradnem listu Republike Slovenije.«.