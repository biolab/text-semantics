I.
Na podlagi poziva v Resoluciji 1512 (2006) Parlamenti, združeni
v boju proti nasilju nad ženskami v družini, ki jo je sprejela Parlamentarna
skupščina Sveta Evrope 28. junija 2006, Državni zbor Republike Slovenije izraža
podporo Slovesni deklaraciji Parlamentarne skupščine Sveta Evrope Parlamenti, združeni
v boju proti nasilju nad ženskami v družini, ki jo je sprejel Stalni odbor
Parlamentarne skupščine Sveta Evrope v San Marinu 17. novembra 2006 in se s tem
zavezuje k boju proti nasilju nad ženskami v družini.
Državni zbor Republike Slovenije se pridružuje skupnim prizadevanjem
in naporom, kot so izraženi v slovesni deklaraciji in jih bo upošteval pri
svojem delu. Zato Državni zbor Republike Slovenije navedeno deklaracijo
prevzema v celotnem besedilu.
II.
Slovesna deklaracija se glasi:
1.     
Nasilje nad ženskami v družini je hud napad na žensko dostojanstvo, ki
ga ne bi smela dopuščati nobena država članica Sveta Evrope.
2.     
Parlamentarna skupščina Sveta Evrope, zavezana varovati človekove
pravice, javno in nedvoumno obsoja nasilje v družini. Tako nasilje je posledica
neenakega odnosa med ženskami in moškimi, hkrati pa to neenakost tudi ohranja. Nasilje
v družini ne pozna geografskih meja, ni omejeno na določene starostne skupine
ali vezano na etnično poreklo. Pojavlja se v vseh vrstah družinskih odnosov in
v vseh družbenih slojih.
3.     
Za nasilje v družini družba plačuje visoko ceno. Osebno in družbeno ceno
plačujejo ženske, ki preživljajo hudo moro in živijo v stalnem strahu in
tesnobi. Poleg tega plačuje ogromno finančno ceno tudi družba kot celota, ki
krije stroške zdravstva, zaščite, zakonodajne in policijske dejavnosti. Gre pa
tudi za politično ceno, ki jo plačujejo demokratične družbe, ko žensk niso
sposobne zaščititi pred nasiljem v družini, ki predstavlja neposreden napad na
njihovo telesno nedotakljivost in človekovo dostojanstvo.
4.     
Parlamentarna skupščina je prepričana, da boj proti nasilju nad ženskami
v družini prispeva k izgradnji bolj poštene družbe, v kateri se enako
spoštujejo temeljne pravice vseh, tako moških kot žensk.
5.     
V tem smislu Parlamentarna skupščina izjavlja, da mora biti boj proti
nasilju nad ženskami v družini prednostnega pomena za države članice. Skupščina
poziva države članice, da v celoti prevzamejo svoje odgovornosti in sprejmejo
vse potrebne ukrepe za zaustavitev takega nasilja. Skupščina izraža podporo in
pripravljenost za sodelovanje v kampanji Sveta Evrope za odpravo nasilja nad
ženskami, vključno z nasiljem v družini. Kampanja se bo pričela 27. novembra
2006 v Madridu (Španija). Skupščina ponovno poziva nacionalne parlamente, da
izvedejo projekt z naslovom »Parlamenti, združeni v boju proti nasilju nad
ženskami v družini« in vprašanje boja proti nasilju v družini postavijo za
prednostno temo svojega dela, s tem pa prispevajo h kampanji Sveta Evrope z
vsemi parlamentarnimi sredstvi, ki so jim na voljo.
Št. 542-08/92-2/35
Ljubljana, dne 30. januarja 2007
EPA 1183-IV
Predsednik
Državnega zbora
Republike Slovenije
France Cukjati, dr. med., l.r.