I. SPLOŠNE DOLOČBE
1. člen
(vsebina)
Ta pravilnik določa vrste strokovne
usposobljenosti za delo z eksplozivi ali pirotehničnimi izdelki, pogoje za
pridobitev strokovne usposobljenosti posameznikov in odgovornih oseb za delo z
eksplozivi ali pirotehničnimi izdelki, način usposabljanja in vsebine
izobraževalnih programov, pogoje za izvajalce strokovnih usposabljanj in način
njihove izbire, sestavo komisije in način izvedbe preverjanja usposobljenosti,
izdajo certifikata o strokovni usposobljenosti in priznavanje dokazil o
usposobljenosti.
2. člen
(pomen izrazov)
Posamezni izrazi, uporabljeni v tem
pravilniku, imajo naslednji pomen: 
-       
delavec, ki dela z eksplozivi ali pirotehničnimi izdelki, je oseba, ki
poln delovni čas ali del delovnega časa dela z eksplozivi ali pirotehničnimi
izdelki, 
-       
strokovna usposobljenost oseb je obvladovanje znanj in spretnosti,
potrebnih za strokovno opravljanje dela z eksplozivi ali pirotehničnimi
izdelki, 
-       
pomožna dela z eksplozivi ali pirotehničnimi izdelki so vsa manj
zahtevna dela v proizvodnji ali prometu, kot so nakladanje, razkladanje,
prenašanje, prevažanje ter druga podobna ravnanja z eksplozivi ali
pirotehničnimi izdelki, 
-       
certifikat o strokovni usposobljenosti je javna listina, s katero se
izkazuje strokovna usposobljenost za delo z eksplozivi ali pirotehničnimi
izdelki.
3. člen
(priznavanje strokovne usposobljenosti)
(1) Za opravljanje posameznih del z
eksplozivi ali pirotehničnimi izdelki se lahko fizični osebi v skladu z
zakonom, ki ureja postopek priznavanja kvalifikacij državljanom držav članic
Evropske unije, EGS in Švicarske konfederacije za opravljanje reguliranih
poklicev oziroma dejavnosti v Republiki Sloveniji, prizna kvalifikacija,
pridobljena v državi članici Evropske unije v skladu s predpisi te države. 
(2) Državljanu iz države, ki ni članica
Evropske unije, se praktični del strokovne usposobljenosti v Republiki
Sloveniji lahko prizna, če se je usposabljal po enakih programih usposabljanja,
če je opravljal preizkus praktične usposobljenosti pod enakimi pogoji in je
bilo dokazilo o praktični usposobljenosti izdano na enak način, kot je določeno
v tem pravilniku. Primerljivost programov in ustreznost dokazil o praktični
usposobljenosti preveri Komisija za preverjanje strokovne usposobljenosti, ki
jo imenuje minister za notranje zadeve (v nadaljnjem besedilu: komisija). 
(3) Javnim uslužbencem Ministrstva za
notranje zadeve (v nadaljnjem besedilu: ministrstvo) in Ministrstva za obrambo
se strokovna usposobljenost lahko prizna, če so se usposabljali po primerljivih
programih usposabljanj, če je delavec opravljal preizkus usposobljenosti pod
enakimi pogoji in je bilo dokazilo o usposobljenosti izdano na podoben način,
kot je določeno v tem pravilniku in redno opravlja dela na področju eksplozivov
ali pirotehničnih izdelkov. 
(4) Kandidatom za izvajalca uničevanja
eksplozivov ali pirotehničnih izdelkov, ki so se usposabljali po primerljivih
programih pri ministrstvih iz prejšnjega odstavka, se lahko prizna praktični
del usposabljanja. Primerljivost programov in ustreznost dokazil o praktični
usposobljenosti preveri komisija.
II. VRSTE STROKOVNE USPOSOBLJENOSTI, VRSTE USPOSABLJANJ IN
VELJAVNOST CERTIFIKATOV
4. člen
(vrste strokovne usposobljenosti)
(1) Strokovna usposobljenost je potrebna za
naslednja dela z eksplozivi ali pirotehničnimi izdelki: 
-       
pomožna dela v vseh dejavnostih, kjer se dela z eksplozivi ali
pirotehničnimi izdelki; 
-       
streljanje z možnarji; 
-       
polnjenje streliva za lastno uporabo; 
-       
delo v proizvodnji eksplozivov ali pirotehničnih izdelkov; 
-       
delo v neposredni prodaji ali pri skladiščenju eksplozivov ali
pirotehničnih izdelkov; 
-       
delo odgovornih oseb v proizvodnji ali prometu z eksplozivi ali
pirotehničnimi izdelki ali za izvajanje ognjemetov ali za izvajanje specialnih
pirotehničnih učinkov; 
-       
minerska dela; 
-       
izvajanje ognjemetov in specialnih pirotehničnih učinkov; 
-       
uničevanje eksplozivov ali pirotehničnih izdelkov. 
(2) Pravne osebe ali samostojni podjetnik
posameznik mora v vsaki poslovni enoti izven sedeža podjetja zagotoviti eno
odgovorno osebo.
5. člen
(vrste usposabljanj)
(1) Strokovna usposabljanja so osnovna, specialistična
in obnovitvena. 
(2) Osnovno usposabljanje je namenjeno
pridobivanju osnovnih znanj za varno in strokovno delo delavcev, ki delajo z
eksplozivi ali pirotehničnimi izdelki ali odgovornih oseb, za delo v
proizvodnji, pri neposredni prodaji in skladiščenju, pri minerskih delih, pri
izvajanju ognjemetov, ter za posameznike za streljanje z možnarji in polnjenje
streliva za lastno uporabo po opredeljenih programih. 
(3) Specialistično usposabljanje je
namenjeno nadgraditvi osnovnega usposabljanja, kjer kandidat po opredeljenih
programih pridobi dodatna, specialistična znanja, potrebna za strokovno in
varno izvajanje naslednjih del: 
1.     
specialnih minerskih del: miniranje pri izdelavi podzemnih gradbenih
objektov, rušenje objektov, podvodno miniranje, miniranje v vročih masah,
eksplozijsko spajanje kovin, miniranje snega in ledu, nastreljevanje naftno
plinskih vrtin in gašenje požarov z miniranjem, miniranje za geofizikalne
raziskave; 
2.     
specialnih pirotehničnih učinkov: izvajanje odrskih pirotehničnih učinkov;
3.     
uničevanje eksplozivov ali uničevanje pirotehničnih izdelkov. 
(4) Obnovitvena usposabljanja so namenjena
obnavljanju znanj, pridobljenih v okviru osnovnega ali specialističnega
usposabljanja in spoznavanju novosti.
6. člen
(veljavnost certifikatov)
(1) Na podlagi uspešno opravljenega
preizkusa usposobljenosti po osnovnem programu za polnjenje streliva ali za
streljanje z možnarji se kandidatu izda certifikat o strokovni usposobljenosti
s trajno veljavnostjo, kandidatu za odgovorno osebo v proizvodnji ali prometu z
eksplozivi ali pirotehničnimi izdelki z veljavnostjo treh let, kandidatu za
trgovca ali skladiščnika pa z veljavnostjo petih let. 
(2) Na podlagi uspešno opravljenega
preizkusa usposobljenosti po osnovnem programu ali specialističnem programu za
vse vrste minerskih del, za dela pri izvajanju ognjemetov ali specialnih
pirotehničnih učinkov ter za uničevanje eksplozivov ali pirotehničnih izdelkov,
se kandidatu izda certifikat o strokovni usposobljenosti z veljavnostjo treh
let. 
(3) Na podlagi uspešno opravljenega
preizkusa usposobljenosti po obnovitvenem programu, se kandidatu veljavnost
certifikata o strokovni usposobljenosti, ki je bil izdan za določen čas, za
enak čas podaljša. 
(4) Preizkusa usposobljenosti po
specialističnem programu se lahko udeleži le kandidat z uspešno končanim
preizkusom usposobljenosti po osnovnem programu usposabljanja.
III. VSEBINE IZOBRAŽEVALNIH PROGRAMOV
7. člen
(usposabljanje za pomožna dela, polnjenje
streliva za lastno uporabo ter streljanje z možnarji)
(1) Usposabljanje za opravljanje pomožnih
del z eksplozivi ali pirotehničnimi izdelki mora zajemati naslednje vsebine: 
-       
seznanitev z eksplozivi ali pirotehničnimi izdelki in ostalimi sredstvi,
ki se uporabljajo pri delu z eksplozivi ali pirotehničnimi izdelki; 
-       
predstavitev nevarnosti, ki jih eksplozivi ali pirotehnični izdelki in
sredstva predstavljajo; 
-       
načela in ukrepi za varno in pravilno delo in 
-       
ukrepi in postopki v primeru izrednih dogodkov. 
(2) Usposabljanje za polnjenje streliva za
lastno uporabo in streljanje z možnarji mora zajemati naslednje vsebine: 
-       
seznanitev s predpisi o eksplozivih, pirotehničnih izdelkih, orožju ter
varnosti in zdravju pri delu, 
-       
predstavitev smodnikov in netilk, s katerimi se polni strelivo, 
-       
predstavitev nevarnosti pri polnjenju streliva za lastno uporabo in pri
streljanju z možnarji, 
-       
ukrepi in postopki v primeru nesreče. 
(3) Za delavce, ki opravljajo pomožna dela
z eksplozivi ali pirotehničnimi izdelki, je treba usposabljanje iz prvega
odstavka tega člena izvesti pred pričetkom dela in ga vsake dve leti obnoviti.
8. člen
(usposabljanje za dela v proizvodnji)
(1) Usposabljanje za dela v proizvodni mora
zajemati: 
-       
poznavanje tehnološkega procesa, 
-       
poznavanje nevarnih snovi, eksplozivov ali pirotehničnih zmesi in
izdelkov ter surovin, s katerimi se delavec srečuje oziroma jih izdeluje, 
-       
poznavanje varnostnih ukrepov za varno in pravilno delo, 
-       
poznavanje ukrepov za primer izrednih dogodkov. 
(2) Program usposabljanja mora temeljiti na
opredeljenem tehnološkem postopku proizvodnje in oceni tveganja in ga je treba
izvesti pred pričetkom dela delavca ter ga vsake dve leti obnoviti. 
(3) Osnovno usposabljanje delavcev v
proizvodnji je potrebno opraviti tudi ob vsaki spremembi tehnološkega procesa,
istočasno pa izvesti preizkus za varno delo v skladu s predpisi, ki urejajo
varnost in zdravje pri delu.
9. člen
(usposabljanje za trgovce, skladiščnike in
odgovorne osebe v proizvodnji ali prometu)
(1) Program usposabljanja za delo v
neposredni prodaji in pri skladiščenju (v nadaljnjem besedilu: program
usposabljanja za trgovce in skladiščnike) mora zajemati naslednje vsebine: 
-       
predpise o eksplozivih in pirotehničnih izdelkih ter o varnosti in
zdravju pri delu, 
-       
poznavanje eksplozivov ali pirotehničnih izdelkov, 
-       
nevarnosti, ki jih eksplozivi ali pirotehnični izdelki predstavljajo, 
-       
način označevanja eksplozivov ali pirotehničnih izdelkov ter način
skladiščenja, 
-       
način vodenja evidenc o eksplozivih in pirotehničnih izdelkov, 
-       
varnostne ukrepe v primeru izrednih dogodkov, 
-       
poznavanje varnostnih listov za eksplozive ali pirotehnične izdelke. 
(2) Poleg vsebin iz prejšnjega odstavka
mora program za delo odgovorne osebe v proizvodnji ali prometu z eksplozivi ali
pirotehničnimi izdelki (v nadaljnjem besedilu: program usposabljanja za
odgovorne osebe) zajemati še naslednje vsebine: 
-       
predpisi o eksplozivih in pirotehničnih izdelkih ter o varnosti in
zdravju pri delu, ki se nanašajo na delo odgovornih oseb, 
-       
poznavanje tehnološkega procesa in ukrepov za varno delo ob izrednih
dogodkih. 
(3) Kandidatu, ki je opravi preizkus za
trgovca, se prizna tudi usposobljenost za skladiščnika.
10. člen
(usposabljanje za minerje)
(1) Vsebine programov osnovnega in
specialističnega usposabljanja za minerska dela (v nadaljnjem besedilu: program
usposabljanja za minerje) so določene v Prilogi 1, ki je sestavni del tega
pravilnika in je objavljena skupaj z njim. 
(2) Kandidatu, ki je opravil preizkus za
minerje, se prizna strokovna usposobljenost tudi za trgovca in skladiščnika.
11. člen
(usposabljanje za izvajalce ognjemetov in
specialnih pirotehničnih učinkov)
(1) Vsebine programov osnovnega in
specialističnega usposabljanja za izvajanje ognjemetov in specialnih
pirotehničnih izdelkov (v nadaljnjem besedilu: program usposabljanja za
izvajalce ognjemetov in specialnih pirotehničnih učinkov) so določene v Prilogi
2, ki je sestavni del tega pravilnika in je objavljena skupaj z njim. 
(2) Vsebina programov iz prejšnjega
odstavka velja tudi za odgovorno osebo za izvajanje ognjemetov in odgovorno
osebo za izvajanje specialnih pirotehničnih učinkov.
(3) Kandidatu, ki je opravil preizkus za
izvajalca ognjemetov, se prizna strokovna usposobljenost tudi za trgovca in
skladiščnika.
12. člen
(usposabljanje za izvajalce uničevanja
eksplozivov ali pirotehničnih izdelkov)
Vsebine programov specialističnega
usposabljanja za uničevanje eksplozivov in pirotehničnih izdelkov (v nadaljnjem
besedilu: program usposabljanja za izvajalce uničevanja eksplozivov ali
pirotehničnih izdelkov) so določene v Prilogi 4, ki je sestavni del tega
pravilnika in je objavljena skupaj z njim.
IV. IZVAJALCI USPOSABLJANJA ZA DELO Z EKSPLOZIVI ALI
PIROTEHNIČNIMI IZDELKI
13. člen
(delodajalec in lovska ali panožna
strelska zveza kot izvajalec usposabljanja)
(1) Strokovno usposabljanje delavcev za
opravljanje pomožnih del z eksplozivi ali pirotehničnimi izdelki iz prvega
odstavka 7. člena in za dela v proizvodnji iz 8. člena tega pravilnika izvaja
delodajalec. 
(2) Za strokovno usposabljanje iz
prejšnjega odstavka mora delodajalec pripraviti program usposabljanja. Za ta usposabljanja
se ne uporabljajo določbe 14. člena tega pravilnika. 
(3) Izvajanje usposabljanja in način
preverjanja usposobljenosti določi delodajalec z internim aktom. O
usposabljanju in preverjanju usposobljenosti je delodajalec dolžan voditi
evidenco. 
(4) Preverjanje usposobljenosti delavcev
mora opraviti oseba, odgovorna za vodenje delovnega procesa oziroma obrata,
kjer bo delavec delal, v sodelovanju z osebo, odgovorno za varnost pri delu. 
(5) Usposabljanje za polnjenje streliva ter
streljanje z možnarji iz drugega odstavka 7. člena lahko izvaja lovska ali
panožna strelska zveza.
14. člen
(pogoji za izvajalce usposabljanj)
(1) Strokovno usposabljanje za delo z
eksplozivi ali pirotehničnimi izdelki iz 9., 10., 11. in 12. člena tega
pravilnika izvajajo pravne osebe in podjetniki (v nadaljnjem besedilu:
izvajalci), ki izpolnjujejo zahtevo iz 15. člena in pogoje iz 16. 17. in 18.
člena tega pravilnika. 
(2) Izpolnjevanje pogojev ugotavlja
ministrstvo, ki izda izvajalcu usposabljanja dovoljenje. Dovoljenje ministrstvo
odvzame, če ugotovi, da izvajalec usposabljanja ne izpolnjuje več pogojev.
15. člen
(program)
Izvajalec usposabljanja mora za programe iz
9., 10., 11., 12. členu tega pravilnika podrobno opredeliti vsebino, čas, način
in predavatelje za usposabljanja.
16. člen
(kadrovski pogoji) 
Predavatelji za posamezne strokovne teme
morajo imeti izobrazbo, pridobljeno po študijskih programih za pridobitev
izobrazbe najmanj prve stopnje oziroma raven izobrazbe, pridobljene po
študijskih programih, ki v skladu z zakonom ustreza izobrazbi najmanj prve
stopnje. Šteje se, da je ta pogoj izpolnjen tudi, če je predavatelj sodni
izvedenec s področja strokovne teme. Predavatelji morajo imeti tudi vsaj pet
let delovnih izkušenj s področja, ki ga bodo predavali, predavatelj za področje
varnosti in zdravja pri delu pa še opravljen strokovni izpit iz varnosti in
zdravja pri delu.
17. člen
(pogoji za izvajanje praktičnega dela
usposabljanja) 
(1) Usposabljanje za minerje lahko
izvaja oseba, ki ima potrdilo o opravljenem strokovnem izpitu za tehničnega
vodjo po predpisih, ki urejajo rudarstvo.
(2) Usposabljanje za izvajalce
ognjemetov lahko izvaja odgovorna oseba izvajalca ognjemetov.
(3) Usposabljanje za izvajalce
uničevanja eksplozivov ali pirotehničnih izdelkov lahko izvaja odgovorna oseba
izvajalca uničevanja eksplozivov ali pirotehničnih izdelkov.
(4) Osebe iz prejšnjih odstavkov
morajo imeti tudi veljaven certifikat, izdan v skladu s tem pravilnikom.
(5) O praktičnem delu usposabljanja
morajo osebe iz tega člena, ki izvajajo usposabljanje, za vsakega kandidata
sestaviti poročilo na obrazcu iz Priloge 5, ki je sestavni del tega pravilnika.
18. člen
(ostali pogoji)
(1) Izvajalec mora imeti na razpolago
učilnico za 15 ali več slušateljev, ustrezna audiovizualna sredstva in učna
sredstva, ki jih proizvajalci eksplozivov in pirotehničnih izdelkov nudijo
uporabnikom. 
(2) Izvajalec mora zagotoviti tudi pogoje
za praktično usposabljanje za izvajanje programov, katerih sestavni del je tudi
praktično usposabljanje.
V. PREIZKUS USPOSOBLJENOSTI TER IZDAJA CERTIFIKATA O
USPOSOBLJENOSTI
19. člen
(komisija) 
(1) Preizkuse strokovne
usposobljenosti za dela iz 9., 10., 11. in 12. člena tega pravilnika
izvaja strokovna komisija ministrstva (v nadaljnjem besedilu: komisija).
Predsednika in člane komisije imenuje minister, pristojen za notranje zadeve.
(2) Predsednik in člani komisije
morajo imeti izobrazbo, pridobljeno po študijskih programih za pridobitev
izobrazbe najmanj prve stopnje oziroma raven izobrazbe, pridobljene po
študijskih programih, ki v skladu z zakonom ustreza izobrazbi najmanj prve
stopnje, ter vsaj pet let delovnih izkušenj na področju eksplozivov ali
pirotehničnih izdelkov.
(3) Za preizkus specialistične
usposobljenosti za izvajanje specialnih minerskih del ali za izvajanje
specialnih pirotehničnih učinkov se komisija lahko dopolni s članom, ki je
strokovnjak s področja, za katerega se preizkus opravlja.
(4) Za pravilen potek preizkusa
usposobljenosti je odgovoren predsednik.
20. člen
(obseg preizkusa strokovne usposobljenosti) 
(1) Preizkus usposobljenosti je
sestavljen iz splošnega in posebnega dela. Splošni del zajema poznavanje
predpisov s področja eksplozivov in pirotehničnih izdelkov ter varnosti in
zdravja pri delu. Posebni del preizkusa zajema poznavanje vsebin glede na
prijavljeno vrsto strokovne usposobljenosti.
(2) Kandidati opravljajo splošni del
preizkusa z reševanjem pisnega testa, sestavljenega iz 22 vprašanj, od katerih
sta dve opisni. Pravilen odgovor na vsako vprašanje je ustrezno točkovan, in
sicer sta odgovora na opisni vprašanji točkovana z vrednostjo po 5 točk, deset
odgovorov je točkovanih z vrednostjo 1 točke in deset odgovorov z vrednostjo 2
točk. Skupno število možnih točk v pisnem testu je 40. Čas reševanja pisnega
testa je 25 minut. Splošni del preizkusa uspešno opravi kandidat, ki zbere
najmanj 28 točk. Če kandidat splošnega dela preizkusa ne opravi, ne more
pristopiti k posebnemu delu preizkusa.
(3) Kandidat opravlja posebni del
preizkusa usposobljenosti ustno, z odgovori na najmanj pet vprašanj, ki se
ocenjujejo z ocenami od 1 do 5. Kandidat si sam izbere listek z vprašanji.
Posebni del preizkusa traja 15 minut. Kandidat uspešno opravi posebni del
preizkusa, če doseže najmanj oceno 3, ki predstavlja povprečno oceno odgovorov
na vsa vprašanja. Če kandidat posebnega dela preizkusa ni opravil uspešno, mora
ponovno opravljati splošni in posebni del preizkusa.
(4) Kandidat, ki opravlja posebni del
preizkusa usposobljenosti za specialna minerska dela, za specialne pirotehnične
učinke in uničevanje eksplozivov ali pirotehničnih izdelkov, mora odgovarjati
na dodatnih pet vprašanj, ki se ocenjujejo z ocenami od 1 do 5. Kandidat si sam
izbere listek z vprašanji. Posebni del preizkusa traja 15 minut. Kandidat
uspešno opravi posebni del preizkusa, če doseže najmanj oceno 4, ki predstavlja
povprečno oceno odgovorov na vsa vprašanja. Če kandidat posebnega dela
preizkusa ni opravil uspešno, mora ponovno opravljati splošni in posebni del
preizkusa.
20.a člen 
(način dela komisije) 
(1) Komisija pripravi informativen nabor
vprašanj za splošni in posebni del preizkusa za posamezno vrsto
usposobljenosti. Nabor vprašanj komisija po potrebi dopolnjuje in spreminja.
Informativni nabor vprašanj se objavi na spletni strani ministrstva.
(2) Listke s številkami in vsebino
najmanj petih vprašanj iz tretjega in četrtega odstavka prejšnjega člena
pripravi komisija. Število listkov za posamezno vrsto preizkusa mora biti
najmanj za 30 odstotkov večje od števila prijavljenih kandidatov.
(3) Z rezultati splošnega dela
preizkusa usposobljenosti kandidate seznani predsednik komisije. Kandidati, ki
splošnega dela preizkusa niso opravili, imajo pravico vpogleda v ocenjene
teste.
(4) Oceno odgovorov pri posebnem delu
preizkusa usposobljenosti sporočajo predsednik komisije in člani, in sicer v
razponu od 1 do 5. V zapisnik se vpiše povprečna ocena posameznega odgovora ter
povprečna ocena odgovorov na vsa vprašanja. Če je po ocenjevanju posameznega
odgovora ali povprečne ocene vseh odgovorov rezultat med dvema ocenama, odloča
ocena predsednika komisije.
(5) Kandidate, ki so opravili posebni
del preizkusa usposobljenosti, predsednik komisije seznani z rezultatom
celotnega preizkusa.
21. člen
(prijava kandidatov) 
(1) Kandidat se k preizkusu
usposobljenosti za dela iz 9., 10., 11. in 12. člena tega pravilnika
prijavi sam ali ga prijavi pravna oseba ali podjetnik, pri katerem je zaposlen,
na obrazcu iz Priloge 6, ki je sestavni del tega pravilnika.
(2) Na obrazcu iz prejšnjega odstavka
se prijavijo tudi kandidati za preizkus strokovne usposobljenosti za polnjenje
streliva za lastno uporabo ali streljanje z možnarji. Če kandidat potrebuje
preizkus znanja za streljanje z možnarji v društvu, ga lahko prijavi tudi
društvo, katerega član je.
(3) Preizkus usposobljenosti se
opravi, če je prijavljenih najmanj deset kandidatov, vendar najkasneje v dveh
mesecih od prijave za opravljanje preizkusa usposobljenosti.
(4) Kandidata, ki je oddal
pomanjkljivo prijavo ali ne izpolnjuje predpisanih pogojev, se o tem obvesti in
se mu naloži, da v roku 30 dni prijavo dopolni, sicer se šteje, da jo je
umaknil. Kandidate, ki izpolnjujejo predpisane pogoje, se o datumu izvedbe
preizkusa usposobljenosti obvesti najmanj deset dni pred izvedbo preizkusa.
22. člen
(vsebina prijave) 
(1) Prva prijava k preizkusu
preverjanja usposobljenosti vsebuje osebne podatke in poročilo iz petega
odstavka 17. člena tega pravilnika o uspešno opravljenem praktičnem delu
za minerja, izvajalca ognjemetov, odgovorne osebe za izvajanje ognjemetov ter
izvajalca uničevanja eksplozivov ali pirotehničnih izdelkov.
(2) Šteje se, da je kandidat za
izvajalca ognjemetov opravil praktično usposabljanje, če predloži potrdilo o
sodelovanju pri izvedbi najmanj desetih ognjemetov. Potrdilo izda odgovorna
oseba pravne osebe ali podjetnika, pri katerem je kandidat sodeloval pri
izvedbi posameznega ognjemeta. Potrdilu se priložijo elaborati o izvedenem
posameznem ognjemetu, izdelani v skladu s predpisom, ki ureja izvajanje
ognjemetov.
(3) Šteje se, da je kandidat za
minerja opravil praktično usposabljanje za minerja, če predloži poročilo o
praktičnem delu usposabljanja, ki ga sestavi oseba, ki ji je bilo izdano
potrdilo o opravljenem strokovnem izpitu za tehničnega vodjo po predpisih, ki
urejajo rudarstvo, in ima veljaven certifikat, izdan v skladu s tem
pravilnikom.
23. člen
(preizkus usposobljenosti)
(1) Preizkus strokovne usposobljenosti se
praviloma opravi pred tremi člani komisije, ki jih določi predsednik komisije
izmed članov komisije. 
(2) Kandidat mora ob preizkusu strokovne
usposobljenosti imeti s seboj uradni identifikacijski dokument. 
(3) Kandidat, ki
ni opravil preizkusa usposobljenosti, lahko preizkus ponavlja. 
(4) Kandidat, ki
ni uspešno opravil preizkusa usposobljenosti in se ne strinja z oceno komisije,
lahko v treh dneh od izvedbe preizkusa pri komisiji poda ustni ali pisni
ugovor. Komisija o ugovoru odloči najkasneje v treh dneh od prejema ugovora.
24. člen
(vodenje zapisnika)
(1) O preizkusu usposobljenosti se
vodi zapisnik, v katerega se poleg osebnih podatkov kandidata vpiše še datum
opravljanja preizkusa, predsednika in člane komisije, vprašanja in oceno.
Zapisnik podpišejo predsednik komisije, člani komisije in zapisnikar. Oblika in
vsebina zapisnika je določena v Prilogi 7, ki je sestavni del tega pravilnika.
(2) Ministrstvo hrani zapisnik v evidenci
izdanih certifikatov o strokovni usposobljenosti za delo z eksplozivi ali
pirotehničnimi izdelki.
25. člen
(izdaja certifikata o strokovni
usposobljenosti)
Na podlagi zapisnika o uspešno opravljenem
preizkusu ministrstvo izda certifikat o strokovni usposobljenosti v obliki
izkaznice, določene v Prilogi 3, ki je sestavni del tega pravilnika in je
objavljena skupaj z njim.
26. člen
(vodenje evidenc) 
(1) Evidenca izdanih certifikatov o
strokovni usposobljenosti za delo z eksplozivi ali pirotehničnimi izdelki, ki
jo ministrstvo vodi na podlagi zakona, ki ureja eksplozive in pirotehnične
izdelke, vsebuje:
1.     
podatke, ki se nanašajo na fizično osebo (ime in priimek, EMŠO, kraj
rojstva, stalno oziroma začasno prebivališče, državljanstvo);
2.     
podatke, ki se nanašajo na vrsto strokovne usposobljenosti;
3.     
podatke, ki se nanašajo na certifikat o strokovni usposobljenosti za
delo z eksplozivi ali pirotehničnimi izdelki (številka in veljavnost
certifikata).
(2) Evidenca se vodi centralno in v
elektronski obliki.
(3) Podatki iz evidence se hranijo še
deset let po tem, ko preneha razlog za njeno vodenje.
(4) Ne glede na prejšnji odstavek se
podatki iz 1. točke prvega odstavka tega člena pri pretečenem certifikatu o
strokovni usposobljenosti arhivirajo po petih letih.
(5) Ne glede na tretji odstavek tega
člena se zapisnik iz 24. člena tega pravilnika hrani pet let oziroma do
ponovnega preizkusa strokovne usposobljenosti.
27. člen
(stroški) 
(1) Stroške usposabljanja in preizkusa
usposobljenosti plača prijavitelj.
(2) Stroške preizkusa usposobljenosti
prijavitelj poravna pri ministrstvu najkasneje do začetka preizkusa, sicer
kandidat ne sme pristopiti k preizkusu. Višino in način plačila določi
minister, pristojen za notranje zadeve. Če je kandidat obveščen o izvedbi
preizkusa in je stroške preizkusa poravnal, preizkusa pa se iz neopravičenih
razlogov ne udeleži, se mu stroški preizkusa ne vrnejo.
(3) Predsedniku in članom komisije ter
zapisnikarju pripadata plačilo za delo in povračilo potnih stroškov v zvezi z
delom v komisiji, ki ju izplača ministrstvo. Članom komisije, ki so zaposleni v
državni upravi, pripada plačilo le, če je delo opravljeno zunaj rednega
delovnega časa. Višino plačila določi minister, pristojen za notranje zadeve.

Priloga
1: Vsebina programa za osnovno in specialistično usposabljanje za minerja
Priloga
2: Vsebina programa za osnovno usposabljanje za izvajalca ognjemetov in
specialistično usposabljanje za izvajalca specialnih pirotehničnih učinkov
Priloga
3: Certifikat o strokovni usposobljenosti za delo z eksplozivi
Priloga
4: Vsebina programa specialističnega usposabljanja za izvajalca uničevanja
eksplozivov ali pirotehničnih izdelkov
Priloga
5: Poročilo praktičnega usposabljanja (za minerje in izvajalce
ognjemetov)
Priloga
6: Prijava za preverjanje strokovne usposobljenosti za delo z eksplozivi 
Priloga
7: Zapisnik o preizkusu
Priloga 8: (črtana)
Priloga 9: (črtana)

Pravilnik o strokovni usposobljenosti za delo
z eksplozivi ali pirotehničnimi izdelki (Uradni list RS, št. 110/08) vsebuje naslednje prehodne in
končne določbe:
»VI. PREHODNE IN KONČNE DOLOČBE
28. člen
(sprejem
poslovnika)
Komisija poslovnik iz 20. člena tega
pravilnika sprejme v roku treh mesecev po njegovi uveljavitvi.
29. člen
(dovoljenja za
usposabljanje)
(1) Izvajalci usposabljanj, ki že imajo
dovoljenje za usposabljanje za delo z eksplozivi ali pirotehničnimi izdelki,
morajo svojo dejavnost uskladiti z določbami tega pravilnika v roku šestih
mesecev od uveljavitve tega pravilnika. 
(2) Izvajalcu usposabljanj, ki v roku iz
prvega odstavka svoje dejavnosti ne uskladi z določbami tega pravilnika, se
izdano dovoljenje prekliče.
30. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o strokovni usposobljenosti za delo z eksplozivi ali pirotehničnimi
izdelki (Uradni list RS, št. 1/16) vsebuje naslednjo končno določbo:
»17. člen 
Ta pravilnik začne veljati petnajsti dan po
objavi v Uradnem listu Republike Slovenije.«.