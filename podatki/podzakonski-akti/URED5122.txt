I. SPLOŠNE DOLOČBE
1. člen
(vsebina)
Ta uredba določa kriterije za določitev
ekološko sprejemljivega pretoka ter način spremljanja in poročanja o ekološko sprejemljivem
pretoku.
2. člen
(uporaba)
(1) Ta uredba se uporablja za posebno rabo
površinske vode, ki lahko povzroči zmanjšanje pretoka vode, znižanje gladine
vode ali poslabšanje stanja voda.
(2) Ta uredba se uporablja za posebno rabo
površinske vode iz izvirov.
(3) Ta uredba se uporablja tudi za rabo
površinske vode za bogatenje podzemne vode zaradi posebne rabe podzemne vode za
oskrbo prebivalcev s pitno vodo. Za tako rabo površinske vode se šteje tudi
odvzem vode iz obrežnega filtrata, ki se napaja neposredno iz vodotoka.
3. člen
(izjeme)
(1) Ta uredba se ne uporablja za posebno
rabo vode iz izvirov, če gre za lastno oskrbo prebivalcev s pitno vodo.
(2) Ta uredba se ne uporablja za posebno
rabo vode, zaradi katere se v skladu s predpisom, ki ureja določitev in razvrstitev
vodnih teles površinskih voda, določi močno preoblikovano vodno telo.
(3) Ne glede na določbo prejšnjega odstavka
se ta uredba uporablja tudi v primerih posebne rabe vode, zaradi katere se v skladu
s predpisom, ki ureja določitev in razvrstitev vodnih teles površinskih voda,
določi močno preoblikovano vodno telo, če izdano pravnomočno vodno dovoljenje,
koncesijska pogodba, koncesijski akt ali projektna dokumentacija, na podlagi
katere je bilo izdano pravnomočno gradbeno ali uporabno dovoljenje, vsebuje
določitev vrednosti pretoka, opredeljenega kot biološki minimum, minimalni
pretok ali ekološko sprejemljivi pretok, ki se šteje za ekološko sprejemljivi
pretok po tej uredbi.
4. člen
(izrazi)
Izrazi, uporabljeni v tej uredbi, imajo
naslednji pomen:
1.     
srednji mali pretok na mestu odvzema je aritmetično povprečje najnižjih
letnih vrednosti srednjega dnevnega pretoka na tem mestu v daljšem opazovalnem
obdobju. Srednji mali pretok se izraža v m3/s in se izračuna po
naslednji enačbi:
pri čemer je sQnp srednji mali pretok,
Qnp,i najmanjši srednji dnevni pretok v i‑tem
koledarskem letu in N število let v opazovalnemobdobju, običajno zadnjih 30
let;
2.     
srednji pretok na mestu odvzema je aritmetično povprečje srednjih letnih
vrednosti pretoka na tem mestu v daljšem opazovalnem obdobju. Srednji pretok se
izraža v m3/s in se izračuna po naslednji enačbi:
pri čemer je sQs srednji pretok, Qs,i
srednji letni pretok v i‑tem koledarskem
letu in N število let v opazovalnem obdobju, običajno zadnjih 30 let;
3.     
vodno telo površinske vode je vodno telo, določeno v skladu s predpisom,
ki ureja določitev in razvrstitev vodnih teles površinskih voda;
4.     
ekološki tip vodotoka je tip, določen s predpisom, ki ureja stanje
površinskih voda;
5.     
izvir je mesto, na katerem voda naravno priteka iz kamnine ali zemljine
na površje ali v vodno telo površinske vode;
6.     
nepovraten odvzem vode je odvzem, pri katerem se odvzeta voda ne vrača
nazaj v isti vodotok;
7.     
povraten odvzem vode je odvzem, pri katerem se odvzeta voda vrača nazaj
v isti vodotok;
8.     
točkovni odvzem vode je povraten odvzem, pri katerem se odvzeta voda
vrača v vodotok tik pod odvzemom oziroma jezom;
9.     
kratek odvzem vode je povraten odvzem, pri katerem se odvzeta voda vrača
v vodotok na razdalji, merjeni po liniji vodotoka v digitalnem podatkovnem
sloju za raven merila 1 : 5000, ki je:
- 
krajša ali enaka 100 m, če gre za odvzem na vodotoku, razvrščenem v
ekološki tip s prispevno površino enako ali manjšo od 100 km2, ali
- 
krajša ali enaka 500 m, če gre za odvzem na vodotoku, razvrščenem v
ekološki tip s prispevno površino večjo od 100 km2;
10.  
dolg odvzem vode je povraten odvzem, pri katerem se odvzeta voda vrača v
vodotok na razdalji, ki je daljša kot pri kratkem odvzemu vode;
11.  
majhen odvzem vode je odvzem, pri katerem je količina odvzete vode enaka
ali manjša od srednjega pretoka na mestu odvzema;
12.  
velik odvzem vode je odvzem, pri katerem je količina odvzete vode večja
od srednjega pretoka na mestu odvzema;
13.  
mHE je mikro, mala ali srednja hidroelektrarna v skladu s predpisom, ki
ureja podpore električni energiji, proizvedeni iz obnovljivih virov energije;
14.  
sušno obdobje je obdobje koledarskih mesecev:
- 
december, januar, februar, junij, julij, avgust in september za skupine
ekoloških tipov 2, 3 in 4 iz preglednice iz Priloge 2, ki je sestavni del te
uredbe, in
- 
junij, julij, avgust in september za skupino ekoloških tipov 1 iz
preglednice iz Priloge 2 te uredbe;
15.  
vodnato obdobje je obdobje koledarskega leta, ki ni opredeljeno kot
sušno.
II. KRITERIJI ZA DOLOČITEV EKOLOŠKO SPREJEMLJIVEGA PRETOKA
5. člen
(določitev ekološko sprejemljivega
pretoka)
Ekološko sprejemljivi pretok se določi na
podlagi hidroloških izhodišč za določitev ekološko sprejemljivega pretoka (v nadaljnjem
besedilu: hidrološka izhodišča), značilnosti odvzema vode, hidroloških,
hidromorfoloških in bioloških značilnosti vodotoka ter podatkov o varstvenih
režimih, na katere lahko vpliva nameravana posebna raba površinske vode.
6. člen
(hidrološka izhodišča)
(1) Hidrološka izhodišča so vrednosti
srednjega malega in srednjega pretoka na mestu odvzema. Hidrološka izhodišča so
eden od elementov, potrebnih za določitev vsebine koncesijskega akta za rabo
površinske vode v skladu z zakonom, ki ureja vode, oziroma hidrološkega poročila
v skladu s predpisom, ki ureja vsebino vloge za pridobitev vodnega dovoljenja
in vsebino vloge za pridobitev dovoljenja za raziskavo podzemnih voda.
(2) Vrednosti srednjega malega in srednjega
pretoka na mestu odvzema se pridobijo iz podatkov državnega hidrološkega monitoringa,
ki ga izvaja Agencija Republike Slovenije za okolje (v nadaljnjem besedilu:
agencija).
(3) Če na mestu odvzema ne obstajajo
podatki državnega hidrološkega monitoringa iz prejšnjega odstavka, se izdela
ocena vrednosti srednjega malega in srednjega pretoka na mestu odvzema z
izračuni na podlagi podatkov o razmerjih pretoka in velikostih prispevnih
površin hidrološko podobnega povodja ali porečja ali na podlagi druge empirične
metode, če gre za:
-       
hidrogeološko homogeni porečji in
-       
hidromorfološko podobni porečji iz iste skupine ekoloških tipov
vodotokov iz tretjega odstavka 7. člena te uredbe.
(4) Če pogoji za izdelavo ocene iz
prejšnjega odstavka niso izpolnjeni, je treba izvesti tudi simultane
hidrometrične meritve pretokov na mestu odvzema in v primerjalnih prerezih na
vodotokih bližnjega oziroma hidrološko podobnega povodja ali porečja, za
katerega so na razpolago podatki državnega hidrološkega monitoringa o pretokih
za daljše opazovalno obdobje. Simultane hidrometrične meritve pretokov je treba
izvesti v razmerah, ki omogočijo oceno vrednosti srednjega malega ali srednjega
pretoka na mestu odvzema glede na rezultate meritev in glede na podatke o
srednjem malem oziroma srednjem pretoku na bližnjem oziroma hidrološko podobnem
povodju ali porečju.
(5) Obrazložitev hidroloških izhodišč iz
prvega odstavka tega člena mora vsebovati:
1.     
obrazložitev in utemeljitev uporabljene merilne opreme in metode za
izvajanje simultanih hidrometričnih meritev pretokov iz prejšnjega odstavka, ki
morata biti izbrani izmed standardiziranih metod v skladu s standardi ISO
748:2007, ISO 1088:2007, ISO 9555‑1:1994,
ISO 9555‑3:1993, ISO 9555‑4:1992, ISO/TR 11656:1993 ali ISO/TR
25377:2007, ki so na vpogled pri organu, pristojnem za standardizacijo, ali v skladu
z drugim enakovrednim mednarodno priznanim standardom s področja hidrometrije;
2.     
v primeru uporabe akustičnega Dopplerjevega merilnika dokazilo o
udeležbi izvajalca meritev vsaj enkrat vsaki dve leti v programih preizkušanja
strokovne usposobljenosti za izvajanje meritev s tem merilnikom;
3.     
v primeru uporabe druge merilne opreme dokazilo o tem, da je uporabljena
merilna oprema umerjena v skladu s standardom ISO 3455:2007, ki je na vpogled
pri organu, pristojnem za standardizacijo, ali v skladu z drugim enakovrednim mednarodno
priznanim standardom s področja hidrometrije;
4.     
rezultate opravljenih simultanih hidrometričnih meritev pretokov, ki
morajo vključevati podatke o času izvedenih meritev, kadar se te izvedejo;
5.     
obrazložitev in utemeljitev izbire primerjalnega prereza oziroma povodja
ali porečja in uporabljenih hidroloških podatkov;
6.     
obrazložitev in utemeljitev metod analitičnih izračunov ali drugih
empiričnih metod za oceno vrednosti srednjega malega in srednjega pretoka in
7.     
ocenjene vrednosti srednjega malega in srednjega pretoka ter
obrazložitev in utemeljitev ocenjenih vrednosti srednjega malega in srednjega
pretoka.
(6) Podatki o opravljenih meritvah in o
ocenjenih vrednostih srednjih malih in srednjih pretokov iz četrtega odstavka tega
člena postanejo del zbirke hidroloških podatkov, ki jo vodi agencija.
(7) Ocenjene vrednosti srednjega malega in
srednjega pretoka iz obrazložitve iz petega odstavka tega člena preveri agencija.
7. člen
(določitev ekološko sprejemljivega pretoka
na podlagi hidroloških izhodišč)
(1) Ekološko sprejemljivi pretok se na
podlagi hidroloških izhodišč določi z izračunom po naslednji enačbi:
Qes = f · sQnp,
pri čemer je Qes ekološko sprejemljivi
pretok, f faktor, odvisen od ekološkega tipa vodotoka, in sQnp srednji mali
pretok.
(2) Vrednosti faktorja f so določene v
preglednicah v Prilogi 1, ki je sestavni del te uredbe, glede na:
-       
nepovraten ali povraten odvzem vode,
-       
dolžino povratnega odvzema vode,
-       
količino odvzema, opredeljeno glede na vrednost srednjega pretoka na
mestu odvzema,
-       
skupino ekoloških tipov vodotokov in
-       
razmerje med srednjim in srednjim malim pretokom.
(3) Skupine ekoloških tipov vodotokov so
določene na digitalnem podatkovnem sloju za raven merila 1 : 25 000 v državnem
koordinatnem sistemu in so del vodnega katastra. Skupine ekoloških tipov
vodotokov so prikazane v preglednici v Prilogi 2 te uredbe in na publikacijski
karti, ki je objavljena na spletnih straneh ministrstva, pristojnega za
upravljanje voda (v nadaljnjem besedilu: ministrstvo).
(4) Ne glede na drugi odstavek tega člena
se faktor f iz preglednic iz Priloge 1 te uredbe pomnoži z 2, če gre za posebno
rabo vode na ekološkem tipu vodotoka iz skupine 1 in 2 iz preglednice iz
Priloge 2 te uredbe in če je razmerje med srednjim in srednjim malim pretokom
na mestu odvzema večje od 20.
(5) Ne glede na drugi odstavek tega člena
se za določitev ekološko sprejemljivega pretoka v primeru, če je dolvodno od odvzema
na razdalji, enaki ali manjši od razdalje iz 9. Točke 4. člena te uredbe, vsaj
en pritok, ki ima prispevno površino istega velikostnega razreda kot je pri
ekološkem tipu vodotoka na mestu odvzema, uporabi:
-       
pri velikem nepovratnem odvzemu vode faktor f, določen za dolg odvzem,
-       
pri majhnem nepovratnem odvzemu vode faktor f, določen za kratek odvzem,
in
-       
pri dolgem odvzemu faktor f, določen za kratek odvzem.
8. člen
(študija za določitev ekološko
sprejemljivega pretoka)
Ne glede na prejšnji člen se ekološko
sprejemljivi pretok lahko določi na podlagi študije za določitev ekološko
sprejemljivega pretoka, ki jo ob vložitvi pobude oziroma vloge predloži pobudnik
oziroma vlagatelj vloge za pridobitev vodne pravice. Študijo preveri Inštitut
za vode Republike Slovenije, ki študijo potrdi ali pripravi končni strokovni
predlog ekološko sprejemljivega pretoka, razen kadar je Inštitut za vode
Republike Slovenije izdelovalec te študije. Minimalne zahteve za izdelavo študije
za določitev ekološko sprejemljivega pretoka so določene v Prilogi 3, ki je
sestavni del te uredbe.
9. člen
(določitev ekološko sprejemljivega pretoka
glede na varstvene režime)
(1) Vrednost ekološko sprejemljivega
pretoka, določena na podlagi 7. ali 8. člena te uredbe, se lahko spremeni na vrednost
iz mnenja o vplivu posega na stanje rib v skladu s predpisi, ki urejajo
sladkovodno ribištvo, kadar je to potrebno zaradi prehajanja rib čez grajene
objekte ali zaradi zmanjšanja vpliva posega na stanje rib.
(2) Vrednost ekološko sprejemljivega
pretoka, določena na podlagi 7. ali 8. člena te uredbe, se lahko spremeni na
vrednost iz pogojev rabe, ki izhajajo iz naravovarstvenih usmeritev ali smernic
po predpisih o ohranjanju narave, če je varovano, zavarovano območje ali
naravna vrednota v skladu s predpisi, ki urejajo ohranjanje narave:
-       
na mestu odvzema ali na odseku med odvzemom in ponovnim dotokom vode pri
povratnem odvzemu, ali
-       
na odseku med odvzemom in prvim pritokom, ki je razvrščen v ekološki tip
s prispevno površino istega velikostnega razreda, kot je pri ekološkem tipu
vodotoka na mestu odvzema, pri nepovratnem odvzemu.
10. člen
(izjeme pri določanju ekološko
sprejemljivega pretoka)
(1) Ne glede na določbe 5., 6., 7., 8. in
9. člena te uredbe se ekološko sprejemljivi pretok ne določa za točkovne
odvzeme, če gre za posebno rabo vode za proizvodnjo električne energije v mHE.
Kadar je na mestu odvzema zagotovljen prehod za ribe v skladu s predpisi, ki
urejajo sladkovodno ribištvo, mora imetnik vodne pravice na mestu odvzema v
vseh letnih obdobjih zagotoviti tisto količino vode, ki je potrebna za prehod
rib.
(2) Ne glede na določbe 5., 6., 7. in 9.
člena te uredbe se v primeru spremembe koncesije za rabo površinske vode za proizvodnjo
električne energije v mHE, ki se nanaša na povečanje proizvodnje na podlagi
povečanja obratovalnega padca z dvigom gorvodne kote gladine vode, za določitev
ekološko sprejemljivega pretoka uporabljajo določbe 16., 17. oziroma 18. člena
te uredbe.
(3) Ne glede na določbe 5., 6., 7., 8. in
9. člena te uredbe in ne glede na tretji odstavek 11. člena te uredbe se lahko
v obdobju, ko je dejanski pretok vode na mestu odvzema manjši od ekološko
sprejemljivega pretoka v skladu s to uredbo, vodo za namakanje odvzema v taki
količini, da seštevek odvzemov ne presega sedem odstotkov vrednosti sQnp.
III. NAČIN SPREMLJANJA IN POROČANJA EKOLOŠKO SPREJEMLJIVEGA
PRETOKA
11. člen
(veljavnost ekološko sprejemljivega pretoka)
(1) Ekološko sprejemljivi pretok, določen v
skladu s to uredbo, velja v vseh letnih obdobjih, razen v razmerah, ko je dejanski
pretok na mestu odvzema manjši od ekološko sprejemljivega pretoka.
(2) V razmerah iz prejšnjega odstavka se za
ekološko sprejemljivi pretok šteje vrednost dejanskega pretoka na mestu odvzema.
(3) V razmerah iz prvega odstavka tega
člena imetnik vodne pravice vode ne sme odvzemati.
12. člen
(način spremljanja ekološko sprejemljivega
pretoka)
(1) Objekt ali naprava oziroma sistem naprav
za odvzem vode mora biti oblikovan tako, da ne omogoča odvzema vode, kadar se
pretok na mestu odvzema zmanjša pod ekološko sprejemljivi pretok. Šteje se, da
je s tem spremljanje ekološko sprejemljivega pretoka zagotovljeno.
(2) Če oblikovanje objekta ali naprave
oziroma sistema naprav za odvzem vode v skladu s prejšnjim odstavkom tehnično ni
izvedljivo, ni dovoljeno ali je povezano z nesorazmerno visokimi stroški, mora
imetnik vodne pravice zagotoviti dnevno ali zvezno spremljanje parametrov, na
podlagi katerih se lahko ugotovi, da so bile v vsakem trenutku izpolnjene
zahteve glede ekološko sprejemljivega pretoka in da v času trajanja pretoka, nižjega
od vrednosti ekološko sprejemljivega pretoka, ni bilo odvzema vode.
(3) Imetnik vodne pravice mora v primerih
iz prejšnjega odstavka meriti vodostaj ali pretok na stalnem lastnem urejenem merskem
mestu na dotoku na objekt, napravo ali sistem naprav za rabo vode in enega
izmed naslednjih parametrov:
-       
vodostaj ali pretok na stalnem lastnem urejenem merskem mestu tik
dolvodno od objekta, naprave ali sistema naprav za odvzem vode,
-       
vodostaj ali pretok na stalnem urejenem merskem mestu na vodni
infrastrukturi ali
-       
vodostaj in pretok na ustreznem merskem mestu državne hidrološke mreže.
(4) Ne glede na prejšnji odstavek lahko
imetnik vodne pravice namesto vodostaja ali pretoka na stalnem lastnem urejenem
merskem mestu na dotoku na objekt, napravo ali sistem naprav za rabo vode
spremlja tudi druge parametre, na podlagi katerih se lahko ugotovi, da v času
trajanja pretoka, nižjega od vrednosti ekološko sprejemljivega pretoka, ni bilo
odvzema vode oziroma se posebna raba vode ni izvajala.
(5) Za ureditev tehnične rešitve zagotovitve
ekološko sprejemljivega pretoka in načina spremljanja ekološko sprejemljivega pretoka
iz tega člena je treba pridobiti vodno soglasje.
13. člen
(način poročanja o ekološko sprejemljivem
pretoku)
(1) Imetnik vodne pravice mora način
spremljanja ekološko sprejemljivega pretoka opisati v poslovniku za obratovanje
in vzdrževanje vodnega objekta ali naprave v skladu z zakonom, ki ureja vode.
(2) Podatke o spremljanih parametrih v
skladu s prejšnjim členom mora imetnik vodne pravice iz drugega odstavka prejšnjega
člena hraniti šest let in jih na poziv predložiti na vpogled inšpektorjem,
pristojnim za vode, ali vodovarstvenemu nadzorniku.
(3) Imetnik vodne pravice iz drugega
odstavka prejšnjega člena podatke iz prejšnjega odstavka na poziv pošlje ministrstvu
oziroma inšpektorju, pristojnemu za vode, oziroma vodovarstvenemu nadzorniku.
IV. NADZOR
14. člen
(nadzor)
Nadzor nad izvajanjem te uredbe opravljajo
inšpektorji, pristojni za vode, in vodovarstveni nadzorniki v skladu s
predpisi, ki urejajo vode.
V. KAZENSKE DOLOČBE
15. člen
(kazenske določbe)
(1) Z globo od 4.000 eurov do 125.000 eurov
se za prekršek kaznuje pravna oseba, ki stori prekršek, če:
-       
rabi vodo tako, da ekološko sprejemljivi pretok, določen v skladu s to
uredbo, ni zagotovljen,
-       
ne izvaja spremljanja ekološko sprejemljivega pretoka v skladu z 12.
členom te uredbe,
-       
ne poroča o ekološko sprejemljivem pretoku v skladu s 13. členom te
uredbe,
-       
ne ravna v skladu z 19. členom te uredbe.
(2) Z globo od 2.000 eurov do 4.000 eurov
se kaznuje za prekršek iz prejšnjega odstavka samostojni podjetnik posameznik in
posameznik, ki samostojno opravlja dejavnost.
(3) Z globo od 600 eurov do 2.000 eurov se
kaznuje za prekršek iz prvega odstavka tega člena tudi odgovorna oseba pravne
osebe ali odgovorna oseba samostojnega podjetnika posameznika, odgovorna oseba
posameznika, ki samostojno opravlja dejavnost ali odgovorna oseba v državnem
organu ali organu samoupravne lokalne skupnosti.
(4) Z globo od 400 eurov do 1.200 eurov se
kaznuje posameznik, če stori prekršek iz prvega odstavka tega člena.
VI. PREHODNE IN KONČNE DOLOČBE
16. člen
(podeljene vodne pravice z ekološko
sprejemljivim pretokom)
(1) Če izdano pravnomočno vodno dovoljenje,
koncesijska pogodba, koncesijski akt ali projektna dokumentacija, na podlagi katere
je bilo izdano pravnomočno gradbeno ali uporabno dovoljenje, vsebuje določitev
vrednosti pretoka, opredeljenega kot biološki minimum, minimalni pretok ali
ekološko sprejemljivi pretok, se za ekološko sprejemljivi pretok šteje tako
opredeljena vrednost biološkega minimuma, minimalnega pretoka oziroma ekološko
sprejemljivega pretoka.
(2) Če je vrednost pretoka iz prejšnjega
odstavka večja od vrednosti ekološko sprejemljivega pretoka po tej uredbi,
organ, ki je izdal vodno pravico, na podlagi vloge za prilagoditev ekološko sprejemljivega
pretoka in strokovnega predloga v skladu s kriteriji iz 17. oziroma 18. člena
te uredbe, ki ga zagotovi imetnik vodne pravice, določi vrednost ekološko
sprejemljivega pretoka v skladu s to uredbo. Strokovni predlog ekološko
sprejemljivega pretoka preveri Inštitut za vode Republike Slovenije, ki predlog
potrdi ali pripravi končni strokovni predlog ekološko sprejemljivega pretoka.
17. člen
(podeljene vodne pravice brez ekološko sprejemljivega
pretoka)
(1) Če izdano pravnomočno vodno dovoljenje,
koncesijska pogodba, koncesijski akt ali projektna dokumentacija, na podlagi
katere je bilo izdano pravnomočno gradbeno ali uporabno dovoljenje, ne vsebuje
določitve vrednosti pretoka, opredeljenega kot biološki minimum, minimalni
pretok ali ekološko sprejemljivi pretok, organ, ki je izdal akt o vodni
pravici, po uradni dolžnosti določi ekološko sprejemljivi pretok v skladu s 7.
oziroma 8. in 9. členom te uredbe.
(2) Če za določitev ekološko sprejemljivega
pretoka pri podeljeni vodni pravici ne obstajajo merjeni hidrološki podatki državnega
hidrološkega monitoringa, je za določitev ekološko sprejemljivega pretoka treba
izdelati oceno vrednosti srednjega malega pretoka in srednjega pretoka iz
tretjega oziroma četrtega odstavka 6. člena te uredbe, ki jo zagotovi imetnik vodne
pravice.
(3) Če imetnik vodne pravice iz prejšnjega
odstavka ne predloži obrazložitve hidroloških izhodišč v skladu s petim
odstavkom 6. člena te uredbe, izdelavo ocene vrednosti srednjega malega in
srednjega pretoka na mestu odvzema na stroške imetnika vodne pravice zagotovi
ministrstvo, razen če imetnik vodne pravice predloži študijo iz 8. člena te
uredbe.
(4) Ne glede na prvi odstavek tega člena se
določi nižja vrednost ekološko sprejemljivega pretoka od vrednosti, določene v
skladu s 7. in 9. členom te uredbe, če gre za:
-       
odvzem površinske vode za oskrbo prebivalcev s pitno vodo in je to
potrebno za nemoteno oskrbo prebivalcev s pitno vodo,
-       
odvzem površinske vode za proizvodnjo električne energije v mHE in je to
potrebno za ohranitev 85 odstotkov povprečne letne proizvodnje električne
energije v obravnavani mHE, določene kot aritmetično povprečje letnih vrednosti
proizvodnje električne energije v opazovalnem obdobju iz 1. točke 4. člena te
uredbe oziroma v obdobju obratovanja mHE,
-       
odvzem površinske vode za namakanje in je to potrebno za ohranitev 85
odstotkov povprečne letne kmetijske proizvodnje na območju obravnavanega
namakalnega sistema, določene kot aritmetično povprečje letnih vrednosti
kmetijske proizvodnje v opazovalnem obdobju iz 1. točke 4. člena te uredbe
oziroma v obdobju obratovanja namakalnega sistema,
-       
odvzem površinske vode za vzrejo salmonidnih vrst rib in je to potrebno
zaradi preprečitve pogina rib v ribogojnici,
-       
odvzem površinske vode za vzrejo ciprinidnih vrst rib in je to potrebno
zaradi preprečitve izsušitve ribnika zaradi izhlapevanja.
(5) V primerih iz prejšnjega odstavka
vrednost faktorja f ne sme biti nižja od:
-       
0,3 pri povratnem kratkem ali dolgem odvzemu in
-       
0,6 pri nepovratnem odvzemu.
(6) Ne glede na prvi odstavek tega člena se
nižja vrednost ekološko sprejemljivega pretoka od vrednosti v skladu s 7. in 9. členom te uredbe lahko določi tudi za iztok iz akumulacije, če
bi zaradi slabe kakovosti vode v akumulaciji iztekajoča voda škodljivo vplivala
na stanje površinske vode na mestu odvzema ali dolvodno od mesta odvzema.
(7) Ekološko sprejemljivi pretok se v
primerih iz četrtega in šestega odstavka tega člena določi na podlagi
strokovnega predloga ekološko sprejemljivega pretoka, ki pripravi Inštitut za vode
Republike Slovenije.
18. člen
(izjeme pri določanju ekološko
sprejemljivega pretoka pri podeljenih vodnih pravicah)
(1) Ne glede na prejšnji člen se ekološko
sprejemljivi pretok ne določa za točkovne odvzeme, če gre za podeljeno vodno
pravico za posebno rabo vode za proizvodnjo električne energije v mHE. Kadar je
na mestu odvzema zagotovljen prehod za ribe v skladu s predpisi, ki urejajo
sladkovodno ribištvo, mora imetnik vodne pravice na mestu odvzema v vseh letnih
obdobjih zagotoviti tisto količino vode, ki je potrebna za prehod rib.
(2) Ne glede na prejšnji člen se lahko
ekološko sprejemljivi pretok za podeljeno vodno pravico za posebno rabo vode za
proizvodnjo električne energije v mHE določi na podlagi korelacije s podatki o
ekološko sprejemljivem pretoku za drugo mHE, če gre za mHE:
-       
v isti skupini ekoloških tipov vodotokov iz 7. člena te uredbe,
-       
na odsekih vodotokov, ki sta razvrščena v ekološki tip vodotoka s
prispevno površino istega velikostnega razreda,
-       
pri katerih sta srednji mali pretok in srednji pretok na mestih odvzema
istega velikostnega razreda in
-       
na odsekih vodnih teles površinskih voda s primerljivimi vrstami in
jakostmi obremenitev na prispevnem območju.
(3) Ne glede na prejšnji člen in ne glede
na tretji odstavek 11. člena te uredbe lahko imetnik podeljene vodne pravice v obdobju,
ko je dejanski pretok vode na mestu odvzema manjši od ekološko sprejemljivega
pretoka v skladu s to uredbo, vodo odvzema tako, da se zagotovi tista količina
vode, ki je potrebna za prehod rib na odseku med odvzemom in ponovnim dotokom vode
oziroma pri nepovratnem odvzemu med odvzemom in prvim pritokom, ki je razvrščen
v ekološki tip s prispevno površino istega velikostnega razreda, kot je pri
ekološkem tipu vodotoka na mestu odvzema, če gre za:
-       
odvzem površinske vode za oskrbo prebivalcev s pitno vodo in je to
potrebno za nemoteno oskrbo prebivalcev s pitno vodo,
-       
kratek odvzem vode za mHE in je to potrebno za ohranitev 85 odstotkov
povprečne letne proizvodnje električne energije v obravnavani mHE, določene kot
aritmetično povprečje letnih vrednosti proizvodnje električne energije v
opazovalnem obdobju iz 1. točke 4. člena te uredbe oziroma v obdobju
obratovanja mHE, ali
-       
kratek odvzem vode za vzrejo salmonidnih vrst rib in je to potrebno
zaradi preprečitve pogina rib v ribogojnici,
-       
kratek odvzem vode za vzrejo ciprinidnih vrst rib in je to potrebno
zaradi preprečitve izsušitve ribnika zaradi izhlapevanja.
(4) V primerih iz prvega in tretjega
odstavka tega člena se ekološko sprejemljivi pretok in količina vode, ki je
potrebna za prehod rib na odseku med odvzemom in ponovnim dotokom vode oziroma
pri nepovratnem odvzemu med odvzemom in prvim pritokom, ki je razvrščen v
ekološki tip s prispevno površino istega velikostnega razreda kot je pri
ekološkem tipu vodotoka na mestu odvzema, lahko določita kot minimalna gladina
in hitrost toka.
(5) Ekološko sprejemljivi pretok in
količina vode, ki je potrebna za prehod rib na odseku med odvzemom in ponovnim dotokom
vode oziroma pri nepovratnem odvzemu med odvzemom in prvim pritokom, ki je
razvrščen v ekološki tip s prispevno površino istega velikostnega razreda kot
je pri ekološkem tipu vodotoka na mestu odvzema, se v primerih iz prvega do četrtega
odstavka tega člena določita na podlagi strokovnega predloga, ki ga pripravi Inštitut
za vode Republike Slovenije.
19. člen
(prilagoditev zagotavljanja in spremljanja
ekološko sprejemljivega pretoka)
(1) Imetnik vodne pravice, kateremu se
vodna pravica prilagodi v skladu s to uredbo, mora v šestih mesecih od
pravnomočnega dopolnilnega vodnega dovoljenja ali uveljavitve spremembe
koncesijskega akta oziroma sklenitve aneksa h koncesijski pogodbi, v kateri je
določen ekološko sprejemljivi pretok skladno s to uredbo, vložiti vlogo za
pridobitev vodnega soglasja na agenciji, za ureditev tehnične rešitve
zagotovitve in načina spremljanja ekološko sprejemljivega pretoka iz 12. člena
te uredbe.
(2) Imetnik vodne pravice mora zagotoviti
ekološko sprejemljivi pretok ter njegovo spremljanje v roku, ki je določen v dopolnilnem
vodnem dovoljenju ali spremembi koncesijskega akta oziroma aneksu h koncesijski
pogodbi iz prejšnjega odstavka, vendar najpozneje v roku treh let od
pravnomočnosti vodnega soglasja oziroma v petih letih od uveljavitve te uredbe,
če se ta rok izteče prej.
(3) Imetnik vodne pravice mora v roku iz
prejšnjega odstavka prilagoditi poslovnik za obratovanje in vzdrževanje vodnega
objekta ali naprave v skladu z zakonom, ki ureja vode.
20. člen
(odločanje o že vloženih pobudah oziroma
vlogah za pridobitev vodne pravice)
(1) Postopki za pridobitev vodne pravice,
začeti pred uveljavitvijo te uredbe, se končajo v skladu s to uredbo.
(2) Ne glede na prejšnji odstavek se v
postopkih za pridobitev vodne pravice, začetih pred uveljavitvijo te uredbe, ekološko
sprejemljivi pretok določi v skladu s 17. oziroma 18. členom te uredbe, če
pobudnik oziroma vlagatelj vloge za posebno rabo vode v postopku za pridobitev
vodne pravice predloži pravnomočno gradbeno dovoljenje za objekte ali naprave oziroma
sistem naprav za posebno rabo vode, projektna dokumentacija, na podlagi katere
je bilo izdano pravnomočno gradbeno dovoljenje, pa ne vsebuje določitve
vrednosti pretoka, opredeljenega kot biološki minimum, minimalni pretok ali ekološko
sprejemljivi pretok.
(3) Ne glede na prvi odstavek tega člena se
v postopkih za pridobitev vodne pravice, začetih pred uveljavitvijo te uredbe,
uporabljajo določbe drugega odstavka 16. člena te uredbe, če je v projektni
dokumentaciji, na podlagi katere je bilo izdano pravnomočno gradbeno
dovoljenje, določena vrednost pretoka, opredeljena kot biološki minimum,
minimalni pretok ali ekološko sprejemljivi pretok, ki je večja od vrednosti
ekološko sprejemljivega pretoka po tej uredbi in bi bila določitev ekološko sprejemljivega
pretoka v skladu s to uredbo ugodnejša.
(4) Za pobude za spremembo vodne pravice za
proizvodnjo električne energije, ki so vložene pred uveljavitvijo te uredbe, pa
še ni bila uveljavljena sprememba koncesijskega akta, in se nanašajo na
povečanje proizvodnje na podlagi povečanja obratovalnega padca z dvigom
gorvodne kote gladine vode, se uporabljajo določbe 16., 17. oziroma 18. člena
te uredbe.
21. člen
(prilagoditev faktorjev f za izračun
ekološko sprejemljivega pretoka)
(1) Vrednosti faktorjev f za izračun
ekološko sprejemljivega pretoka iz priloge 1 te uredbe se preverijo in
spremenijo ali dopolnijo, če se na podlagi podatkov o ekološko sprejemljivih pretokih,
določenih v skladu z 8. členom te uredbe, izkaže, da so previsoke ali prenizke.
(2) Vrednosti faktorjev f iz priloge 1 te
uredbe so previsoke ali prenizke, če so vrednosti ekološko sprejemljivih
pretokov:
-       
v 50 odstotkih primerov ali več določene v skladu z 8. členom te uredbe
in
-       
nižje ali višje od vrednosti ekološko sprejemljivih pretokov, določenih
v skladu s 7. členom te uredbe, za 50 ali več odstotkov v 50 ali več odstotkih
obravnavanih primerov.
(3) Vrednosti faktorjev f se prvič
preverijo najpozneje do konca leta 2014 in nato vsakih 6 let.
22. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00719-25/2009/20
Ljubljana, dne 19. novembra 2009
EVA 2009-2511-0036
Vlada Republike Slovenije
mag. Mitja Gaspari l.r.
Minister

Priloga 1: Vrednost
faktorja f za izračun ekološko sprejemljivega pretoka
Priloga 2: Skupine
ekoloških tipov vodotokov za izračun ekološko sprejemljivega pretoka
Priloga 3: Minimalne
zahteve za študijo za določitev ekološko sprejemljivega pretoka