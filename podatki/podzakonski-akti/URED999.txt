1. člen
S to uredbo se določajo naloge državnih organov v postopku za
uveljavljanje ugovora vesti vojaških, dolžnosti ter izvajanje nadomestne
civilne službe, služenje vojaškega roka brez orožja, izvajanje civilne službe
na željo državljana, ki je ocenjen kot nesposoben za vojaško službo, ter
obveznega usposabljanja za zaščito in reševanje tistih, ki jim je ugovor vesti
vojaški dolžnosti priznan po odsluženem vojaškem roku.
2. člen
Prošnjo nabornika, ki uveljavlja ugovor vesti vojaški dolžnosti,
mora uprava za obrambo Ministrstva za obrambo (v nadaljnjem besedilu: upravni
organ, pristojen za obrambne zadeve), ki nabornika vodi v vojaški evidenci,
posredovati komisiji, ki odloča o ugovoru vesti vojaški dolžnosti (v nadaljnjem
besedilu: komisija), najpozneje v 15 dneh od dneva vložitve prošnje.
Za pravočasno vloženo prošnjo nabornika za priznanje ugovora
vesti vojaški dolžnosti se šteje tudi prošnja, ki je vložena kadarkoli med
trajanjem naborne dolžnosti, vendar najkasneje v 15 dneh po vročitvi poziva na
služenje vojaškega roka. Prošnjo za priznanje ugovora vesti nabornika pošlje upravni
organ, pristojen za obrambne zadeve, komisiji v roku iz prejšnjega odstavka.
Če je bil naborniku že vročen poziv za služenje vojaškega roka
in je nabornik vložil prošnjo za priznanje ugovora vesti vojaški dolžnosti
najkasneje v roku petnajstih dni po prejemu poziva na služenje vojaškega roka,
upravni organ, pristojen za obrambne zadeve, naborniku odvzame poziv in ga na
služenje vojaškega roka napoti, če naborniku ni priznan ugovor vesti vojaški dolžnosti.
3. člen
Ob nastopu služenja vojaškega roka oziroma vojaške službe so
pristojni poveljniki dolžni seznaniti vojaške obveznike, da vložitev prošnje za
priznanje ugovora vesti vojaški dolžnosti med vojaško službo ne vpliva na
izvrševanje vojaških dolžnosti ter da so v času obravnave prošnje, dokler
opravljajo vojaško službo, vojaške osebe in so podrejeni vojaški disciplini.
Prošnjo za priznanje ugovora vesti vojaški dolžnosti, ki jo
po službeni poti vloži vojaški obveznik, pošlje pristojni poveljnik upravnemu
organu, pristojnemu za obrambne zadeve, ki vojaškega obveznika vodi v vojaški
evidenci, najpozneje v 3 dneh od dneva vložitve. Upravni organ, pristojen za obrambne
zadeve, je dolžan prošnjo poslati komisiji v roku iz prvega odstavka prejšnjega
člena.
4. člen
Vojaškega obveznika iz rezervne sestave je upravni organ, pristojen
za obrambne zadeve, dolžan ob vložitvi prošnje za priznanje ugovora vesti
vojaški dolžnosti poučiti, da bo moral opraviti z zakonom določeno 30-dnevno
usposabljanje za zaščito in reševanje, če mu bo ugovor vesti vojaški dolžnosti priznan.
O tem vojaški obveznik podpiše izjavo.
Upravni organ, pristojen za obrambne zadeve, je dolžan prošnjo
iz prejšnjega odstavka poslati komisiji v roku iz prvega odstavka 2. člena te
uredbe.
5. člen
Državljan, ki želi opraviti nadomestno civilno službo na lastno
željo in ki je ocenjen kot nesposoben za vojaško službo, prošnjo vloži pri
upravnemu organu, pristojnemu za obrambne zadeve, ki prošnjo odstopi komisiji v
roku iz prvega odstavka 2. člena te uredbe.
6. člen
Rok šestih oziroma treh mesecev za obravnavo prošnje za
priznanje ugovora vesti vojaški dolžnosti iz 2., 3., 4. in 5. člena začne teči
z dnem, ko je bila prošnja vložena. 
Upravne zadeve v zvezi s časom pošiljanja državljanov na
opravljanje nadomestne civilne službe, služenje vojaškega roka brez orožja ter
obvezno usposabljanje za zaščito in reševanje, odlaganjem, prekinitvijo in
izvršitvijo nadomestne civilne službe, služenja vojaškega roka brez orožja in
obveznega usposabljanja za zaščito in reševanje opravljajo upravni organi, pristojni
za obrambne zadeve.
7. člen
O prošnji vojaškega obveznika za priznanje ugovora vesti
vojaški dolžnosti odloča komisija na seji.
Komisija
je sklepčna, če je prisotna večina članov oziroma njihovih namestnikov.
Komisija sprejema odločitve z večino na seji prisotnih članov.
Seje komisije sklicuje predsednik komisije po potrebi ali na
zahtevo pristojne službe ministrstva, pristojnega za upravo.
Socialni delavec, psiholog in zdravnik morajo kot člani prvostopenjske
komisije pred začetkom dela v komisiji podpisati izjave, da niso v rednem ali
pogodbenem delovnem razmerju z Ministrstvom za obrambo.
Komisija dela po poslovniku, ki ga predpiše minister, pristojen
za upravo.
8. člen
Vojaške obveznike in državljane, ki na lastno željo želijo opraviti
civilno službo, pa so ocenjeni kot nesposobni za vojaško službo, katerih
prošnje se obravnavajo na seji komisije, vabi na sejo služba ministrstva,
pristojnega za upravo, ki opravlja tehnične, administrativne in druge naloge za
delo komisije.
Pred obravnavo prošnje mora pristojna služba ministrstva iz
prejšnjega odstavka preveriti, ali ima prosilec dovoljenje za nošenje ali
posest orožja, ali je bil kaznovan zaradi nelegalne posesti orožja ali
kaznivega dejanja, storjenega z nasiljem oziroma ali opravlja dejavnost, ki je
povezana z orožjem. Z ugotovitvami se mora seznaniti komisija.
Posameznik mora ob razgovoru pred komisijo pojasniti
okoliščine, ki so pomembne za odločitev o priznanju pravice do ugovora vesti
vojaški dolžnosti in praviloma predložiti ustrezna dokazila, ki potrjujejo
njegove navedbe v pisni vlogi.
Pri ugotavljanju splošnega načina življenja in ravnanja
nabornika in odločanju v posameznih primerih uveljavljanja ugovora vesti
vojaški dolžnosti komisija praviloma upošteva:
-       
pri religioznih razlogih dokazila, da vojaškemu obvezniku njegova vera
preprečuje uporabo orožja v vseh okoliščinah;
-       
pri filozofskih razlogih dokazila o aktivnostih in članstvih v raznih
organizacijah in združenjih, ki delujejo v smeri prepovedi uporabe orožja v
vseh okoliščinah;
-       
pri humanitarnih razlogih dokazila o prostovoljnih aktivnostih v okviru
humanitarnih organizacij.
Državljanu, ki na lastno željo želi opraviti nadomestno
civilno službo, pa je ocenjen kot nesposoben za vojaško službo, ni potrebno
dokazovati razlogov iz prejšnjega odstavka.
O obravnavi vsakega prosilca in njegove prošnje se vodi zapisnik.
9. člen
Na podlagi dejstev, ugotovljenih v postopku, izda komisija odločbo.
V odločbi iz prejšnjega
odstavka komisija opredeli tudi pravne posledice odpovedi pravici do ugovora
vesti vojaški dolžnosti oziroma nadomestni civilni službi v skladu z zakonom.
Zoper odločbo komisije lahko vojaški obveznik v 15 dneh vloži
pritožbo na komisijo Vlade Republike Slovenije za ugovor vesti vojaški
dolžnosti.
10. člen
Dokončno odločbo komisija pošlje upravnemu organu, pristojnemu
za obrambne zadeve, ki državljana vodi v vojaški evidenci.
Če je bil državljanu priznan ugovor vesti vojaški dolžnosti z
opravljanjem nadomestne civilne službe, pošlje komisija upravnemu organu,
pristojnemu za obrambne zadeve, tudi predlog za napotitev državljana na
opravljanje nadomestne civilne službe. V predlogu opredeli dejavnost, v katero
naj bo napoten državljan na opravljanje nadomestne civilne službe, pri čemer
upošteva željo državljana, če je to možno.
11. člen
Upravni organ, pristojen za obrambne zadeve, na podlagi
dokončne odločbe iz prejšnjega člena:
-       
napoti državljana na opravljanje nadomestne civilne službe ali služenje
vojaškega roka brez orožja oziroma z zakonom določeno usposabljanje za zaščito
in reševanje;
-       
izda odločbo o prekinitvi vojaškega roka, če je državljanu priznan
ugovor vesti vojaški dolžnosti med služenjem vojaškega roka z opravljanjem
nadomestne civilne službe. Z odločbo upravni organ, pristojen za obrambne
zadeve, seznani tudi komisijo ter poveljstvo ali enoto, v kateri državljan
služi vojaški rok, ki državljana odpusti s služenja vojaškega roka. Po odpustu
upravni organ, pristojen za obrambne zadeve, državljana napoti na opravljanje
nadomestne civilne službe;
-       
seznani z odločbo poveljstvo ali enoto, v kateri državljan služi vojaški
rok, če mu je priznano služenje vojaškega roka brez orožja. Poveljstvo ali
enota nato državljana razporedi v enoto in na dolžnost, katere opravljanje ni
povezano z nošenjem in uporabo orožja.
12. člen
Nadomestna civilna služba se izvaja v sistemu za zaščito, reševanje
in pomoč oziroma v vladnih in nevladnih organizacijah, ki opravljajo reševanje,
humanitarno ali drugo dejavnost, ki je javnega pomena in ki jih na podlagi
javnega razpisa praviloma na vsaki dve leti določi minister, pristojen za
upravo.
Organizacije in službe iz prejšnjega odstavka morajo:
-       
dokazati, da opravljajo dejavnost iz
prvega odstavka tega člena;
-       
izpolnjevati pogoje za celodnevno nastanitev in prehrano državljanov med
opravljanjem nadomestne civilne službe in za zagotovitev pravic in obveznosti
teh državljanov v obsegu, kot je s predpisi in pravili službe določen za vojake
med služenjem vojaškega roka;
-       
predložiti program usposabljanja državljanov za opravljanje nadomestne
civilne službe;
-       
predložiti program opravljanja nadomestne civilne službe za ves čas
trajanja službe;
-       
določiti odgovorne osebe za vodenje in nadzor nad opravljanjem
nadomestne civilne službe.
Prednost pri določitvi
organizacij in služb, v katerih se opravlja nadomestna civilna služba, imajo
organizacije in službe, ki zagotavljajo celodnevno oskrbo ter nastanitev, in ki
na podlagi zakona delujejo v sistemu zaščite, reševanja in pomoči ter
organizacije, ki opravljajo humanitarno dejavnost. Seznam organizacij in
služb, v katerih se izvaja nadomestna civilna služba, se objavi v Uradnem listu
Republike Slovenije.
13. člen
Minister, pristojen za upravo, določi organizacije in službe
iz prejšnjega člena z odločbo.
V odločbi iz prejšnjega odstavka se določijo:
-       
vrsta del, ki jih bo opravljal državljan, ki opravlja nadomestno civilno
službo, in morebitni posebni pogoji pri opravljanju teh del;
-       
funkcije odgovornih oseb, ki organizirajo, vodijo in nadzorujejo delo
državljana, ki opravlja nadomestno civilno službo.
Odločba iz prvega odstavka tega člena se pošlje tudi Ministrstvu
za obrambo.
14. člen
Na podlagi odločbe iz prejšnjega člena skleneta ministrstvo, pristojno
za upravo, in organizacija oziroma služba pogodbo, s katero se podrobneje
uredijo pogoji in obveznosti v zvezi z izvajanjem nadomestne civilne službe. V
pogodbi se določijo zlasti:
-       
pogoji za celodnevno nastanitev in prehrano državljanov, ki opravljajo nadomestno
civilno službo ter druge pogoje, ki zagotavljajo, da ne bo obseg pravic in
obveznosti državljanov manjši ali večji od tistih, ki jih imajo vojaki med
služenjem vojaškega roka;
-       
program usposabljanja za opravljanje nadomestne civilne službe;
-       
program opravljanja nadomestne civilne službe;
-       
obveznost organizacije ali službe, da ne bo državljanom izplačevala
nagrad ali dajala večjih ugodnosti, kot jih imajo vojaki med služenjem
vojaškega roka;
-       
razlogi za odpoved pogodbe;
-       
rok za odpoved pogodbe, ki ne sme biti krajši od šestih mesecev.
Minister, pristojen za upravo, sklene pogodbo iz prejšnjega
odstavka po predhodnem soglasju Ministrstva za obrambo.
15. člen
Med opravljanjem nadomestne
civilne službe se lahko državljan, ki opravlja nadomestno civilno službo, v
primerih in pod pogoji, določenimi v pogodbi iz prejšnjega člena, razporedi na
druga enako zahtevna dela v isti ali drugi organizaciji ali službi, ki izvaja
nadomestno civilno službo.
Razporeditev se opravi na predlog odgovorne osebe oziroma inšpektorja.
O izvedeni prerazporeditvi se obvesti upravni
organ, pristojen za obrambne zadeve.
Če nastopijo razlogi, zaradi katerih organizacija ali služba
ne more izvajati nadomestne civilne službe, zagotovi upravni organ, pristojen
za obrambne zadeve, da se državljana, ki opravlja nadomestno civilno službo,
razporedi praviloma brez prekinitve civilne službe, v drugo organizacijo ali
službo, ki opravlja enako ali podobno dejavnost.
16. člen
Odgovorna oseba organizacije ali službe, v kateri se izvaja
nadomestna služba, vodi dnevnik usposabljanja, dnevno evidenco del in nalog, ki
jih opravlja državljan, evidenco dnevne prisotnosti in dovoljenih izhodov,
izplačanih žepnin in povračil.
Organizacija ali služba, v
kateri se izvaja nadomestna civilna služba, je dolžna obvestiti upravni organ,
pristojen za obrambne zadeve, ki državljana vodi v evidenci, o času nastopa
nadomestne civilne službe v roku 5 dni po pričetku služenja in v roku 8 dni po
končani nadomestni civilni službi o času zaključka službe.
17. člen
Evidenco o organizacijah in službah (v nadaljnjem besedilu: evidenca),
v katerih se izvaja nadomestna civilna služba vodi ministrstvo, pristojno za
upravo.
Evidenco uporablja tudi upravni organ, pristojen za obrambne
zadeve.
Evidenca vsebuje naslednje podatke:
1.     
ime organizacije ali službe;
2.     
sedež organizacije ali službe;
3.     
skrajšano ime organizacije ali službe;
4.     
zaporedno številko vpisa organizacije ali službe v evidenco;
5.     
datum vpisa organizacije ali službe v evidenco;
6.     
številka in datum odločbe, s katero si je organizacija ali služba
pridobila status organizacije, v kateri se izvaja civilna služba;
7.     
številka in datum odločbe, s katero je organizaciji ali službi odvzet
status organizacije, v kateri se izvaja civilna služba;
8.     
vrsta del, ki jih opravlja v organizaciji ali službi državljan, ki
opravlja civilno službo.
O spremembah podatkov v evidenci mora ministrstvo, pristojno
za upravo, tekoče obveščati Ministrstvo za obrambo.
18. člen
Organizacije in službe, v katerih se izvaja 30-dnevno usposabljanje
za zaščito in reševanje tistih, ki jim je priznan ugovor vesti vojaški
dolžnosti po odsluženem vojaškem roku, določi minister, pristojen za varstvo
pred naravnimi in drugimi nesrečami, v programu usposabljanja.
Organizacije in službe iz prejšnjega odstavka morajo voditi
evidence iz 16. člena te uredbe.
19. člen
Inšpekcijsko nadzorstvo nad izvrševanjem nadomestne civilne
službe opravlja ministrstvo, pristojno za upravo. Pri opravljanju
inšpekcijskega nadzorstva, inšpektor ugotavlja:
-       
ali organizacija zagotavlja izvrševanje nadomestne civilne službe v
skladu z zakonom o vojaški dolžnosti, odločbo iz 13. člena te uredbe ter
pogodbo iz 14. člena te uredbe;
-       
ali državljan, ki opravlja nadomestno civilno službo, le-to opravlja v
skladu z zakonom o vojaški dolžnosti ter predpisi in akti, ki veljajo za
delavce v organizaciji.
20. člen
Kadar inšpektor ugotovi, da organizacija ali služba ne zagotavlja
izvajanje nadomestne civilne službe v skladu z zakonom o vojaški dolžnosti,
odločbo iz 13. člena te uredbe ter pogodbo iz 14. člena te uredbe, z odločbo
določi rok za odpravo pomanjkljivosti.
Če organizacija ali služba ugotovljenih pomanjkljivosti ne
odpravi v določenem roku, predlaga inšpektor ministrstvu, pristojnemu za
upravo, da organizaciji ali službi z odločbo odvzame status organizacije
oziroma službe, v kateri se opravlja nadomestna civilna služba.
21. člen
Če je bil organizaciji ali službi odvzet status organizacije ali
službe, v kateri se izvaja nadomestna civilna služba, je treba državljanu, ki
je v tej organizaciji opravljal civilno službo, zagotoviti nadaljevanje civilne
službe v drugi organizaciji ali službi, ki opravlja enako ali podobno
dejavnost.

Uredba o uveljavljanju ugovora vesti
vojaški dolžnosti in o izvajanju civilne službe (Uradni list RS, št. 34/96)
vsebuje naslednjo prehodno in končni določbi:
»22. člen
Postopki za priznanje ugovora vesti vojaški dolžnosti, začeti
pred uveljavitvijo te uredbe, se obravnavajo in zaključijo v skladu s to
uredbo.
Organizacije in službe, v katerih se opravlja nadomestna
civilna služba, se ponovno določijo v skladu s to uredbo v šestih mesecih po
njeni uveljavitvi.
V roku iz prejšnjega odstavka se imenuje tudi komisija Vlade
Republike Slovenije za ugovor vesti vojaški dolžnosti.
23. člen
Z uveljavitvijo te uredbe preneha veljati uredba o izvajanju civilne
službe (Uradni list RS, št. 3/92).
24. člen
Ta uredba začne veljati naslednji dan po objavi v Uradnem listu
Republike Slovenije.«.

Uredba o
spremembah in dopolnitvah uredbe o uveljavljanju ugovora vesti vojaški
dolžnosti in o izvajanju civilne službe (Uradni list RS, št. 97/01)
vsebuje naslednjo končno določbo:
»9. člen
Ta uredba začne veljati naslednji dan po objavi v Uradnem
listu Republike Slovenije.«.