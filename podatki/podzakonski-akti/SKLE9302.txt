1. člen
(vsebina sklepa)
Ta sklep določa obvezne vsebine pogodbe o
opravljanju skrbniških storitev za vzajemni sklad (v nadaljnjem besedilu:
skrbniška pogodba), ki jo sklepata družba za upravljanje države članice, ki
upravlja vzajemni sklad, in skrbnik, ki za vzajemni sklad opravlja skrbniške
storitve (v nadaljnjem besedilu: pogodbeni stranki).
2. člen
(prenos direktive Evropske unije)
S tem sklepom se v pravni red Republike
Slovenije prenaša Direktiva Komisije št. 2010/43/EU z dne 1. julija 2010 o
izvajanju Direktive 2009/65/ES Evropskega parlamenta in Sveta o organizacijskih
zahtevah, navzkrižjih interesov, poslovanju, obvladovanju tveganja ter vsebini
sporazuma med depozitarjem in družbo za upravljanje (UL L št. 176 z dne 10. 7.
2010, str. 42).
3. člen
(uporaba prava)
Za skrbniško pogodbo se uporabljajo določbe
Zakona o investicijskih skladih in družbah za upravljanje (Uradni list RS, št.
77/11 in 10/12 – ZPre-1C; v nadaljnjem besedilu: ZISDU-2), določbe tega sklepa
in določbe zakona, ki v Republiki Sloveniji ureja pogodbena razmerja.
4. člen
(obseg uporabe skrbniške pogodbe)
(1) Pogodbeni stranki lahko
skleneta skrbniško pogodbo, ki se nanaša na enega ali več vzajemnih skladov, ki
morajo biti v pogodbi izrecno navedeni.
(2) Če družba za upravljanje države
članice upravlja krovni sklad, se skrbniška pogodba sklene za krovni sklad in
vse njegove podsklade, ki morajo biti v pogodbi izrecno navedeni.
(3) Vsebine iz 3. in 4. točke drugega
odstavka 5. člena tega sklepa lahko pogodbeni stranki dogovorita v skrbniški
pogodbi ali v ločeni pogodbi.
5. člen
(opredelitev načina sodelovanja pogodbenih
strank)
(1) Pogodbeni stranki v
skrbniški pogodbi opredelita način sodelovanja, ki bo skrbniku omogočil
kakovostno in dosledno izvajanje skrbniških storitev za vzajemni sklad.
(2) Za dosego namena iz prejšnjega
odstavka mora skrbniška pogodba vsebovati najmanj:
1.    
opis postopkov, vključno s tistimi v zvezi s hrambo, ki jih je treba
sprejeti za vsako vrsto sredstev, ki jih vzajemni sklad zaupa skrbniku;
2.    
opis postopka, ki mu sledi družba za upravljanje države članice, ko
namerava spremeniti prospekt in pravila upravljanja vzajemnega sklada, z
navedbo morebitnih primerov, ko pred spremembo prospekta in pravil upravljanja
skrbnika pisno seznani oziroma primerov, ko za spremembo prospekta in pravil
upravljanja potrebuje skrbnikovo soglasje;
3.    
navedbo načina in opis postopkov, po katerih skrbnik družbi za
upravljanje države članice posreduje podatke, dokumente in druge relevantne
informacije, ki jih ta potrebuje pri opravljanju storitev upravljanja
vzajemnega sklada in pri opravljanju drugih poslov, za katere je odgovorna po
ZISDU-2, vključno z navedbo načina in opisom postopka izvrševanja pravic,
povezanih z lastništvom finančnih instrumentov iz portfelja vzajemnega sklada
in zagotavljanja dostopa družbe za upravljanje države članice do podatkov v
zvezi z računi vzajemnega sklada;
4.    
navedbo načina in opis postopkov, po katerih skrbnik dostopa do vseh
podatkov, dokumentov in drugih relevantnih informacij družbe za upravljanje
države članice, ki jih potrebuje pri opravljanju skrbniških storitev za
vzajemni sklad;
5.    
opis postopkov, po katerih ima skrbnik možnost vpogleda v poslovanje
družbe za upravljanje države članice in možnost ocene kakovosti posredovanih
podatkov, dokumentov in drugih relevantnih informacij, vključno z obiski na
kraju samem;
6.    
opis postopka, po katerem ima družba za upravljanje države članice
možnost pregleda in ocene izpolnjevanje skrbnikovih pogodbenih obveznosti.
6. člen
(seznam izmenljivih relevantnih
informacij)
Skrbniška pogodba mora vsebovati seznam
vseh informacij, ki si jih bosta pogodbeni stranki izmenjevali, vključno z
informacijami, ki se nanašajo na vplačila in izplačila iz vzajemnega sklada ter
začasno zaustavitev vplačil in odkupa investicijskih kuponov ter uvedbo delnega
odkupa investicijskih kuponov.
7. člen
(določbe v zvezi z varovanjem zaupnih
podatkov ter preprečevanjem pranja denarja)
(1) Poleg vsebin, ki jih
določata 5. in 6. člen tega sklepa, pogodbeni stranki v skrbniški pogodbi
opredelita tudi dolžnosti, ki ju obvezujejo v zvezi z:
1.    
varovanjem zaupnih podatkov s katerimi se seznanita pri izvajanju
skrbniških storitev oziroma storitev upravljanja vzajemnega sklada;
2.    
preprečevanjem pranja denarja in financiranja terorizma.
(2) Dolžnosti v zvezi z varovanjem
zaupnih podatkov iz prejšnjega odstavka morajo biti določene tako, da ne
posegajo v pristojnosti Agencije za trg vrednostnih papirjev in pristojnosti
nadzornega organa, ki opravlja nadzor nad družbo za upravljanje države članice.
8. člen
(izmenjava podatkov v primeru prenosa
posameznih storitev na drugo osebo)
Če skrbnik prenese opravljanje posameznih
skrbniških storitev na drugo osebo oziroma družba za upravljanje države članice
prenese opravljanje posameznih storitev upravljanja vzajemnega sklada na drugo
osebo, mora skrbniška pogodba vsebovati tudi naslednje določbe:
1.    
zavezo pogodbenih strank o rednem medsebojnem obveščanju o drugih
osebah, ki bodo v imenu skrbnika oziroma družbe za upravljanje države članice
izvajale posamezne skrbniške storitve oziroma posamezne storitve upravljanja
vzajemnega sklada;
2.    
zavezo pogodbenih strank, da bosta druga drugi na zahtevo razkrili
kriterije za izbiro druge osebe, na katero je pogodbena stranka prenesla
opravljanje posameznih skrbniških storitev oziroma posameznih storitev
upravljanja vzajemnega sklada;
3.    
zavezo pogodbenih strank, da bosta druga drugi na zahtevo razkrili
informacije o načinu in obsegu nadzora nad dejavnostmi drugih oseb, ki po
pooblastilu izvajajo posamezne skrbniške storitve oziroma posamezne storitve
upravljanja vzajemnega sklada;
4.    
izjavo skrbnika, da se s prenosom opravljanja skrbniške storitve vodenja
računa nematerializiranih vrednostnih papirjev oziroma hrambe vrednostnih
papirjev za račun vzajemnega sklada odškodninska odgovornost skrbnika iz 178.
člena ZISDU-2 ne izključuje niti ne omejuje.
9. člen
(sprememba in odpoved pogodbe)
Skrbniška pogodba mora določiti tudi:
1.    
čas, za katerega se sklepa;
2.    
način in pogoje, pod katerimi lahko pride do njene spremembe ali
odpovedi;
3.    
pogoje in postopek prenosa opravljanja skrbniških storitev na drugega
skrbnika, vključno z opredelitvijo načina prenosa vseh podatkov, dokumentov in
drugih relevantnih informacij.
10. člen
(elektronska izmenjava podatkov)
V primeru elektronske izmenjave podatkov,
dokumentov in drugih relevantnih informacij med pogodbenima strankama mora
skrbniška pogodba obe stranki zavezovati k zagotavljanju ustrezne tajnosti in
sledljivosti elektronskih podatkov, dokumentov in drugih relevantnih
informacij.
KONČNA DOLOČBA
11. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-37/2011-3
Ljubljana, dne 4. aprila 2012
EVA 2012-1611-0086
Predsednik sveta Agencije za trg vrednostnih papirjev
dr. Damjan Žugelj l.r.