1. člen
Ta pravilnik določa višino sredstev za specializacije za
potrebe mreže javne zdravstvene službe in podrobnejši opis pravic, ki se
zagotavljajo iz proračuna Republike Slovenije za specializacije za potrebe
mreže javne zdravstvene službe.
2. člen
Iz proračuna Republike Slovenije se za specializacije za
potrebe mreže javne zdravstvene službe zagotavljajo:
-       
plačilo sredstev za plače in nadomestila plač ter druge obveznosti do
specializanta iz naslova delovnega razmerja,
-       
plačilo stroškov mentorstva in koordiniranja specializacij,
-       
plačilo obveznih izobraževanj glede na program specializacije,
-       
plačilo prvega opravljanja specialističnega izpita.
3. člen
(1) Iz naslova delovnega razmerja se zagotavljajo naslednja
sredstva:
-       
bruto bruto plača specializanta na podlagi dejanske plače specializanta
v skladu z zakonom, ki ureja sistem plač v javnem sektorju, na njegovi podlagi
izdanimi podzakonskimi predpisi in kolektivnimi pogodbami,
-       
povračilo za stroške regresa, prehrane in prevoza na in iz dela v skladu
s predpisi in kolektivnimi pogodbami, ki urejajo povračilo stroškov v
dejavnosti zdravstva,
-       
plačilo premije za dodatno kolektivno pokojninsko zavarovanje v višini
razreda v skladu z lestvico, določeno na podlagi zakona, ki ureja kolektivno
dodatno pokojninsko zavarovanje za javne uslužbence, in kolektivno pogodbo za
negospodarske dejavnosti v Republiki Sloveniji,
-       
nadomestilo za ločeno življenje.
(2) Specializantu družinske medicine, ki ima na podlagi
licence za delo na področju splošne medicine opredeljene paciente, pripada
povračilo iz prejšnjega odstavka za pet delovnih dni v mesecu.
4. člen
(1) Dodatek za mentorstvo se plačuje v skladu z zakonom, ki
ureja sistem plač v javnem sektorju, na njegovi podlagi izdanimi podzakonskimi
predpisi in kolektivnimi pogodbami, in sicer mesečno v višini do 12 ur za
glavnega mentorja in do 30 ur za neposrednega mentorja.
(2) Zdravniku koncesionarju oziroma zdravniku, ki je zaposlen
pri koncesionarju, pripada dodatek za mentorstvo, določen v skladu z zakonom,
ki ureja sistem plač v javnem sektorju, na njegovi podlagi izdanimi
podzakonskimi predpisi in kolektivnimi pogodbami, in sicer mesečno v višini ur
iz prejšnjega odstavka. Osnova za izplačilo dodatka za mentorstvo je izplačana
osnovna plača oziroma osnova za plačilo prispevkov, ki pa ne sme presegati
višine najvišjega plačnega razreda, ki ga določajo zakon, ki ureja sistem plač
v javnem sektorju, na njegovi podlagi izdani podzakonski predpisi in kolektivne
pogodbe.
(3) Stroški koordiniranja specializacij obsegajo nagrado
koordinatorjem specializacij in nadzornikom kakovosti, ki jih v skladu s
pravilnikom, ki določa vrste, vsebino, trajanje in potek specializacij
zdravnikov, imenuje Zdravniška zbornica Slovenije.
(4) Zdravnik specialist, ki je imenovan za koordinatorja
specializacije, za svojo funkcijo prejme nagrado za delo v višini 184,77 eura
na mesec. Za vsakega specializanta koordinator specializacije dodatno prejme
1,85 eura na mesec. Podatki o številu specializantov se ažurirajo dvakrat
letno.
(5) Zdravnik specialist, ki je imenovan za nadzornika
kakovosti, za svojo funkcijo prejme nagrado v višini 369,54 eura na mesec.
(6) Višina nagrade iz tega člena je navedena v bruto bruto
zneskih.
5. člen
(1) Za plačilo kotizacij tečajev in seminarjev v Sloveniji
ali tujini, za prevoz in bivanje v zvezi z udeležbo na tečajih in seminarjih
ter za nakup strokovne literature se nameni 449,09 eura na specializanta letno,
za specializanta družinske medicine, ki ima na podlagi licence za delo na
področju splošne medicine opredeljene paciente, pa 112,27 eura letno.
(2) Iz sredstev iz prejšnjega odstavka se najprej financirajo
obvezna izobraževanja glede na program specializacije. Seznam obveznih
izobraževanj za posamezne specializacije s ceno posameznega izobraževanja se
objavi na spletni strani ministrstva, pristojnega za zdravje, in spletni strani
Zdravniške zbornice Slovenije.
(3) Dodatna sredstva se namenijo za:
1.     
tečaj iz transfuzijske medicine v višini 438,99 eura na specializanta,
2.     
podiplomski tečaj za specializante pediatrije v višini 702,39 eura na
specializanta,
3.     
plačilo modula specializantov družinske medicine in anesteziologije,
reanimatologije in perioperativne intenzivne medicine v višini 195 eurov na en
modul,
4.     
tečaj specializantov iz urgentne medicine:
- 
tečaj nadaljevalni postopki oživljanja odrasli za specializante urgentne
medicine v višini 1.420 eurov na specializanta,
- 
tečaj nadaljevalni postopki oživljanja pri otrocih za specializante
urgentne medicine v višini 300 eurov na specializanta,
5.     
tečaj iz paliativne medicine v višini 300 eurov na specializanta za
specializante anesteziologije, reanimatologije in perioperativne intenzivne
medicine, družinske medicine, ginekologije, internistične onkologije,
infektologije, nefrologije, urgentne medicine, nevrologije, kardiologije in
vaskularne medicine, pediatrije in specializante internističnih in kirurških
specializacij.
6. člen
Za plačilo prvega opravljanja specialističnega izpita se
nameni 1.900 eurov na specializanta.
7. člen
Z dnem uveljavitve tega pravilnika preneha veljati Pravilnik
o višini sredstev za specializacije za potrebe mreže javne zdravstvene službe,
ki se zagotavljajo iz proračuna Republike Slovenije (Uradni list RS, št. 54/17
in 9/20).
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-155/2020
Ljubljana, dne 26. februarja 2021
EVA 2020-2711-0119
Janez Poklukar
minister
za zdravje