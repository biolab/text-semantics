I. SPLOŠNE DOLOČBE
1. člen
Ta pravilnik ureja postopek in določa ukrepe strokovnega
nadzora s svetovanjem v dejavnosti laboratorijske medicine (v nadaljnjem
besedilu: strokovni nadzor).
2. člen
Zbornica laboratorijske medicine Slovenije (v nadaljnjem
besedilu: Zbornica) opravlja strokovni nadzor z namenom, da: 
-       
se nadzoruje strokovno delo ter uporaba strokovno preverjenih in
standardiziranih metod dela in metodološko priporočenih postopkov, aparatur in
reagentov ter najnovejših dosežkov znanosti, 
-       
se ugotavlja izvajanje strokovnih navodil strokovnih kolegijev, 
-       
se ugotavlja uporaba postopkov za zagotavljanje kakovosti pri
vsakodnevnem delu, 
-       
se na temelju ugotovitev strokovnega nadzora svetuje.
3. člen
Strokovni nadzor je lahko redni ali izredni. 
Redni strokovni nadzor se opravlja po letnem programu, ki ga
pripravi Zbornica in ga najpozneje do 15. decembra za naslednje leto pošlje v
soglasje ministru, pristojnemu za zdravje (v nadaljnjem besedilu: minister). Po
danem soglasju se sprejeti letni program rednih strokovnih nadzorov objavi na
spletni strani Zbornice. 
Izredni strokovni nadzor se opravlja izven sprejetega letnega
programa. Opravi ga Zbornica po lastni presoji ali na obrazložen predlog
ministra, zavarovane osebe, delodajalca, zdravstvenega delavca oziroma zavoda
ali na drug predlog.
II. POSTOPEK STROKOVNEGA NADZORA
4. člen
Strokovni nadzor izvaja tričlanska nadzorna komisija, ki jo
na predlog izvršilnega odbora s sklepom imenuje predsednik Zbornice. 
Člani nadzorne komisije se imenujejo med izvajalci
laboratorijske medicine, od tega mora biti vsaj eden iz ožjega področja, ki se
nadzoruje.
5. člen
Sklep o imenovanju nadzorne komisije mora vsebovati: 
-       
vrsto strokovnega nadzora, 
-       
osebno ime predsednika in članov, 
-       
osebno ime oziroma naziv in naslov izvajalca laboratorijske medicine,
kjer se bo opravljal strokovni nadzor (v nadaljnjem besedilu: nadzorovanec), 
-       
namen strokovnega nadzora, 
-       
rok, do katerega se mora opraviti strokovni nadzor, 
-       
navedbo, da se na kraju strokovnega nadzora naredi zapis o opravljenih
nadzornih dejanjih, ki ga podpišejo vsi prisotni.
6. člen
Strokovni nadzor se začne z izdajo sklepa o imenovanju
nadzorne komisije. 
Sklep mora biti vročen nadzorovancu in nadzorni komisiji
najpozneje 15 dni pred dnem izvedbe nadzora. 
Pri izrednem strokovnem nadzoru je lahko sklep vročen tudi
pozneje, vendar najpozneje pred izvedbo nadzora.
7. člen
Pri strokovnem nadzoru je obvezna prisotnost nadzorovanca
oziroma odgovorne osebe nadzorovanca in članov nadzorne komisije.
8. člen
Strokovni nadzor nad posameznim nadzorovancem se lahko opravi
le v njegovi navzočnosti. 
Redni ali izredni strokovni nadzor se lahko izjemoma opravi
tudi v odsotnosti nadzorovanca oziroma odgovorne osebe nadzorovanca, če ta
svoje odsotnosti ne opraviči oziroma če se načrtno izmika izvedbi postopka.
9. člen
Nadzorovanec ima pravico in dolžnost sodelovati s člani
nadzorne komisije, zagotoviti dostop v prostore, omogočiti pregled zahtevane
dokumentacije in nemoteno delo nadzorne komisije.
10. člen
Strokovni nadzor poteka na naslednji način: 
-       
razgovor o splošnih vprašanjih izvajanja laboratorijske medicine; 
-       
razgovor o povezovanju z drugimi izvajalci zdravstvene dejavnosti; 
-       
pregled dokumentacije laboratorijske medicine ter ugotavljanje
strokovnosti in kakovosti na njenem temelju; 
-       
ugotovitev strokovne usposobljenosti na podlagi dokazil in razgovorov; 
-       
razgovor z drugimi zdravstvenimi delavci in zdravstvenimi sodelavci; 
-       
druga nadzorna dejanja glede na namen strokovnega nadzora; 
-       
razgovor o ugotovljenih nepravilnostih; 
-       
svetovanje za izboljšanje strokovnega dela ali pogojev dela; 
-       
izdelava in podpis zapisa o opravljenih nadzornih dejanjih. 
Kopija podpisanega zapisa se takoj po končanem strokovnem
nadzoru vroči nadzorovancu oziroma odgovorni osebi nadzorovanca in članom
nadzorne komisije.
11. člen
Po izvedenem strokovnem nadzoru nadzorna komisija na podlagi
zapisa najpozneje v 15 dneh pripravi ugotovitveni zapisnik, ki vsebuje predloge
ukrepov in roke za odpravo pomanjkljivosti in ga pošlje Zbornici in
ministrstvu, pristojnemu za zdravje. 
Kadar gre za izredni strokovni nadzor, se ugotovitveni
zapisnik pošlje tudi predlagatelju.
12. člen
Nadzorna komisija lahko predlaga naslednje ukrepe: 
1.     
opomin; 
2.     
dodatno strokovno izobraževanje, izpopolnjevanje ali usposabljanje; 
3.     
odvzem licence; 
4.     
odpravo organizacijskih, materialnih in drugih pomanjkljivosti, ki
pogojujejo neustrezno kakovost ali strokovnost dela; 
5.     
začasno, dokler niso odpravljene ugotovljene pomanjkljivosti, prepoved
opravljanja dejavnosti laboratorijske medicine.
13. člen
Na podlagi ugotovitvenega zapisnika se izda obrazložena
odločba o zaključku strokovnega nadzora s svetovanjem. 
Zbornica izda odločbo v naslednjih primerih: 
-       
kadar izreče ukrepe iz 1., 2. ali 3. točke prejšnjega člena; 
-       
kadar pri strokovnem nadzoru niso bile ugotovljene nepravilnosti; 
Ministrstvo, pristojno za zdravje, izda odločbo v naslednjih
primerih: 
-       
kadar izreče ukrepa iz 4. ali 5. točke prejšnjega člena; 
-       
kadar Zbornica in ministrstvo hkrati izrečeta ukrepe. 
Odločba se vroči nadzorovancu. Odločba se pošlje
predlagatelju, če je bil nadzor izveden na njegov predlog, in Zbornici ali
ministrstvu, pristojnemu za zdravje.
14. člen
Zoper odločbo Zbornice o zaključku strokovnega nadzora s
svetovanjem iz drugega odstavka prejšnjega člena je dovoljena pritožba v 15
dneh od prejema na ministrstvo, pristojno za zdravje. 
Zoper odločbo ministrstva, pristojnega za zdravje, iz
tretjega odstavka prejšnjega člena, ni pritožbe.
III. KONČNA DOLOČBA
15. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0220-17/2006
Ljubljana, dne 9. junija 2006
EVA 2005-2711-0052
dr. Borut Božič l.r. 
Predsednik 
Zbornice laboratorijske 
medicine Slovenije
Soglašam! 
Andrej Bručan l.r. 
Minister 
za zdravje