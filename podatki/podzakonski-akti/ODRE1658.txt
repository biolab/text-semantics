1. člen
(uvedba intervencijskega nakupa)
Ta odredba določa pogoje za odkup žit, ki
so predmet intervencijskega nakupa, pod katerimi v skladu z uredbo o ureditvi
trga z žiti (Uradni list RS, št. 34/01), (v nadaljnjem besedilu: uredba o
ureditvi trga z žiti) Zavod Republike Slovenije za blagovne rezerve (v nadaljevanju:
zavod) nakupuje, skladišči in prodaja odkupljene količine žit letine 2001,
pridelane v Republiki Sloveniji.
2. člen
(obdobje intervencijskega nakupa)
Intervencijski nakup se izvaja:
-      
od 1. septembra 2001 do 31. decembra 2001 za
pšenico, rž in ječmen, ter
-      
od 1. decembra 2001 do 28. februarja 2002 za
koruzo.
3. člen
(količina žit)
Najmanjša količina, ki je lahko predmet
intervencijskega nakupa, znaša za posameznega pridelovalca oziroma posamezno
združenje:
-      
7.500 kg za pšenico, rž, ječmen in
-      
10.000 kg za koruzo.
4. člen
(ponudba)
Pridelovalci ali združenje pridelovalcev
(zadruge), ki ne uspejo prodati žit tržnim odkupovalcem, lahko neprodane
količine ponudijo zavodu v intervencijski nakup.
Pisna ponudba mora biti vložena na obrazcu
“Ponudba za intervencijski nakup žit letine 2001“, ki je sestavni del te
odredbe in jo ponudniki prejmejo na zavodu.
5. člen
(izvajalec intervencijskega nakupa)
Intervencijski nakup žit letine 2001 izvede
zavod v skladu z uredbo, ki ureja trg z žiti, in s to odredbo.
Zavod določi intervencijska skladišča s
soglasjem Agencije Republike Slovenije za kmetijstvo in razvoj podeželja, izmed
skladišč, ki so last zavoda.
6. člen
(črtan)
7. člen
(stroški transporta)
Stroške prevoza pšenice, rži, ječmena ali
koruze do intervencijskega skladišča, krije ponudnik, če lokacija
intervencijskega skladišča ni oddaljena več kot 25 km od kraja, kjer je bilo
žito skladiščeno v času ponudbe.
Če je lokacija intervencijskega skladišča v
času ponudbe oddaljena od mesta skladiščenja več kot 25 km, krije transportne
stroške zavod, vendar največ do višine, ki jo prizna prevozniku blaga,
izbranemu na javnem razpisu.
8. člen
(količinski in kakovostni prevzem)
Količinski in kakovostni prevzem žit se
opravi v intervencijskih skladiščih. Pri prevzemu so prisotni ponudnik,
izvajalec intervencijskega nakupa in predstavnik neodvisne kontrolne
institucije, ki jo na podlagi javnega razpisa izbere zavod.
9. člen
(analize kakovosti)
Vsa dela v zvezi z opravljanjem vzorčenja
in analiz kakovosti žit, ki so predmet intervencijskega nakupa opravlja
neodvisna kontrolna institucija, ki jo na podlagi javnega razpisa izbere zavod.
Kontrola kakovosti, to je vzorčenje in
analiza kakovosti žit, odkupljenih v intervencijskem nakupu, se izvaja po
metodah, določenih s pravilnikom, ki ureja metode za določanje kakovosti žit,
ki so predmet intervencijskega nakupa.
10. člen
(stroški analiz kakovosti)
Zavod v celoti krije stroške vzorčenja,
stroške analiz kakovosti pšenice, rži ječmena ali koruze pa največ do višine 4.800
SIT na posamezno analizo. Analiza kakovosti mora biti opravljena na vse
zahtevane parametre za posamezne vrste žit, opredeljene v 26. členu uredbe o
ureditvi trga z žiti. Če so stroški analiz kakovosti višji, krije razliko med
višino, ki jo krije zavod, in dejanskimi stroški analize ponudnik žit za
intervencijski nakup.
11. člen
(dokončni prevzem)
Zavod prevzame žita, ki so predmet
intervencijskega nakupa, če kakovost ustreza vsaj minimalnim pogojem glede
kakovosti, ki je določena v 27. členu uredbe o ureditvi trga z žiti.
Zavod prevzame ponujeno pšenico, rž, ječmen
ali koruzo najkasneje v roku 60 dni od dneva, ko je bila ponudba prejeta
oziroma najkasneje do 31. decembra 2001 za pšenico, rž in ječmen in do 28.
februarja 2002 za koruzo.
12. člen
(tehtanje žit)
Zavod in ponudnik priznavata tehtanje,
opravljeno na tehtnici v intervencijskem skladišču. Za pošiljke prispele z
železnico, velja teža uradnega železniškega tehtanja.
Ugotovljena teža velja za ponudnika in za
obračun intervencijskega nakupa.
13. člen
(sušenje žit)
V primeru, da
žita ponujena v intervencijski nakup, vsebujejo nad 14,5% vlage, jo mora
ponudnik oziroma pridelovalec predhodno osušiti oziroma plača stroške sušenja
ter nosi količinsko razliko osuška do 14, 5%, vlage ugotovljene po formuli:
14. člen
(cena)
Cena, ki jo zavod plača ponudniku oziroma
pridelovalcu, se določi glede na standardno kakovost, ki je določena v 26.
členu uredbe o ureditvi trga z žiti.
Če ugotovljena kakovost žit, ki so predmet
intervencijskega nakupa, odstopa od standardne kakovosti iz 26. člena uredbe o
ureditvi trga z žiti, se cena, ki jo zavod plača pridelovalcu, glede na
intervencijsko ceno zviša oziroma zniža v skladu s tretjim, četrtim, petim,
šestim, sedmim in osmim odstavkom 6. člena uredbe o ureditvi trga z žiti.
15. člen
(rok plačila v intervencijskem nakupu)
Zavod plača pšenico, rž, ječmen ali koruzo,
ki so predmet intervencijskega nakupa, v tridesetih dneh od dneva prejema
računa, potrjenega s strani izvajalca intervencijskih nakupov, kateremu mora
biti priloženo:
-      
analizni izvid o kakovosti žit, izdan s strani
neodvisne kontrolne institucije, izbrane na javnem razpisu,
-      
obračunski list,
-      
dobavnico za prodano žito,
-      
prevzemnica izvajalca intervencijskih nakupov.
Za izplačilo bodo upoštevani samo tisti
računi s popolno dokumentacijo, ki bodo dostavljeni zavodu najkasneje do 31.
marca 2002.

Priloga : Ponudba za intervencijski nakup žit letine
2001

Odredba o podrobnejših pogojih in postopku
izvedbe intervencijskega nakupa žit letine 2001 (Uradni list RS, št. 62/01)
vsebuje naslednjo končno določbo: 
»16. člen
Ta odredba začne veljati naslednji dan po objavi
v Uradnem listu Republike Slovenije.«.

Odredba o spremembah odredbe o podrobnejših
pogojih in postopku izvedbe intervencijskega nakupa žit letine 2001 (Uradni
list RS, št. 76/01) vsebuje naslednjo končno določbo: 
»4. člen
Ta odredba začne veljati naslednji dan po
objavi v Uradnem listu Republike Slovenije.«.