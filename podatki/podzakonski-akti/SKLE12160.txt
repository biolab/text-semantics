1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010, str. 12;
v nadaljevanju Uredba (EU) št. 1093/2010) dne 2. junija 2020 na svoji
spletni strani objavil Smernice o poročanju in razkritju izpostavljenosti, za
katere veljajo ukrepi, uporabljeni kot odziv na pandemijo COVID-19
(EBA/GL/2020/07; v nadaljevanju smernice).
(2) Smernice iz prvega odstavka tega člena določajo
vsebino in enotne oblike za poročanje in razkritje informacij o vseh izpostavljenostih
iz Priloge V k Izvedbeni uredbi Komisije (EU) št. 680/2014 z dne
16. aprila 2014 o določitvi izvedbenih tehničnih standardov v zvezi z
nadzorniškim poročanjem institucij v skladu z Uredbo (EU) št. 575/2013
Evropskega parlamenta in Sveta (UL L št. 191 z dne
28. junija 2014, str. 1).
(3) Smernice so naslovljene na:
1.     
kreditne institucije iz točke (1) prvega odstavka 4. člena
Uredbe (EU) št. 575/2013 Evropskega parlamenta in Sveta z dne
26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012
(UL L št. 176 z dne 27. junija 2013, str. 1; v
nadaljevanju Uredba (EU) št. 575/2013) in
2.     
pristojne organe iz točke (i) drugega odstavka 4. člena
Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v RS (v nadaljevanju: banke), in
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad bankami iz 1. točke tega
odstavka.
(2) Banke iz 1. točke prvega odstavka tega člena
poročajo o izpostavljenostih, za katere veljajo ukrepi, kot odziv na pandemijo
COVID-19, na posamični, subkonsolidirani in konsolidirani podlagi v skladu z
naslovom II dela 1 Uredbe (EU) št. 575/2013 ter upoštevajo
določbe smernic glede poročanja v delu, v katerem so naslovljene nanje, vendar
so banke, ki so zavezane k poročanju na subkonsolidirani ali konsolidirani
podlagi, izvzete iz poročanja na posamični podlagi.
(3) Banke iz 1. točke prvega odstavka tega člena,
ki poročajo o izpostavljenostih, za katere veljajo ukrepi, kot odziv na
pandemijo COVID-19, so izvzete iz poročanja na predlogah 90.02, 90.03, 91.02,
91.03, 91.04, 92.01, 93.01 in 93.02 iz Priloge 1 k smernicam.
(4) Ne glede na prejšnji odstavek morajo banke,
opredeljene kot druge sistemsko pomembne banke na podlagi 219. člena
ZBan-2, poročati na vseh predlogah iz Priloge 1 k smernicam.
(5) Banke iz 1. točke prvega odstavka tega člena,
ki morajo izpolnjevati vse ali nekatere zahteve glede razkritij iz Dela 8
v skladu s členi 6, 10 in 13 Uredbe (EU) št. 575/2013,
upoštevajo določbe smernic o razkritjih v delu, v katerem so naslovljene nanje.
(6) Banka Slovenije pri opravljanju nalog in
pristojnosti nadzora v skladu z ZBan-2 in Uredbo (EU)
št. 575/2013 upošteva določbe smernic v delu, v katerem se nanašajo na
izvajanje nalog in pooblastil pristojnega organa.
3. člen
(Uveljavitev sklepa)
(1) Ta sklep začne veljati naslednji dan po objavi v
Uradnem listu Republike Slovenije, prvič pa se uporabi pri poročanju in
razkritju informacij po stanju na dan 30. junija 2020.
(2) Ne glede prvi odstavek tega člena banke iz
1. točke prvega odstavka 2. člena, ki morajo izpolnjevati vse ali
nekatere zahteve glede razkritij iz dela 8 v skladu s členi 6, 10 in 13
Uredbe (EU) št. 575/2013, razkrijejo informacije po stanju na dan
30. junija v skladu s pravili iz dela 8 Uredbe (EU) št. 575/2013
najpozneje do 30. septembra.
Ljubljana, dne
7. julija 2020
Boštjan Vasle
predsednik
Sveta Banke Slovenije