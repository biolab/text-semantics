I. SPLOŠNE DOLOČBE
1. člen
(vsebina)
Ta uredba določa vrste onesnaževanja, za katere
se plačuje okoljska dajatev za onesnaževanje okolja zaradi odvajanja odpadnih
voda (v nadaljnjem besedilu: okoljska dajatev), osnovo za obračun okoljske
dajatve, prejemnike okoljske dajatve, zavezance za plačilo posamezne vrste
okoljske dajatve in plačnike okoljske dajatve, enote obremenitve in način
izračuna enot obremenitve za posamezno vrsto okoljske dajatve ter način
obračunavanja, odmere in plačevanja posamezne vrste okoljske dajatve.
2. člen
(izrazi)
Izrazi, uporabljeni v tej uredbi, imajo
naslednji pomen:
1.    
naprava, posredno in neposredno odvajanje, odvajanje odpadnih voda,
učinek čiščenja čistilne naprave, odpadna voda, komunalna odpadna voda,
industrijska odpadna voda, javna kanalizacija, čistilna naprava, komunalna
čistilna naprava, mala komunalna čistilna naprava in skupna čistilna naprava
imajo enak pomen kakor v predpisu, ki ureja emisijo snovi in toplote pri
odvajanju odpadnih voda v vode in javno kanalizacijo;
2.    
primarno, sekundarno, terciarno in primerno čiščenje imajo enak pomen
kakor v predpisu, ki ureja odvajanje in čiščenje komunalne odpadne vode;
3.    
nepretočna greznica in obstoječa pretočna greznica imata enak pomen
kakor v predpisu, ki ureja odvajanje in čiščenje komunalne odpadne vode;
4.    
enostanovanjska stavba, večstanovanjska stavba, stanovanjska stavba za
posebne družbene skupine, nestanovanjska stavba, gostinska stavba in
stanovanjska enota imajo enak pomen kakor v predpisih, ki urejajo stanovanja in
klasifikacijo vrst objektov in objekte državnega pomena;
5.    
lastnik stavbe in upravnik stavbe imata enak pomen kakor v predpisih, ki
urejajo stanovanja in upravljanje večstanovanjskih stavb;
6.    
uporabnik stavbe je lastnik, najemnik ali druga oseba, ki uporablja
stavbo ali del stavbe, v kateri nastaja komunalna odpadna voda;
7.    
poročilo o obratovalnem monitoringu odpadnih voda je poročilo o
opravljenih prvih meritvah ali poročilo o opravljenih občasnih ali trajnih
meritvah v skladu s predpisom, ki ureja prve meritve in obratovalni monitoring
odpadnih voda ter pogoje za njegovo izvajanje;
8.    
ocena obratovanja je ocena obratovanja male komunalne čistilne naprave z
zmogljivostjo, manjšo od 50 PE, v skladu s predpisom, ki ureja prve meritve in
obratovalni monitoring odpadnih voda ter pogoje za njegovo izvajanje.
3. člen
(vrste onesnaževanja)
(1) Vrsti onesnaževanja, za kateri se
plačuje okoljska dajatev za onesnaževanje okolja zaradi odvajanja odpadnih
voda, sta onesnaževanje okolja zaradi odvajanja:
-    
industrijske odpadne vode (v nadaljnjem besedilu: okoljska dajatev
zaradi odvajanja industrijske odpadne vode) in
-    
komunalne odpadne vode (v nadaljnjem besedilu: okoljska dajatev zaradi
odvajanja komunalne odpadne vode).
(2) Ne glede na prejšnji odstavek se
okoljska dajatev ne plačuje za onesnaževanje okolja zaradi odvajanja:
-    
odpadne vode, če se za ravnanje s to odpadno vodo ne uporablja predpis,
ki ureja emisijo snovi in toplote pri odvajanju odpadnih voda v vode in javno
kanalizacijo,
-    
komunalne odpadne vode, ki nastaja v objektu na kmetijskem gospodarstvu
in se zbira v nepretočni greznici, če se uporablja kot gnojilo v skladu s
predpisom, ki ureja uporabo blata iz komunalnih čistilnih naprav v kmetijstvu,
in lastnik tega objekta plačniku okoljske dajatve predloži pisno izjavo v
skladu s predpisom, ki ureja odvajanje in čiščenje komunalne odpadne vode, ali
-    
komunalne odpadne vode, ki nastaja v enostanovanjski ali večstanovanjski
stavbi brez prijavljenih prebivalcev, v kateri se poraba pitne vode ne
ugotavlja z merjenjem njenega odvzema iz sistema za oskrbo s pitno vodo, v
stavbi pa se ne izvaja nobena gospodarska dejavnost.
4. člen
(osnova za obračun okoljske dajatve)
(1) Osnova za obračun okoljske dajatve
je seštevek enot obremenitve okolja, doseženih z neposrednim ali posrednim
odvajanjem odpadne vode ali odvajanjem odpadne vode po javni kanalizaciji v
vode.
(2) Okoljska dajatev se obračunava v
določenem znesku na enoto obremenitve okolja zaradi odvajanja odpadnih voda (v
nadaljnjem besedilu: enota obremenitve).
(3) Znesek okoljske dajatve na enoto
obremenitve okolja zaradi odvajanja odpadnih voda (v nadaljnjem besedilu:
znesek na enoto obremenitve) določi Vlada Republike Slovenije s sklepom, ki se
objavi v Uradnem listu Republike Slovenije.
5. člen
(prejemnik okoljske dajatve)
(1) Prejemnik okoljske dajatve za
onesnaževanje okolja zaradi odvajanja industrijske odpadne vode (v nadaljnjem
besedilu: prejemnik okoljske dajatve za industrijsko odpadno vodo) je občina, v
kateri pri zavezancu nastaja ta odpadna voda.
(2) Prejemnik okoljske dajatve za
onesnaževanje okolja zaradi odvajanja komunalne odpadne vode (v nadaljnjem besedilu:
prejemnik okoljske dajatve za komunalno odpadno vodo) je občina, v kateri pri
zavezancu nastaja ta odpadna voda.
6. člen
(pobiranje okoljske dajatve in finančne
transakcije)
(1) Okoljsko dajatev pobira Finančna
uprava Republike Slovenije v skladu s predpisi, ki urejajo finančno upravo (v
nadaljnjem besedilu: organ, pristojen za pobiranje okoljske dajatve).
(2) Za plačevanje, obračunavanje
obresti, doplačilo, postopek prisilne izterjave, pravna sredstva ali druga
vprašanja postopka v zvezi s pobiranjem okoljske dajatve ter vprašanja stvarne
ali krajevne pristojnosti se uporabljajo predpisi, ki urejajo davčni postopek,
in predpisi, ki urejajo finančno upravo.
(3) Zavezanec za plačilo okoljske
dajatve za onesnaževanje okolja zaradi odvajanja industrijske odpadne vode iz
7. člena te uredbe ali plačnik okoljske dajatve za komunalno odpadno vodo iz
tretjega odstavka 11. člena te uredbe in prejemnik okoljske dajatve za
industrijsko odpadno vodo ali prejemnik okoljske dajatve za komunalno odpadno
vodo izvajajo finančne transakcije v zvezi z okoljsko dajatvijo v skladu s
predpisi, ki urejajo plačevanje obveznih dajatev.
II. OKOLJSKA DAJATEV ZARADI ODVAJANJA INDUSTRIJSKE
ODPADNE VODE
7. člen
(zavezanec za industrijsko odpadno vodo in
plačnik okoljske dajatve)
(1) Zavezanec za plačilo okoljske
dajatve zaradi odvajanja industrijske odpadne vode (v nadaljnjem besedilu:
zavezanec za industrijsko odpadno vodo) je pravna ali fizična oseba, ki zaradi
izvajanja svoje dejavnosti onesnažuje okolje z odvajanjem industrijske odpadne
vode, za katero je v skladu s predpisi, ki urejajo emisijo snovi ali toplote
pri odvajanju odpadnih voda, in predpisom, ki ureja prve meritve in obratovalni
monitoring odpadnih voda ter pogoje za njegovo izvajanje, predpisano izvajanje
obratovalnega monitoringa odpadnih voda.
(2) Zavezanec za industrijsko odpadno
vodo je hkrati plačnik okoljske dajatve zaradi odvajanja industrijske odpadne
vode.
(3) Če pri zavezancu za industrijsko
odpadno vodo nastaja tudi komunalna odpadna voda, je zavezanec za industrijsko
odpadno vodo ne glede na 11. in 12. člen te uredbe hkrati zavezanec za plačilo
in plačnik okoljske dajatve zaradi odvajanja komunalne odpadne vode.
8. člen
(enote obremenitve za industrijsko odpadno
vodo)
(1) Osnova za obračun okoljske dajatve
zaradi odvajanja industrijske odpadne vode je letni seštevek enot obremenitve,
doseženih v preteklem koledarskem letu z odvajanjem te odpadne vode na vseh
izpustih pri zavezancu za industrijsko odpadno vodo (v nadaljnjem besedilu:
letni seštevek enot obremenitve).
(2) V primeru iz tretjega odstavka
prejšnjega člena se letnemu seštevku enot obremenitve iz prejšnjega odstavka
prišteje seštevek enot obremenitve, doseženih v preteklem koledarskem letu z
odvajanjem komunalne odpadne vode, ki nastaja pri zavezancu za industrijsko
odpadno vodo.
(3) Količine posameznih onesnaževal v
odpadni vodi, ki so potrebne za določitev ene enote obremenitve, so določene v
prilogi 1, ki je sestavni del te uredbe.
(4) Letni seštevek enot obremenitve se
izračuna v poročilu o obratovalnem monitoringu odpadnih voda na podlagi podatkov
o letni količini industrijske odpadne vode in koncentraciji onesnaževal, ki so
določena v prilogi 1 te uredbe, v industrijski odpadni vodi iz tega poročila.
(5) Ne glede na prejšnji odstavek se
pri izračunu letnega seštevka enot obremenitve ne upoštevajo enote obremenitve
glede na posamezno onesnaževalo iz priloge 1 te uredbe, če to onesnaževalo v
industrijski odpadni vodi ne presega koncentracije in letne količine iz priloge
1 te uredbe, do katerih se enote obremenitve ne določajo.
(6) Ne glede na četrti odstavek tega
člena se pri izračunu letnega seštevka enot obremenitve ne upoštevajo enote obremenitve
glede na strupenost za vodne bolhe, če:
-    
se industrijska odpadna voda odvaja v javno kanalizacijo ali
-    
gre za odvajanje kopalne vode iz bazena pri praznjenju bazena, pri
katerem se za polnilno vodo v skladu s predpisom, ki ureja minimalne higienske
zahteve, ki jih morajo izpolnjevati kopališča in kopalna voda v bazenih,
uporablja morska voda.
(7) Ne glede na tretji in četrti
odstavek tega člena se pri določitvi ene enote obremenitve in izračunu letnega
seštevka enot obremenitve namesto parametra kemijska potreba po kisiku (v
nadaljnjem besedilu: KPK) upošteva parameter celotni organski ogljik (v
nadaljnjem besedilu: TOC) na način iz priloge 1 te uredbe, če gre za
odvajanje kopalne vode iz druge alineje prejšnjega odstavka.
(8) Letni seštevek enot obremenitve,
doseženih v preteklem koledarskem letu z odvajanjem komunalne odpadne vode, ki
nastaja pri zavezancu za industrijsko odpadno vodo, se izračuna v poročilu o
obratovalnem monitoringu odpadnih voda na podlagi podatkov o letni količini
komunalne odpadne vode iz tega poročila in z upoštevanjem vrednosti KPK
900 mg/L, razen če se tudi za to odpadno vodo izvaja obratovalni
monitoring.
(9) Če zavezanec za industrijsko
odpadno vodo odvaja odpadne vode v javno kanalizacijo, ki je zaključena s
komunalno ali skupno čistilno napravo, se pri letnem seštevku enot obremenitve
odšteje toliko enot obremenitve, kolikor jih je v preteklem koledarskem letu iz
njegovih odpadnih voda odstranila ta čistilna naprava glede na parametre:
-    
KPK in
-    
dušik ali fosfor oziroma oba, če je iz poročila o obratovalnem
monitoringu odpadnih voda iz te čistilne naprave razviden učinek čiščenja za ta
dva parametra odpadne vode.
(10) Če zavezanec za industrijsko
odpadno vodo sam zagotavlja prevzem in prevoz te odpadne vode na komunalno ali
skupno čistilno napravo, se zmanjšanje letnega seštevka enot obremenitve v
skladu s prejšnjim odstavkom upošteva za odpadno vodo, za katero so poročilu o
opravljenih občasnih meritvah v skladu s predpisom, ki ureja prve meritve in
obratovalni monitoring odpadnih voda, priložena dokazila upravljavca te
čistilne naprave o datumu in količini prevzete industrijske odpadne vode.
(11) Ne glede na prvi do deseti
odstavek tega člena je letni seštevek enot obremenitve za preteklo leto pri
zavezancu za industrijsko odpadno vodo, ki v tekočem letu ni predložil poročila
o obratovalnem monitoringu odpadnih voda za preteklo leto, enak petkratniku
letnega seštevka enot obremenitve iz njegovega zadnjega predloženega poročila o
obratovalnem monitoringu odpadnih voda.
9. člen
(obračun okoljske dajatve za industrijsko
odpadno vodo)
(1) Zavezanec za industrijsko odpadno
vodo izračuna okoljsko dajatev zaradi odvajanja odpadne vode v tekočem koledarskem
letu (v nadaljnjem besedilu: letni izračun okoljske dajatve) na podlagi letnega
seštevka enot obremenitve v skladu s prejšnjim členom za preteklo koledarsko
leto in zneska na enoto obremenitve.
(2) Na podlagi letnega izračuna
okoljske dajatve sestavi zavezanec za industrijsko odpadno vodo za posameznega
prejemnika okoljske dajatve za industrijsko odpadno vodo trimesečni obračun
okoljske dajatve, ki predstavlja četrtino letnega izračuna okoljske dajatve.
(3) Zavezanec za industrijsko odpadno
vodo mora trimesečni obračun okoljske dajatve za industrijsko odpadno vodo predložiti
organu, pristojnemu za pobiranje okoljske dajatve, na obrazcu za obračun
okoljske dajatve zaradi odvajanja industrijske odpadne vode, ki je objavljen na
spletni strani finančne uprave, najpozneje do:
-    
25. aprila za prvo trimesečje tekočega leta,
-    
25. julija za drugo trimesečje tekočega leta,
-    
25. oktobra za tretje trimesečje tekočega leta in
-    
25. januarja za zadnje trimesečje preteklega leta.
(4) Obrazec za obračun okoljske dajatve
zaradi odvajanja industrijske odpadne vode vsebuje:
-    
podatke o zavezancu, napravi in občini, ki je prejemnica okoljske
dajatve,
-    
letni izračun okoljske dajatve v skladu s prvim odstavkom tega člena in
-    
obračun okoljske dajatve v skladu z drugim odstavkom tega člena.
(5) Zavezanec
za industrijsko odpadno vodo mora obračunano okoljsko dajatev plačati
najpozneje do zadnjega dne v mesecu, v katerem mora predložiti obračun okoljske
dajatve.
10. člen
(sprememba osnove za obračun okoljske
dajatve)
(1) Če Agencija Republike Slovenije za
okolje (v nadaljnjem besedilu: agencija) pri pregledu poročil o obratovalnem
monitoringu odpadnih voda iz četrtega ali osmega odstavka 8. člena te uredbe
ugotovi nepravilnosti, mora zavezanec za industrijsko odpadno vodo v 15 dneh od
predloženega popravljenega poročila o obratovalnem monitoringu odpadnih voda,
iz katerega izhaja sprememba letnega seštevka enot obremenitve, ponovno
izračunati okoljsko dajatev v skladu z 8. členom te uredbe na podlagi podatkov
iz popravljenega poročila o obratovalnem monitoringu odpadnih voda.
(2) Če je letni izračun okoljske
dajatve na podlagi prejšnjega odstavka višji od zneska iz prvotnega letnega
izračuna iz prvega odstavka 8. člena te uredbe, mora zavezanec za industrijsko
odpadno vodo na obrazcu za spremembo obračuna okoljske dajatve zaradi odvajanja
industrijske odpadne vode, ki je objavljen na spletni strani finančne uprave,
predložiti spremembo obračuna v roku iz prejšnjega odstavka in na tem obrazcu
obračunati znesek premalo izračunane okoljske dajatve. Premalo izračunani
znesek okoljske dajatve mora plačati v 30 dneh od predložitve te spremembe
obračuna.
(3) Če je letni izračun okoljske
dajatve na podlagi prvega odstavka tega člena nižji od zneska iz prvotnega
letnega izračuna iz prvega odstavka 8. člena te uredbe, zavezanec predloži
zahtevek za vračilo preveč izračunane okoljske dajatve v roku iz prvega
odstavka tega člena na obrazcu za spremembo obračuna okoljske dajatve zaradi
odvajanja industrijske odpadne vode, ki je objavljen na spletni strani finančne
uprave. Preveč plačana okoljska dajatev se upravičencu vrne najpozneje do konca
februarja leta, ki sledi letu, za katero je bil zahtevek predložen, na način in
pod pogoji, ki jih za te primere določa 6. člen te uredbe.
(4) Obrazec za spremembo obračuna okoljske
dajatve zaradi odvajanja industrijske odpadne vode vsebuje:
-    
podatke o zavezancu, napravi in občini, ki je prejemnica okoljske
dajatve,
-    
letni izračun okoljske dajatve v skladu s prvim odstavkom prejšnjega
člena in
-    
popravljen letni izračun okoljske dajatve in razliko v znesku okoljske
dajatve v skladu z drugim in tretjim odstavkom tega člena.
(5) Agencija
najpozneje do 31. decembra tekočega leta poroča organu, pristojnemu za
pobiranje okoljske dajatve, o letnih seštevkih enot obremenitve, ki izhajajo iz
poročil o obratovalnem monitoringu odpadnih voda za posameznega zavezanca za
industrijsko odpadno vodo.
III. OKOLJSKA DAJATEV ZARADI ODVAJANJA KOMUNALNE ODPADNE
VODE
11. člen
(zavezanec za komunalno odpadno vodo in
plačnik okoljske dajatve)
(1) Zavezanec za plačilo okoljske
dajatve zaradi odvajanja komunalne odpadne vode (v nadaljnjem besedilu:
zavezanec za komunalno odpadno vodo) je pravna ali fizična oseba, ki je
uporabnik stavbe, v kateri nastaja komunalna odpadna voda, in onesnažuje okolje
z odvajanjem te odpadne vode.
(2) Zavezanec za komunalno odpadno
vodo je tudi pravna ali fizična oseba, ki zaradi izvajanja svoje dejavnosti
onesnažuje okolje z odvajanjem industrijske odpadne vode, ki se v skladu s
predpisom, ki ureja emisijo snovi in toplote pri odvajanju odpadnih voda v vode
in javno kanalizacijo, šteje za komunalno odpadno vodo.
(3) Za zavezanca za komunalno odpadno
vodo se do vpisa v evidenco zavezancev za industrijsko odpadno vodo v skladu z
18. členom te uredbe šteje tudi pravna ali fizična oseba iz 7. člena te uredbe.
(4) Okoljsko dajatev za zavezanca za
komunalno odpadno vodo izračunava, zaračunava in vplačuje izvajalec obvezne
občinske gospodarske javne službe odvajanja in čiščenja komunalne in padavinske
odpadne vode, ki je na območju nastajanja komunalne odpadne vode določen za
izvajanje obveznih storitev odvajanja komunalne odpadne vode in prevzema
komunalne odpadne vode iz nepretočnih greznic ali blata iz obstoječih pretočnih greznic in malih komunalnih čistilnih
naprav (v nadaljnjem besedilu: plačnik okoljske dajatve za komunalno odpadno
vodo).
12. člen
(enote obremenitve za komunalno odpadno
vodo)
(1) Osnova za obračun okoljske dajatve
zaradi odvajanja komunalne odpadne vode je seštevek enot obremenitve, ki
nastanejo v koledarskem letu zaradi odvajanja te odpadne vode (v nadaljnjem
besedilu: letni seštevek enot obremenitve) na celotnem območju, na katerem je
predpisano izvajanje obvezne občinske gospodarske javne službe odvajanja in čiščenja
komunalne in padavinske odpadne vode posameznega plačnika okoljske dajatve za
komunalno odpadno vodo.
(2) Če je območje izvajanja obvezne
občinske gospodarske javne službe posameznega plačnika okoljske dajatve za
komunalno odpadno vodo v več občinah, je osnova za obračun okoljske dajatve
letni seštevek enot obremenitve za vsako občino posebej.
(3) Letni seštevek enot obremenitve za
odvajanje komunalne odpadne vode iz enostanovanjske ali večstanovanjske stavbe
je enak količniku med celotno letno količino porabljene pitne vode v tej
stavbi, izraženo v m3, in 50 m3.
(4) Ne glede na prejšnji odstavek je
letni seštevek enot obremenitve za odvajanje komunalne odpadne vode iz enostanovanjske
ali večstanovanjske stavbe, če se poraba pitne vode ne ugotavlja z merjenjem
njenega odvzema iz sistema za oskrbo s pitno vodo, enak številu stalno
prijavljenih prebivalcev v tej stavbi.
(5) Letni seštevek enot obremenitve za
odvajanje komunalne odpadne vode iz stanovanjske stavbe za posebne družbene
skupine ali nestanovanjske stavbe je enak količniku med celotno letno količino
porabljene pitne vode v tej stavbi, izraženo v m3, in 50 m3.
(6) Ne glede na prejšnji odstavek je
letni seštevek enot obremenitve v stanovanjski stavbi za posebne družbene
skupine, če se poraba pitne vode ne ugotavlja z merjenjem njenega odvzema iz
sistema za oskrbo s pitno vodo, enak številu uporabnikov stavbe, ki v njej
prebivajo več kot šest mesecev v koledarskem letu, v nestanovanjskih stavbah pa
tretjini števila uporabnikov stavbe. Pri ugotavljanju števila uporabnikov
nestanovanjske stavbe se upošteva število stalnih uporabnikov (število zaposlenih)
in število razpoložljivih zmogljivosti (število gostov in drugih uporabnikov
stavbe).
(7) Ne glede na tretji in četrti
odstavek tega člena se letni seštevek enot obremenitve za odvajanje komunalne
odpadne vode iz enostanovanjske ali večstanovanjske stavbe, v kateri se poraba
pitne vode ne ugotavlja z merjenjem njenega odvzema iz sistema za oskrbo s
pitno vodo in v kateri ni stalno prijavljenih prebivalcev, v stavbi pa se
izvaja gospodarska dejavnost, določi enako kakor za nestanovanjsko stavbo.
(8) Če se v stavbi iz četrtega
odstavka tega člena izvaja gospodarska dejavnost, se letnemu seštevku enot
obremenitve iz četrtega odstavka tega člena prišteje število enot obremenitve,
določeno na način iz prejšnjega odstavka.
(9) Pri izračunu letnega seštevka enot
obremenitve v nestanovanjski stavbi, ki je stavba za kratkotrajno nastanitev s
klasifikacijsko številko 1212 v skladu s predpisom, ki ureja klasifikacijo vrst
objektov in objekte državnega pomena, in obratuje le nekaj mesecev v
koledarskem letu (kot npr. planinska koča), se, če se poraba pitne vode ne
ugotavlja z merjenjem njenega odvzema iz sistema za oskrbo s pitno vodo,
upošteva seštevek enot obremenitve za tiste mesece, ko ta stavba obratuje.
(10) Pri izračunu letnega seštevka
enot obremenitve v stavbi, kjer se pitna voda rabi tudi za namene, pri katerih
ne nastaja komunalna odpadna voda (npr. zalivanje, namakanje, napajanje živine
in podobno), se letni seštevek enot obremenitve za odvajanje komunalne odpadne
vode določi na podlagi:
-    
celotne letne količine porabljene pitne vode, od katere se odšteje letna
količina pitne vode, porabljena za namene, pri katerih ne nastaja komunalna
odpadna voda, če je za vsako posamezno rabo zagotovljeno ločeno merjenje
odvzema pitne vode iz sistema za oskrbo s pitno vodo, ali
-    
števila prijavljenih prebivalcev v stavbi oziroma števila uporabnikov
stavbe, če ločeno merjenje odvzema pitne vode za vsako posamezno rabo ni
zagotovljeno.
13. člen
(zmanjšanje enot obremenitve zaradi
čiščenja komunalne odpadne vode)
(1) Če se odvajanje komunalne odpadne
vode zaključuje s komunalno ali skupno čistilno napravo s sekundarnim ali terciarnim
čiščenjem ali z malo komunalno čistilno napravo s primernim čiščenjem, se pri letnem seštevku enot
obremenitve iz tretjega do osmega odstavka prejšnjega člena upošteva učinek
čiščenja čistilne naprave v višini 90 % tako, da se ta letni seštevek enot
obremenitve zmanjša za 90 %.
(2) Če se odvajanje komunalne odpadne
vode zaključuje s komunalno čistilno napravo s primarnim čiščenjem, se pri
letnem seštevku enot obremenitve iz tretjega do osmega odstavka tega člena
upošteva učinek čiščenja čistilne naprave v višini 40 % tako, da se ta letni
seštevek enot obremenitve zmanjša za 40 %.
(3) Učinek čiščenja iz prvega ali
drugega odstavka tega člena se pri letnem seštevku enot obremenitve začne
upoštevati za naslednji mesec po datumu začetka obratovanja naprave.
(4) Ne glede na prejšnji odstavek se pri
letnem seštevku enot obremenitve za odvajanje komunalne odpadne vode iz male
komunalne čistilne naprave z zmogljivostjo, manjšo od 50 PE, učinek čiščenja iz
prvega odstavka tega člena začne upoštevati pri obračunu okoljske dajatve za
naslednji mesec po datumu izdelave:
-    
poročila o opravljenih prvih meritvah odpadne vode iz male komunalne
čistilne naprave z zmogljivostjo, manjšo od 50 PE, iz katerega je razvidno
doseganje predpisanih mejnih vrednosti emisije, ali
-    
poročila o opravljenem pregledu v skladu s predpisom, ki ureja odvajanje
in čiščenje komunalne odpadne vode (v nadaljnjem besedilu: poročilo o
pregledu), iz katerega je razvidno, da mala komunalna čistilna naprava z
zmogljivostjo, manjšo od 50 PE, obratuje v skladu s predpisom, ki ureja
odvajanje in čiščenje komunalne odpadne vode.
(5) Učinek čiščenja iz prvega odstavka
tega člena se pri mali komunalni čistilni napravi iz prejšnjega odstavka
preneha upoštevati pri obračunu okoljske dajatve za naslednji mesec po roku, v
katerem je treba v skladu s predpisom, ki ureja odvajanje in čiščenje komunalne
odpadne vode, opraviti naslednji pregled, če:
-    
iz poročila o pregledu ni razvidno, da mala komunalna čistilna naprava z
zmogljivostjo, manjšo od 50 PE, obratuje v skladu s predpisom, ki ureja
odvajanje in čiščenje komunalne odpadne vode, ali
-    
analizni izvid meritev, opravljenih namesto pregleda v skladu s
predpisom, ki ureja odvajanje in čiščenje komunalne odpadne vode, ki ga
plačniku okoljske dajatve predloži upravljavec te male komunalne čistilne
naprave, izkazuje preseganje predpisanih mejnih vrednosti.
(6) Če čistilna naprava iz prvega,
drugega ali četrtega odstavka tega člena ne obratuje več kot en mesec, se pri
letnem seštevku enot obremenitve učinek čiščenja za čas izpada čistilne naprave
ne upošteva.
14. člen
(podatki za izračun letnega seštevka enot
obremenitve)
(1) Plačniku okoljske dajatve za
komunalno odpadno vodo mora podatke o količini porabljene pitne vode iz
tretjega odstavka 12. člena te uredbe, številu stalno prijavljenih prebivalcev
iz četrtega odstavka 12. člena te uredbe, celotni količini porabljene pitne
vode iz petega odstavka 12. člena te uredbe ali številu uporabnikov stavbe iz
šestega odstavka 12. člena te uredbe na njegov poziv predložiti uporabnik
stavbe, če ima stavba upravnika, pa njen upravnik.
(2) Če uporabnik stavbe ali njen
upravnik, če ga stavba ima, na poziv plačnika okoljske dajatve za komunalno
odpadno vodo ne predloži podatkov iz prejšnjega odstavka, slednji obračuna
znesek okoljske dajatve v višini:
-    
10 enot obremenitve na leto na stanovanjsko enoto, če gre za
enostanovanjsko ali večstanovanjsko stavbo,
-    
50 enot obremenitve na leto, če gre za enostanovanjsko stavbo, v kateri
se izvaja gospodarska dejavnost, in
-    
500 enot obremenitve na leto, če gre za nestanovanjsko stavbo ali
stanovanjsko stavbo za posebne družbene skupine ali večstanovanjsko stavbo, v
kateri se izvaja gospodarska dejavnost.
(3) Če je za komunalno odpadno vodo,
ki nastaja v stavbi iz prejšnjega odstavka, zagotovljeno čiščenje na komunalni
ali skupni čistilni napravi, se pri obračunu zneska okoljske dajatve iz
prejšnjega odstavka upoštevajo učinki čiščenja v skladu s prejšnjim členom.
(4) Ne glede na drugi odstavek tega
člena mora uporabnik ali upravnik stavbe plačniku okoljske dajatve za komunalno
odpadno vodo v kraju stalnega prebivališča in plačniku okoljske dajatve za
komunalno odpadno vodo v kraju prijave začasnega prebivališča pisno sporočiti,
da stalno prijavljeni prebivalec stavbe več kot šest mesecev v koledarskem letu
ne prebiva v stalnem prebivališču, ter priložiti ustrezna dokazila o prijavi
začasnega prebivališča na drugem naslovu.
(5) Plačnik okoljske dajatve za
komunalno odpadno vodo v kraju stalnega prebivališča in plačnik okoljske
dajatve za komunalno odpadno vodo v kraju prijave začasnega prebivališča morata
v primeru iz prejšnjega odstavka pri izračunu letnega seštevka enot obremenitve
v skladu z 12. členom te uredbe odšteti ali prišteti sorazmerni delež enot
obremenitve glede na podatke iz prejšnjega odstavka.
(6) Lastnik ali upravljavec čistilne
naprave mora plačniku okoljske dajatve za komunalno odpadno vodo:
-    
predložiti podatke o delovanju čistilne naprave v 15 dneh po
prejemu pisnega poziva plačnika okoljske dajatve za komunalno odpadno vodo in
-    
prijaviti morebiten izpad čistilne naprave v 15 dneh po ugotovitvi
izpada.
15. člen
(obračun okoljske dajatve za komunalno
odpadno vodo)
(1) Plačnik okoljske dajatve za
komunalno odpadno vodo izračuna okoljsko dajatev zaradi odvajanja komunalne
odpadne vode v tekočem koledarskem letu (v nadaljnjem besedilu: letni izračun
okoljske dajatve) na podlagi letnega seštevka enot obremenitve v skladu z 12.
in 13. členom te uredbe glede na podatke iz prejšnjega člena za preteklo
koledarsko leto ter zneska na enoto obremenitve.
(2) Na podlagi letnega izračuna
okoljske dajatve sestavi plačnik okoljske dajatve za komunalno odpadno vodo za
posameznega prejemnika okoljske dajatve za komunalno odpadno vodo mesečni
obračun okoljske dajatve, ki predstavlja dvanajstino letnega izračuna okoljske
dajatve.
(3) Plačnik okoljske dajatve za
komunalno odpadno vodo mora mesečni obračun okoljske dajatve za komunalno
odpadno vodo predložiti organu, pristojnemu za pobiranje okoljske dajatve, na
obrazcu za obračun okoljske dajatve zaradi odvajanja komunalne odpadne vode, ki
je objavljen na spletni strani finančne uprave, najpozneje do 25. dne v mesecu
za pretekli mesec. Obračunano okoljsko dajatev mora plačati najpozneje do
zadnjega dne v mesecu za pretekli mesec.
(4) Obrazec za obračun okoljske dajatve
zaradi odvajanja komunalne odpadne vode vsebuje:
-    
podatke o plačniku okoljske dajatve in občini, ki je prejemnica okoljske
dajatve,
-    
letni izračun okoljske dajatve za mesečni obračun v skladu s prvim
odstavkom tega člena ter
-    
obračun okoljske dajatve v skladu z drugim odstavkom tega člena.
(5) Plačnik
okoljske dajatve za komunalno odpadno vodo obračuna okoljsko dajatev zavezancem
za komunalno odpadno vodo na podlagi letnega seštevka enot obremenitve v skladu
z 12. in 13. členom te uredbe glede na podatke iz prejšnjega člena za preteklo
koledarsko leto ter zneska na enoto obremenitve, ki se nanašajo na stavbo,
katere uporabnik je zavezanec, ne glede na to, ali je slednji priključen na
javni vodovod ali javno kanalizacijo ali ne.
16. člen
(sprememba mesečnega obračuna okoljske
dajatve)
(1) Če se zaradi nadgradnje javne
kanalizacije, sprememb v deležu priključenosti na javno kanalizacijo ali
sprememb v številu stalno prijavljenih prebivalcev ali uporabnikov stavb v
tekočem koledarskem letu mesečni obračun okoljske dajatve glede na podatke
tekočega leta (v nadaljnjem besedilu: spremenjeni mesečni obračun) razlikuje za
več kot 30 % od mesečnega obračuna okoljske dajatve iz prejšnjega člena, lahko
plačnik okoljske dajatve za komunalno odpadno vodo pri organu, pristojnemu za
pobiranje okoljske dajatve, pisno prijavi spremembo višine mesečnega obračuna
iz drugega odstavka prejšnjega člena na obrazcu za prijavo spremembe mesečnega
obračuna okoljske dajatve zaradi odvajanja komunalne odpadne vode, ki je
objavljen na spletni strani finančne uprave.
(2) Obrazec za prijavo spremembe mesečnega
obračuna okoljske dajatve zaradi odvajanja komunalne odpadne vode vsebuje:
-    
podatke o plačniku okoljske dajatve in občini, ki je prejemnica okoljske
dajatve,
-    
mesečni obračun okoljske dajatve v skladu s prejšnjim členom,
-    
spremenjeni mesečni obračun okoljske dajatve v skladu s prejšnjim
odstavkom in
-    
obrazložitev razlogov in uporabljenih podatkov za spremenjeni mesečni
obračun okoljske dajatve.
(3) Plačnik
okoljske dajatve za komunalno odpadno vodo lahko predloži prvi spremenjeni
mesečni obračun za naslednji mesec po datumu, ko organ, pristojen za pobiranje
okoljske dajatve, potrdi upravičenost spremembe mesečnega obračuna.
(4) Plačnik
okoljske dajatve za komunalno odpadno vodo predloži spremenjene mesečne
obračune in plača obračunano okoljsko dajatev v rokih iz prejšnjega člena.
17. člen
(poračun okoljske dajatve za komunalno
odpadno vodo)
(1) Plačnik okoljske dajatve za
komunalno odpadno vodo mora izračunati letni seštevek enot obremenitve za
komunalno odpadno vodo in premalo ali preveč plačano okoljsko dajatev za
preteklo koledarsko leto na obrazcu za izračun in poračun okoljske dajatve
zaradi odvajanja komunalne odpadne vode, ki je objavljen na spletni strani
finančne uprave, ter poračun okoljske dajatve predložiti organu, pristojnemu za
pobiranje okoljske dajatve, do 25. aprila tekočega leta.
(2) Poračun okoljske dajatve za
komunalno odpadno vodo za preteklo koledarsko leto mora plačnik okoljske
dajatve za komunalno odpadno vodo obračunati pri mesečnem obračunu za marec
tekočega koledarskega leta.
(3) Vračilo preveč plačane okoljske
dajatve se izvede tako, da do poplačila zneska plačnik okoljske dajatve ne
plačuje tekočih obveznosti.
(4) Ne glede na prvi do tretji
odstavek tega člena mora plačnik okoljske dajatve za komunalno odpadno vodo, če
preneha izvajati dejavnost obvezne občinske gospodarske javne službe odvajanja
in čiščenja komunalne odpadne vode, izračunati seštevek enot obremenitve za
komunalno odpadno vodo in premalo ali preveč plačano okoljsko dajatev za čas
opravljanja te službe v tekočem letu na obrazcu za izračun in poračun okoljske
dajatve zaradi odvajanja komunalne odpadne vode, ki je objavljen na spletni
strani finančne uprave. Poračun preveč ali premalo plačane okoljske dajatve za
komunalno odpadno vodo mora obračunati pri obračunu za mesec, v katerem preneha
opravljati dejavnost.
(5) Obrazec za izračun in poračun okoljske
dajatve zaradi odvajanja komunalne odpadne vode vsebuje:
-    
podatke o plačniku okoljske dajatve in občini, ki je prejemnica okoljske
dajatve,
-    
letni izračun okoljske dajatve za preteklo leto oziroma za obdobje
tekočega leta,
-    
podatke iz obračunov, predloženih v preteklem oziroma tekočem letu, in
-    
podatke, potrebne za obračun okoljske dajatve v tekočem letu.
IV. VODENJE EVIDENC IN PRIJAVA DEJAVNOSTI TER EVIDENTIRANJE
ZAVEZANCEV
18. člen
(evidentiranje zavezancev)
(1) Agencija zaradi vpisa v zbirke
osebnih in drugih podatkov v skladu s predpisom, ki ureja finančno upravo (v
nadaljnjem besedilu: evidence), najpozneje do 31. decembra tekočega leta
poroča organu, pristojnemu za pobiranje okoljske dajatve, o novih zavezancih za
industrijsko odpadno vodo ali o spremembah glede na poročilo iz preteklega leta
na podlagi podatkov iz poročil o obratovalnem monitoringu odpadnih voda.
(2) Agencija o podatkih iz prejšnjega
odstavka v roku iz prejšnjega odstavka obvesti tudi plačnika okoljske dajatve
za komunalno odpadno vodo na območju, na katerem pri zavezancu iz prejšnjega
odstavka nastaja industrijska odpadna voda.
(3) Zavezanec za industrijsko odpadno
vodo mora organu, pristojnemu za pobiranje okoljske dajatve, na obrazcu za
prijavo oziroma odjavo dejavnosti na podlagi te uredbe, ki je objavljen na
spletni strani finančne uprave (v nadaljnjem besedilu: obrazec za prijavo
oziroma odjavo dejavnosti), v 15 dneh prijaviti prekinitev ali prenehanje
opravljanja dejavnosti, zaradi katere je zavezan obračunavati in plačevati
okoljsko dajatev, ali kakršno koli statusno spremembo zavezanca (na primer
zaradi prodaje ali oddaje v najem naprave ali stečaja podjetja). Organ,
pristojen za pobiranje okoljske dajatve, o tem najpozneje do 31. decembra
tekočega leta poroča agenciji in plačniku okoljske dajatve za komunalno odpadno
vodo na območju, na katerem pri zavezancu nastaja industrijska odpadna voda.
(4) Plačnik okoljske dajatve za
komunalno odpadno vodo mora zaradi vpisa v evidence organu, pristojnemu za
pobiranje okoljske dajatve, na obrazcu za prijavo oziroma odjavo dejavnosti v
15 dneh prijaviti začetek, spremembo, prekinitev ali prenehanje
opravljanja dejavnosti, zaradi katere je zavezan obračunavati in plačevati
okoljsko dajatev. Organ, pristojen za pobiranje okoljske dajatve, o tem najpozneje
do 31. decembra tekočega leta poroča agenciji.
(5) Obrazec za prijavo oziroma odjavo dejavnosti
vsebuje podatke o:
-    
prijavitelju,
-    
vrsti prijave,
-    
vrsti vpisa in
-    
dejavnosti prijavitelja.
(6) Zavezanec
za industrijsko odpadno vodo in plačnik okoljske dajatve za komunalno odpadno
vodo morata na obrazcu za prijavo oziroma odjavo dejavnosti organu, pristojnemu
za pobiranje okoljske dajatve, sporočiti prekinitev ali prenehanje opravljanja
dejavnosti iz nepredvidenih razlogov v treh delovnih dneh po nastopu razlogov.
V. NADZOR
19. člen
(nadzor)
Nadzor nad pobiranjem okoljske dajatve in
izvajanjem te uredbe opravlja organ, pristojen za pobiranje okoljske dajatve.
VI. KAZENSKE DOLOČBE
20. člen
(prekrški)
(1) Z globo od 4.000 do 50.000 eurov
se za prekršek kaznuje pravna oseba, ki je zavezanec za industrijsko odpadno
vodo, če:
-    
ne izračuna okoljske dajatve v skladu s prvim odstavkom 9. člena te
uredbe,
-    
ne sestavi obračuna okoljske dajatve v skladu z drugim odstavkom 9.
člena te uredbe,
-    
ne predloži obračuna okoljske dajatve organu, pristojnemu za pobiranje
okoljske dajatve, v skladu s tretjim odstavkom 9. člena te uredbe ali
-    
ne sestavi spremembe obračuna okoljske dajatve ali spremembe obračuna ne
predloži organu, pristojnemu za pobiranje okoljske dajatve, v skladu z drugim
odstavkom 10. člena te uredbe.
(2) Z globo od 4.000 do 50.000 eurov
se za prekršek kaznuje pravna oseba, ki je plačnik okoljske dajatve za
komunalno odpadno vodo, če:
-    
ne izračuna okoljske dajatve v skladu s prvim odstavkom 15. člena te
uredbe,
-    
ne sestavi obračuna okoljske dajatve v skladu z drugim odstavkom 15.
člena te uredbe,
-    
ne predloži obračuna okoljske dajatve organu, pristojnemu za pobiranje
okoljske dajatve, v skladu s tretjim odstavkom 15. člena te uredbe,
-    
ne poračuna okoljske dajatve ali tega poračuna ne predloži organu,
pristojnemu za pobiranje okoljske dajatve, v skladu s prvim odstavkom 17. člena
te uredbe,
-    
ne obračuna okoljske dajatve v skladu z drugim odstavkom 17. člena te
uredbe ali
-    
ne poračuna okoljske dajatve v skladu s četrtim odstavkom 17. člena te
uredbe.
(3) Z globo od 4.000 do 50.000 eurov
se za prekršek kaznuje pravna oseba, ki je zavezanec za industrijsko odpadno
vodo ali plačnik okoljske dajatve za komunalno odpadno vodo, če ne prijavi
začetka, spremembe, prekinitve ali prenehanja opravljanja dejavnosti v skladu z
18. členom te uredbe.
(4) Z globo od 2.500 do 10.000 eurov
se za prekršek iz prvega, drugega ali tretjega odstavka tega člena kaznuje samostojni
podjetnik posameznik, ki je zavezanec za industrijsko odpadno vodo ali plačnik
okoljske dajatve za komunalno odpadno vodo.
(5) Z globo od 400 do 4.000 eurov se
za prekršek iz prvega, drugega ali tretjega odstavka tega člena kaznuje tudi
odgovorna oseba zavezanca za industrijsko odpadno vodo ali odgovorna oseba
plačnika okoljske dajatve za komunalno odpadno vodo.

Priloga
1: Merila za določanje enot obremenitve
Priloga 2: (črtana)
Priloga 3: (črtana)
Priloga 4: (črtana)
Priloga 5: (črtana)
Priloga 6: (črtana)
Priloga 7: (črtana)

Uredba o okoljski dajatvi za onesnaževanje
okolja zaradi odvajanja odpadnih voda (Uradni list RS, št. 80/12) vsebuje naslednjo prehodno in
končni določbi:
»VII. PREHODNA IN KONČNI DOLOČBI
21. člen
(prehodna
določba)
(1) Do uveljavitve sklepa iz tretjega
odstavka 4. člena te uredbe je znesek okoljske dajatve na enoto obremenitve
okolja zaradi odvajanja odpadnih voda 26,4125 eura.
(2) Sedmi in osmi odstavek 12. člena
te uredbe se začneta uporabljati pri obračunu okoljske dajatve naslednji mesec
po uveljavitvi te uredbe.
22. člen
(prenehanje
veljavnosti)
Z dnem uveljavitve te uredbe prenehajo
veljati:
-    
Uredba o okoljski dajatvi za onesnaževanje okolja zaradi odvajanja
odpadnih voda (Uradni list RS, št. 104/09 in 14/10),
-    
Odredba o obliki in vsebini napovedi za odmero takse za odvajanje
tehnološke odpadne vode (Uradni list RS, št. 14/97, 15/98, 13/01 in 21/04) in
-    
Sklep o določitvi zneska okoljske dajatve na enoto obremenitve okolja
zaradi odvajanja odpadnih voda (Uradni list RS, št. 7/10).
23. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
okoljski dajatvi za onesnaževanje okolja zaradi odvajanja odpadnih voda (Uradni
list RS, št. 98/15) vsebuje naslednjo končno določbo:
»15. člen 
Ta uredba začne veljati 31. decembra
2015.«.