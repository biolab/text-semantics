I. SPLOŠNA DOLOČBA
1. člen
(vsebina pravilnika)
Ta pravilnik ureja:
1.     
postopek mediacije po Družinskem zakoniku (Uradni list RS, št. 15/17,
21/18 – ZNOrg in 22/19; v nadaljnjem besedilu: zakonik),
2.     
vodenje seznama mediatorjev iz drugega odstavka 206. člena zakonika (v
nadaljnjem besedilu: seznam),
3.     
uvrstitev mediatorjev na seznam,
4.     
izobraževanje za mediatorje,
5.     
nadzor nad delom mediatorjev in obravnavo pritožb,
6.     
kriterije za sestavo komisije za nadzor nad delom mediatorjev, obravnavo
pritožb in presojo ustreznosti izobraževanj, imenovanje članov in način dela
komisij,
7.     
način odmerjanja, višino in plačilo nagrade in potnih stroškov
mediatorjev.
II. SEZNAM MEDIATORJEV
2. člen
(vodenje seznama)
(1) Seznam se vodi na dveh ločenih listah:
a.     
mediatorji na centrih za socialno delo,
b.     
zunanji izvajalci mediacije.
(2) Posamezen mediator je lahko uvrščen le na eno od list iz
prejšnjega odstavka.
(3) Ministrstvo, pristojno za družino (v nadaljnjem besedilu:
ministrstvo), glede na potrebe določi, koliko mediatorjev bo vpisanih na
posamezno listo. Pri tem upošteva zlasti pripad zadev na centrih za socialno
delo v zadnjih 12 mesecih. Število mediatorjev na seznamu mora omogočati, da:
-       
se postopki mediacije zaključijo v treh mesecih,
-       
vsak mediator letno opravi predpisano minimalno število postopkov
mediacij,
-       
se postopki mediacije lahko izvajajo tudi kot mediacije z dvema
mediatorjema.
1. Mediatorji na centrih za socialno delo
3. člen
(mediatorji na centrih za socialno delo)
(1) Mediatorji, ki mediacijo izvajajo na centrih za socialo
delo, so strokovni delavci centra za socialno delo, ki izpolnjujejo pogoje iz
prvega odstavka 207. člena zakonika.
(2) Direktor centra za socialno delo z ustreznimi ukrepi
zagotovi, da ima na svojem centru za socialno delo zagotovljeno zadostno
število strokovnih delavcev, ki izpolnjujejo pogoje za mediatorja po zakoniku,
za nemoteno izvajanje mediacij po zakoniku.
4. člen
(vloga za vpis strokovnega delavca na seznam)
(1) Vlogo za vpis določenega strokovnega delavca na seznam
posreduje ministrstvu direktor centra za socialno delo.
(2) Vloga mora obsegati naslednje podatke o strokovnem
delavcu:
1.     
osebno ime,
2.     
datum in kraj rojstva,
3.     
kontaktne podatke: številka telefona in elektronski naslov,
4.     
strokovni ali znanstveni naslov,
5.     
poklic,
6.     
podatke o zaposlitvi,
7.     
podatke o izkušnjah z opravljanjem mediacije v družinskih zadevah.
5. člen
(priloge)
(1) Vlogi iz prejšnjega člena morajo biti priložena naslednja
dokazila o izpolnjevanju pogojev:
-       
potrdilo upravljavca matičnega registra o poslovni sposobnosti,
-       
potrdilo iz kazenske evidence, da strokovni delavec ni bil pravnomočno
obsojen za naklepno kaznivo dejanje, ki se preganja po uradni dolžnosti,
-       
potrdilo o tem, da ima najmanj izobrazbo, pridobljeno po visokošolskem
študijskem programu prve stopnje,
-       
potrdilo o opravljenem izobraževanju za mediatorja po programu,
določenem v Prilogi 1, ki je sestavni del tega pravilnika.
(2) Potrdili iz prve in druge alineje prejšnjega odstavka ne
smeta biti starejši od 30 dni.
(3) Strokovni delavec centra za socialno delo lahko pooblasti
center za socialno delo, da sam pridobi potrdili iz prve in druge alineje
prvega odstavka tega člena.
6. člen
(vpis na seznam)
Strokovne delavce, ki izpolnjujejo pogoje za uvrstitev na
seznam, minister, pristojen za družino, uvrsti na listo mediatorjev na centru
za socialno delo.
7. člen
(sprememba podatkov)
(1) Vsako spremembo podatkov iz prvega odstavka 208. člena
zakonika center za socialno delo takoj sporoči ministrstvu.
(2) Sprememba podatkov iz prvega odstavka 208. člena zakonika
se vpiše na seznam.
8. člen
(začetek postopka za izbris s seznama)
Postopek za izbris strokovnega delavca centra za socialno
delo s seznama se začne na obrazložen predlog centra za socialno delo ali na
predlog komisije iz 48. člena tega pravilnika. Postopek lahko uvede tudi
ministrstvo po uradni dolžnosti, če ugotovi, da obstajajo razlogi za izbris.
9. člen
(odgovor)
(1) Predlog za izbris ali obvestilo o uvedbi postopka za
izbris se pošlje v odgovor strokovnemu delavcu, zoper katerega je začet
postopek izbrisa s seznama.
(2) Strokovni delavec lahko v 30 dneh od prejema predloga ali
obvestila iz prejšnjega odstavka posreduje svoj odgovor.
10. člen
(odločitev o izbrisu s seznama)
O predlogu za izbris strokovnega delavca s seznama odloči
minister, pristojen za družino.
2. Zunanji izvajalci mediacije
11. člen
(začetek in vodenje postopka uvrstitve na seznam)
Ministrstvo z javnim pozivom povabi zainteresirane osebe, da
vložijo vlogo za uvrstitev na listo zunanjih izvajalcev mediacije na seznamu
mediatorjev iz 207. člena zakonika. Javni poziv, v katerem se podrobneje določi
postopek izbire na podlagi javnega poziva, se objavi na spletni strani
ministrstva.
12. člen
(vloga za vpis zunanjega izvajalca mediacije na seznam)
(1) Oseba, ki želi biti uvrščena na listo zunanjih izvajalcev
mediacije (v nadaljnjem besedilu: kandidat), vloži vlogo pri ministrstvu.
(2) Vloga mora obsegati naslednje podatke:
1.     
osebno ime,
2.     
datum in kraj rojstva,
3.     
poštni naslov, na katerem je kandidat dosegljiv,
4.     
naslov stalnega ali začasnega prebivališča,
5.     
kontaktne podatke: številka telefona in elektronski naslov,
6.     
naslov, na katerem bo kandidat izvajal mediacijo,
7.     
strokovni ali znanstveni naslov,
8.     
poklic,
9.     
podatke o zaposlitvi,
10.  
podatke o izkušnjah z opravljanjem mediacije v družinskih zadevah.
13. člen
(priloge)
(1) Kandidat mora vlogi iz prejšnjega člena priložiti
naslednja dokazila o izpolnjevanju pogojev:
-       
potrdilo upravljavca matičnega registra o poslovni sposobnosti,
-       
potrdilo iz kazenske evidence, da kandidat ni bil pravnomočno obsojen za
naklepno kaznivo dejanje, ki se preganja po uradni dolžnosti,
-       
potrdilo o tem, da ima najmanj izobrazbo, pridobljeno po visokošolskem
študijskem programu prve stopnje,
-       
potrdilo o opravljenem izobraževanju za mediatorja po programu,
določenem v Prilogi 1 tega pravilnika,
-       
dokazilo o tem, da kandidat razpolaga s sobo za mediacijo in pomožnimi
prostori (čakalnica, sanitarije).
(2) Strokovni delavec centra za socialno delo mora vlogi priložiti
tudi soglasje delodajalca.
(3) Potrdili iz prve in druge alineje prvega odstavka tega
člena ne smeta biti starejši od 30 dni.
(4) Kandidat lahko pooblasti ministrstvo, da samo pridobi
potrdili iz prve in druge alineje prvega odstavka tega člena. V tem primeru mu
mora kandidat za namen pridobitve podatkov posredovati podatek o EMŠO.
14. člen
(vpis na seznam)
Izmed prijavljenih kandidatov, ki izpolnjujejo pogoje za
uvrstitev na seznam, minister, pristojen za družino, izbere kandidate, ki jih
uvrsti na listo zunanjih izvajalcev mediacije.
15. člen
(sprememba podatkov)
(1) Vsako spremembo podatkov iz prvega odstavka 208. člena
zakonika zunanji izvajalec mediacije takoj sporoči ministrstvu.
(2) Sprememba podatkov iz prvega odstavka 208. člena zakonika
se vpiše na seznam.
16. člen
(začetek postopka za izbris s seznama)
(1) Postopek za izbris s seznama po prvi alineji drugega
odstavka 207. člena zakonika se začne na predlog zunanjega izvajalca mediacije.
(2) Postopek za izbris s seznama po drugi do peti alineji
drugega odstavka 207. člena zakonika se začne na obrazložen predlog centra za
socialno delo ali na predlog komisije iz 48. člena tega pravilnika. Postopek
lahko uvede tudi ministrstvo po uradni dolžnosti, če ugotovi, da obstajajo
razlogi za izbris.
17. člen
(odgovor)
(1) Predlog za izbris ali obvestilo o uvedbi postopka za
izbris se pošlje v odgovor zunanjemu izvajalcu mediacije, zoper katerega je
začet postopek izbrisa s seznama.
(2) Zunanji izvajalec mediacije lahko v 30 dneh od prejema
predloga ali obvestila iz prejšnjega člena posreduje svoj odgovor.
18. člen
(odločitev o izbrisu s seznama)
O predlogu za izbris zunanjega izvajalca mediacije s seznama
odloči minister, pristojen za družino.
III. IZOBRAŽEVANJE ZA MEDIATORJE
19. člen
(izobraževanje za mediatorja)
(1) Izobraževanje za mediatorja obsega najmanj 40 pedagoških
ur in vključuje vse vsebine iz Priloge 1 tega pravilnika.
(2) Pedagoška ura obsega najmanj 45 minut.
(3) Izobraževanje za mediatorja vključuje tudi zaključni
izpit, na katerem se preveri znanje, ki ga je kandidat pridobil v tem
izobraževanju. Izpit lahko opravljajo le tisti kandidati, ki so se
izobraževanja udeležili v celoti. Če trajanje posameznega izobraževanja za več
kot 20 % presega čas trajanja iz prvega odstavka tega člena, lahko izpit
opravljajo le tisti kandidati, ki so se udeležili najmanj 90 % tega
izobraževanja in bili v celoti prisotni pri vseh vsebinah iz Priloge 1 tega
pravilnika. Uspešno opravljen izpit je pogoj za uspešno zaključeno
izobraževanje za mediatorja.
20. člen
(izvajalci izobraževanj)
(1) Izvajalci izobraževanj za mediatorje posredujejo program
in vsebino izobraževanja in nadaljnjega izobraževanja v potrditev komisiji iz
48. člena tega pravilnika, ki poda oceno o ustreznosti izobraževanja.
(2) Seznam potrjenih izvajalcev izobraževanj in nadaljnjih
izobraževanj za mediatorje se objavi na spletni strani ministrstva.
21. člen
(potrdilo o opravljenem izobraževanju za mediatorja)
(1) Potrdilo o opravljenem izobraževanju za mediatorja
kandidat pridobi pri izvajalcu izobraževanj za mediatorje.
(2) Iz potrdila o opravljenem izobraževanju morajo biti
razvidni najmanj naslednji podatki:
1.     
ime in naslov izvajalca izobraževanja,
2.     
navedba dejavnosti izvajalca izobraževanja,
3.     
datum in kraj izvedbe izobraževanja,
4.     
naziv izobraževanja,
5.     
datum potrditve ustreznosti programa iz prvega odstavka prejšnjega
člena,
6.     
število ur, ki jih je izobraževanje obsegalo,
7.     
datum opravljanja zaključnega izpita in uspešnost kandidata pri izpitu.
(3) Potrdilu o opravljenem izobraževanju mora biti priložen
podroben opis vsebine izobraževanja.
22. člen
(nadaljnje izobraževanje)
(1) Mediatorji so se dolžni strokovno izpopolnjevati in
sproti seznanjati z novimi dognanji in metodami v stroki ter aktivno sodelovati
na posvetovanjih in strokovnih izobraževanjih, ki jih organizirajo izvajalci
izobraževanj za mediatorje v Republiki Sloveniji.
(2) Mediator, uvrščen na seznam, se mora v obdobju treh
zaporednih let udeležiti nadaljnjega izobraževanja s področja mediacije v
skupnem trajanju najmanj 36 pedagoških ur, ki ga organizirajo izvajalci
izobraževanj za mediatorje v Republiki Sloveniji.
(3) Kot enakovredno izobraževanju iz prejšnjega odstavka, se
šteje tudi nadaljnje izobraževanje v enakem obsegu, ki ga s področja mediacije
organizirajo tuji izvajalci izobraževanj za mediatorje ter udeležba na domačih
ali tujih seminarjih in konferencah s področja mediacije.
(4) Mediator predloži ministrstvu potrdila o udeležbi na
izobraževanju iz drugega odstavka tega člena oziroma prejšnjega odstavka po
poteku vsakokratnega triletnega obdobja iz drugega odstavka tega člena,
najpozneje do 31. januarja.
(5) O ustreznosti programov iz tretjega odstavka tega člena
odloča komisija iz 48. člena tega pravilnika.
(6) Odločitve komisije iz prejšnjega odstavka objavi
ministrstvo na svoji spletni strani.
23. člen
(stroški izobraževanja)
(1) Stroške izobraževanja po 19. členu tega pravilnika krije
kandidat.
(2) Mediator, vpisan na listo zunanjih izvajalcev mediacije,
krije stroške nadaljnjega izobraževanja po prejšnjem členu.
(3) Strokovnemu delavcu, vpisanemu na listo mediatorjev na
centrih za socialno delo, stroške izobraževanja po 19. členu tega pravilnika in
stroške nadaljnjega izobraževanja po prejšnjem členu ter s tem povezane potne
stroške krije delodajalec.
24. člen
(minimalno število opravljenih postopkov mediacij)
Zunanji izvajalec mediacije mora v koledarskem letu opraviti
najmanj pet postopkov mediacije po zakoniku pred začetkom ali po koncu sodnega
postopka, razen če pripad zadev tega ne omogoča ali če obstajajo drugi
opravičljivi razlogi za to, da ne more opraviti zahtevanega števila mediacij.
IV. POSTOPEK MEDIACIJE
25. člen
(določitev mediatorja)
(1) Mediacija se izvaja pri pristojnem centru za socialno
delo.
(2) Če center za socialno delo iz upravičenih razlogov
mediacije ne more zagotoviti ali ne more zagotoviti, da bo izvedena v
predpisanem roku, se mediacija izvaja pri enem od zunanjih izvajalcev
mediacije. Mediacija se pri enem od zunanjih izvajalcev mediacije izvaja tudi
na predlog strank.
(3) V primerih iz prejšnjega odstavka stranke sporazumno
izberejo enega od zunanjih izvajalcev mediacije s seznama. Če se stranke glede
izbire zunanjega izvajalca mediacije ne sporazumejo ali če izbrani mediator ni
na razpolago, določi zunanjega izvajalca mediacije center za socialno delo.
26. člen
(dodelitev zadeve v mediacijo)
(1) Zunanjemu izvajalcu mediacije se zadeva v postopek
mediacije dodeli s pisnim obvestilom centra za socialno delo o dodelitvi.
(2) Center za socialno delo ob dodelitvi prve zadeve
posameznemu zunanjemu izvajalcu mediacije z njim sklene pogodbo.
27. člen
(imenovanje komediatorja)
(1) V najzahtevnejših primerih se lahko na obrazložen predlog
zunanjega izvajalca mediacije ali mediatorja na centru za socialno delo v
mediacijo imenuje dodatni mediator (v nadaljnjem besedilu: komediator).
(2) Kadar se mediacija izvaja pri zunanjem izvajalcu
mediacije, se za komediatorja imenuje mediator uvrščen na listo zunanjih
izvajalcev mediacije.
(3) Kadar se mediacija izvaja pri centru za socialno delo, se
za komediatorja imenuje mediator uvrščen na listo mediatorjev na centrih za
socialno delo.
28. člen
(kraj izvajanja mediacije)
(1) Mediacija pri centru za socialno delo se izvaja v
prostorih centra za socialno delo.
(2) Zunanji izvajalec mediacije izvaja mediacijo v prostorih,
ki jih je navedel v vlogi za vpis na seznam. Ob predhodnem soglasju centra za
socialno delo se lahko mediacija izvede tudi v drugih prostorih.
29. člen
(prvo srečanje)
(1) Mediator najpozneje v 14 dneh od dodelitve zadeve stranke
povabi na prvo mediacijsko srečanje. Na prvo in tudi vsa ostala srečanja se
stranke vabi na neformalen način.
(2) Na začetku prvega srečanja mediator pojasni temeljna
pravila mediacije, svojo vlogo, zaupnost postopka, potek mediacije, predpisano
višino nagrade in stroškov mediacije, kdo je dolžan kriti nagrado in stroške.
Mediator mora zagotoviti, da vse stranke razumejo načela mediacije, vsebino in
posledice dogovora o mediaciji in sporazuma.
(3) Mediator in stranke nato podpišejo dogovor o mediaciji,
ki mora obvezno vsebovati določbo o kraju izvajanja mediacijskih srečanj in
izjavo o zaupnosti.
(4) Mediacija se začne z dnem podpisa dogovora iz prejšnjega
odstavka.
30. člen
(trajanje srečanj)
Posamezno mediacijsko srečanje traja praviloma do 120 minut.
31. člen
(zaključek mediacije)
(1) Mediacija se konča:
1.     
s sklenitvijo sporazuma ali predloga sporazuma,
2.     
s pisno izjavo ene od strank, da odstopa od mediacije,
3.     
na podlagi dogovora strank,
4.     
z odstopom mediatorja, če oceni, da nadaljevanje mediacije ni smiselno,
5.     
s smrtjo katere od strank ali mediatorja,
6.     
po izvedbi največ petih srečanj v skupnem trajanju do 10 ur oziroma po
poteku treh mesecev od prvega srečanja.
(2) Po zaključku mediacije stranke in mediator podpišejo
zapisnik, iz katerega mora biti razvidno število mediacijskih srečanj in čas
trajanja posameznih srečanj.
32. člen
(posredovanje dokumentacije)
(1) Zunanji izvajalec mediacije v 15 dneh po zaključku vsake
posamezne mediacije centru za socialno delo posreduje dogovor o mediaciji,
zapisnik iz drugega odstavka prejšnjega člena, poročilo o izvedbi mediacije,
evalvacijski vprašalnik iz 34. člena tega pravilnika in zahtevek za plačilo
nagrade in potnih stroškov, če gre za mediacijo, v kateri nagrado in stroške
krije država.
(2) Poročilo o izvedbi mediacije mora obsegati navedbo vseh
strank, vrsto spora, čas trajanja mediacije, način prenehanja mediacije ter
predlog za sporazumno razvezo zakonske zveze ali predlog za sklenitev sodne
poravnave o varstvu in vzgoji otroka, njegovem preživljanju in o njegovih
stikih s starši ali z drugimi osebami ali o vprašanjih izvajanja starševske
skrbi, ki bistveno vplivajo na otrokov razvoj, če je bil ta oblikovan, ali drug
dogovor, če je bil sklenjen.
V. NADZOR NAD DELOM MEDIATORJEV
33. člen
(izvajanje nadzora in posredovanje poročil)
(1) Nadzor se izvaja preko rednih letnih in izrednih poročil,
ki jih centri za socialno delo in zunanji izvajalci mediacije posredujejo
ministrstvu.
(2) Redna letna poročila se posredujejo ministrstvu vsako
leto najpozneje do 31. januarja za preteklo koledarsko leto. Redno letno
poročilo mora vsebovati podatke o številu dodeljenih zadev, številu sprejetih
zadev, številu uspešno zaključenih postopkov mediacije, število neuspešno
zaključenih postopkov mediacije, število delno uspešno zaključenih postopkov
mediacije, številu postopkov, v katerih je bilo soglasje za mediacijo umaknjeno
pred prvim srečanjem, skupni znesek izplačanih nagrad in potnih stroškov,
vključujoč davke in prispevke, ki jih je krila država, ter razloge za morebitno
neizpolnjevanje pogoja iz 24. člena tega pravilnika.
(3) Izredno poročilo se mora posredovati ministrstvu
najpozneje v 15 dneh od prejema poziva ministrstva.
(4) Pri nadzoru se upošteva zlasti spoštovanje predpisov ter
načel mediatorske etike. Upoštevajo se tudi evalvacijski vprašalniki in
morebitna druga mnenja ali pripombe strank in njihovih pooblaščencev v
mediaciji ter mnenja centra za socialno delo, ki jih prejme ministrstvo.
(5) Če je v okviru nadzora ugotovljeno, da mediator ne
izpolnjuje obveznosti po zakoniku in tem pravilniku ali da ravna v nasprotju z
načeli mediatorske etike, začne ministrstvo s postopkom izbrisa mediatorja iz
seznama.
34. člen
(evalvacijski vprašalnik)
(1) Ob zaključku mediacije mediator povabi stranke in njihove
pooblaščence k izpolnitvi anonimnega evalvacijskega vprašalnika.
(2) Evalvacijski vprašalnik vsebuje vprašanja o splošnem
zadovoljstvu s postopkom mediacije, delom mediatorja in izidom mediacije in o
mnenju strank in njihovih pooblaščencev o posameznih elementih postopka
mediacije, nastopa mediatorja in izida mediacije.
VI. OBRAVNAVA PRITOŽB NAD DELOM MEDIATORJA
35. člen
(pregled pritožbe)
Po prejemu pritožbe zoper delo mediatorja ministrstvo
pritožbo preuči in ugotovi, ali se pritožba nanaša na mediacijski postopek po
zakoniku in na ravnanje mediatorja v postopku.
36. člen
(odgovor)
(1) Pritožba se pošlje v odgovor mediatorju, ki je vodil
mediacijo, in se mu določi 30 dnevni rok za posredovanje odgovora.
(2) Če je v postopku sodeloval komediator, se pritožba
posreduje tudi njemu. Mediator in komediator podata skupni odgovor na pritožbo.
(3) Pritožbo in odgovor na pritožbo ministrstvo posreduje v
obravnavo članom komisije iz 48. člena tega pravilnika ter jih povabi na sejo,
ki mora biti izvedena v 30 dneh po prejemu odgovora mediatorja.
37. člen
(delo komisije)
Komisija pritožbo preuči ter poda strokovno oceno o tem, ali
je bil mediacijski postopek izveden v skladu z določbami zakonika in tega
pravilnika ter načeli mediatorske etike.
38. člen
(odločitev komisije)
(1) Če komisija oceni, da je mediator ravnal v nasprotju z
določbami zakonika in tega pravilnika ali v nasprotju z načeli mediatorske
etike, glede na ugotovljeno težo kršitve ministrstvu predlaga, da mediatorju
izreče opomin ali poda predlog za izbris mediatorja iz seznama.
(2) Odločitev ministrstva ali ugotovitev, da pritožba ni
utemeljena, se posreduje mediatorju, komediatorju in stranki, ki je podala
pritožbo.
VII. VODENJE STATISTIKE
39. člen
(vodenje statistike)
(1) Ministrstvo vodi statistične podatke o mediacijah.
Evidenca se deli na dve kategoriji:
1.     
mediacija pred sodnim postopkom,
2.     
mediacija po sodnem postopku.
(2) V obeh kategorijah iz prejšnjega odstavka se ločeno
spremljajo naslednji podatki:
1.     
število začetih mediacijskih postopkov,
2.     
podatek o tem ali je bila mediacija izvedena pri centru za socialno delo
ali pri zunanjem izvajalcu mediacije,
3.     
število uspešno zaključenih postopkov mediacije (spor med strankama je
bil v celoti rešen s sklenitvijo sporazuma ali s predlogom za sklenitev sodne
poravnave),
4.     
število neuspešno zaključenih postopkov mediacije,
5.     
število delno uspešno zaključenih postopkov mediacije,
6.     
število postopkov, v katerih je bilo soglasje za mediacijo umaknjeno
pred prvim srečanjem,
7.     
skupni znesek izplačanih nagrad in potnih stroškov, vključujoč davke in
prispevke, ki ga je krila država.
VIII. NAGRADA IN POTNI STROŠKI ZUNANJIH IZVAJALCEV MEDIACIJE
40. člen
(nagrada)
(1) Nagrada je vsota vseh zneskov, ki zunanjemu izvajalcu
mediacije pripadajo po Tarifi, ki je kot Priloga 2 sestavni del tega
pravilnika.
(2) Zunanji izvajalec mediacije, ki pri mediaciji sodeluje
kot komediator, je upravičen do plačila nagrade za opravljene ure mediacije po
Tarifi, ki je kot Priloga 2 sestavni del tega pravilnika, in povračila potnih
stroškov, v skladu z določbami tega pravilnika.
41. člen
(potni stroški)
(1) Potni stroški so izdatki, ki zunanjemu izvajalcu
mediacije nastanejo, če mora potovati iz kraja, kjer se nahajajo prostori za
mediacijo, ki jih je navedel v vlogi za vpis na seznam, v drug kraj, kjer
opravi mediacijsko srečanje, kadar se mediacija ne izvaja v prostorih, ki jih
je navedel v vlogi za vpis na seznam. Potni stroški se priznajo v višini
izdatkov za prevoz z najcenejšim javnim prevoznim sredstvom.
(2) V primeru javnega prevoza se upoštevajo podatki o ceni
javnega prevoza po veljavnem ceniku prevoznika, pri čemer se stroški prevoza
obračunajo tako, da je višina povračila dvakratnik cene enosmerne vozovnice ali
cena povratne vozovnice.
(3) Če ni možnosti prevoza z javnim prevoznim sredstvom, se
zunanjemu izvajalcu mediacije prizna kilometrina za razdaljo po najkrajši poti
od kraja, ki ga je navedel v vlogi za vpis na seznam, v drug kraj, kjer opravi
mediacijsko srečanje. Kilometrina se obračunava v višini osmih odstotkov cene
neosvinčenega motornega bencina – 95 oktanov. Zunanjemu izvajalcu mediacije se
v tem primeru na podlagi dokazila povrne tudi parkirnina.
42. člen
(specificiran zahtevek in račun za plačilo nagrade in
povrnitev potnih stroškov)
(1) Plačilo nagrade in potnih stroškov lahko zunanji
izvajalec mediacije zahteva le na podlagi specificiranega zahtevka za plačilo
nagrade in povrnitev potnih stroškov in izdanega računa, v kolikor ga je
zavezan izdati.
(2) Specificiran zahtevek za vsako zaključeno zadevo obsega
naslednje podatke:
1.     
opravilno številko mediacijskega spisa,
2.     
ali je v postopku mediacije sodeloval komediator in podatke o
komediatorju,
3.     
datume srečanj s strankami in trajanje srečanj,
4.     
datum zaključka mediacije,
5.     
način zaključka mediacije (uspešna, neuspešna, delno uspešna, umik
soglasja pred prvim srečanjem),
6.     
navedbo zneskov nagrade in tarifnih številk, na podlagi katerih zunanji
izvajalec mediacije predlaga izplačilo nagrade ter navedbo strank, če nosijo
stroške mediacije,
7.     
podrobno opredelitev nastalih potnih stroškov (na primer: relacija in
število prevoženih kilometrov, število voženj, vrsta javnega prevoznega
sredstva, cena posameznega prevoza z javnim prevoznim sredstvom).
43. člen
(plačilo nagrade in potnih stroškov s strani centra za
socialno delo)
(1) Center za socialno delo na podlagi specificiranega
zahtevka zunanjemu izvajalcu mediacije izplača nagrado in potne stroške.
(2) Če center za socialno delo ugotovi, da nagrade in potnih
stroškov ne krije država, da nagrada ni odmerjena v skladu s Tarifo iz Priloge
2 tega pravilnika ali da potni stroški niso pravilno obračunani, zahtevek
zavrne.
44. člen
(izvedba plačila s strani centra za socialno delo)
(1) Nagrada in potni stroški zunanjega izvajalca mediacije se
izplačajo z računa centra za socialno delo, v plačilnih rokih, kot so določeni
z zakonom, ki ureja izvrševanje proračunov Republike Slovenije. Nakažejo se
zunanjemu izvajalcu mediacije.
(2) Nagrada se poveča za davek na dodano vrednost, če je
zunanji izvajalec mediacije zavezanec za plačilo tega davka v Republiki
Sloveniji.
45. člen
(plačilo nagrade in potnih stroškov s strani strank)
V primerih, ko nagrado in potne stroške krijejo stranke, si
zunanji izvajalec mediacije nagrado in stroške odmeri v skladu z določbami tega
pravilnika ter strankam v 15 dneh po zaključku mediacije izstavi specificiran
zahtevek za plačilo nagrade in povrnitev potnih stroškov in račun, v kolikor ga
je zavezan izdati.
IX. NAGRADA IN POTNI STROŠKI V MEDIACIJAH PRI CENTRU ZA
SOCIALNO DELO
46. člen
(nagrada in potni stroški centra za socialno delo)
(1) V mediacijah, v okviru katerih se rešujejo spori iz
razmerij do otrok, nagrado in stroške krije država, zato se ne odmerijo.
(2) V mediacijah, v okviru katerih se ne rešujejo spori iz
razmerij do otrok, se za odmero nagrade in plačilo potnih stroškov smiselno
uporabljajo določbe tega pravilnika. Odmerjeni znesek stranke v 15 dneh
vplačajo na račun centra za socialno delo in se porabi za pokrivanje stroškov,
ki jih ima center za socialno delo z mediacijo.
47. člen
(nagrada in potni stroški strokovnega delavca)
Strokovnemu delavcu centra za socialno delo, vpisanemu na
listo mediatorjev na centrih za socialno delo, nagrada in povračilo potnih
stroškov na podlagi tega pravilnika ne pripadajo.
X. KOMISIJA ZA NADZOR NAD DELOM MEDIATORJEV, OBRAVNAVO
PRITOŽB IN PRESOJO USTREZNOSTI IZOBRAŽEVANJ
48. člen
(imenovanje komisije)
(1) Minister, pristojen za družino, s sklepom imenuje člane
Komisije za nadzor nad delom mediatorjev, obravnavo pritožb in presojo
ustreznosti izobraževanj. Komisija se imenuje za obdobje petih let.
(2) Komisija ima pet članov in je sestavljena iz predstavnika
ministrstva, ministrstva, pristojnega za pravosodje, in treh članov, ki imajo
izkušnje z izvajanjem mediacije v družinskih zadevah oziroma druga ustrezna
znanja in izkušnje. Posameznik, ki je uvrščen na seznam, ne more biti član
komisije.
(3) Komisija na prvi seji izbere predsednika in namestnika
predsednika.
49. člen
(delo komisije)
(1) Komisija deluje in odloča na sejah. Komisija je sklepčna,
če je na seji prisotnih več kot polovica članov, odločitve sprejema z večino
glasov prisotnih članov.
(2) Predsednik komisije sklicuje seje, jih vodi in podpisuje
sklepe, ki jih sprejme komisija, ter določi zapisnikarja za posamezno sejo. V
njegovi odsotnosti opravlja to delo namestnik.
XI. PREHODNA IN KONČNA DOLOČBA
50. člen
(mediatorji pred začetkom veljavnosti pravilnika)
(1) Centri za socialno delo v 30 dneh od uveljavitve tega
pravilnika ministrstvu posredujejo vloge za vpis strokovnih delavcev na seznam.
Vlogam priložijo dokazila iz prve do tretje alineje prvega odstavka 5. člena
tega pravilnika in dokazila o opravljenih izobraževanjih za mediatorje v
družinskih zadevah.
(2) Komisija iz 48. člena tega pravilnika oceni, ali je
opravljeno izobraževanje iz prejšnjega odstavka primerljivo s predpisanim
izobraževanjem iz 19. člena tega pravilnika. Na podlagi prejetih podatkov in
odločitve komisije o ustreznosti opravljenega izobraževanja, ministrstvo
oblikuje listo mediatorjev na centrih za socialno delo.
(3) Ministrstvo v 15 dneh od uveljavitve pravilnika objavi
javni poziv za vpis zunanjih izvajalcev mediacije na seznam ter na podlagi
prejetih vlog na listo zunanjih izvajalcev mediacije uvrsti tiste mediatorje,
ki izpolnjujejo pogoje iz prve do tretje alineje prvega odstavka 207. člena
zakonika in imajo opravljeno izobraževanje, za katerega komisija iz 48. člena
tega pravilnika oceni, da je primerljivo s predpisanim izobraževanjem iz 19.
člena tega pravilnika. Strokovni delavec centra za socialno delo vlogi priloži
tudi soglasje delodajalca.
(4) Če izobraževanje, ki so ga kandidati iz prvega in
tretjega odstavka tega člena opravili pred uveljavitvijo pravilnika, ne
vključuje zaključnega izpita, se šteje, da kandidat izpolnjuje pogoj o
predpisanem izobraževanju iz 19. člena tega pravilnika, če je v preteklem
koledarskem letu opravil najmanj pet mediacij v družinskih zadevah.
(5) Če je kandidat iz prvega ali tretjega odstavka tega člena
mediator, ki je uvrščen na seznam mediatorjev za družinsko področje, ki
delujejo v programih sodišč po Zakonu o alternativnem reševanju sodnih sporov
(Uradni list RS, št. 97/09 in 40/12 – ZUJF), se šteje, da izpolnjuje pogoj o
opravljenem izobraževanju iz 19. člena tega pravilnika.
51. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0072-11/2017
Ljubljana, dne 18. novembra 2019
EVA 2017-2611-0033
Mag. Ksenija Klampfer
ministrica
za delo, družino, socialne zadeve
in enake možnosti
 
Soglašam!
Andreja Katič
ministrica
za pravosodje

Priloga
1: Izobraževanje za mediatorje
Priloga
2: Tarifa