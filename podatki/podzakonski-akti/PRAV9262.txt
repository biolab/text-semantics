1. člen
(1) Ta pravilnik določa vsebino in obliko obrazca prošnje za
dodelitev brezplačne pravne pomoči (v nadaljnjem besedilu: obrazec) ter vrsto
dokazil o izpolnjevanju pogojev za pridobitev pravice, ki jih mora predložiti
prosilec. 
(2) Prošnja se vloži na obrazcu BPP št. 1, ki je sestavni del
tega pravilnika. 
(3) Obrazec je prosilcem brezplačno na razpolago pri
pristojnem organu za brezplačno pravno pomoč, prav tako pa je objavljen na
spletni strani ministrstva, pristojnega za pravosodje.
2. člen
(1) Prosilec mora obrazec iz prejšnjega člena izpolniti v
celoti. Izpolniti mora vsa okenca v obrazcu razen tistih, ki jih izpolni
strokovna služba brezplačne pravne pomoči. 
(2) V primeru, da je prosilec v času vložitve prošnje za
brezplačno pravno pomoč, prejemnik denarne socialne pomoči, mu ne glede na
določbo prejšnjega odstavka, rubrik s podatki o premoženjskem in dohodkovnem
stanju ni potrebno izpolniti. 
(3) Nevladne organizacije in združenja, ki so po 4. točki 10.
člena Zakona o brezplačni pravni pomoči upravičenci do brezplačne pravne
pomoči, izpolnijo samo rubriko I. s podatki o prosilcu.
3. člen
(1) Želene vrste pravne pomoči v obrazcu pod točko III. so: 
-       
redna, 
-       
izredna, 
-       
izjemna, 
-       
posebna, 
-       
nujna brezplačna pravna pomoč. 
(2) Želene oblike brezplačne pravne pomoči so prvi pravni
nasvet in vse oblike iz prvega odstavka 26. člena Zakona o brezplačni pravni
pomoči. 
(3) Obseg brezplačne pravne pomoči pomeni zaprosilo za delni
ali celotni obseg posameznih oblik brezplačne pravne pomoči z navedbo vrste
oziroma faze postopka ali posameznih procesnih dejanj.
4. člen
(1) Za vsakega družinskega člana mora biti izpolnjen poseben
list (Obrazec BPP št. 1 – družinski član) s podatki o družinskem članu in
podatki o materialnem stanju družinskega člana, ki je sestavni del Obrazca BPP
št. 1. 
(2) Vlogo za dodelitev brezplačne pravne pomoči morajo
podpisati vsi polnoletni družinski člani. 
(3) Prvi in drugi odstavek tega člena se ne upoštevata za
tiste družinske člane, ki v zadevi, za katero vlaga prosilec prošnjo za
brezplačno pravno pomoč, nastopajo kot nasprotne stranke ali kot nasprotni
udeleženci v postopku.
5. člen
(1) Prosilec in njegovi družinski člani morajo predložiti vsa
dokazila, ki jih od njih zahteva organ, ki vodi postopek. 
(2) Organ, ki vodi postopek, od prosilca ne sme zahtevati
dokazil, ki si jih lahko priskrbi sam po uradni dolžnosti.
6. člen
(1) Pristojni organ za brezplačno pravno pomoč, ki vodi
postopek, po uradni dolžnosti pridobi potrebne podatke iz uradnih evidenc državnih
organov, organov lokalnih skupnosti, nosilcev javnih pooblastil in drugih oseb
javnega prava, iz evidenc bank, pri katerih ima stranka odprte svoje račune,
ter z računov imetnikov, ki jih vodi Centralna klirinško-depotna družba in ki
se nanašajo na podatke o posameznem imetniku vrednostnih papirjev. Če se o teh
podatkih vodijo evidence ali registri v informatizirani obliki, pristojni organ
za brezplačno pravno pomoč pridobi podatke pri upravljavcu evidence ali
registra na podlagi neposrednega in brezplačnega elektronskega dostopa. 
(2) Podatke oziroma dokazila iz prejšnjega odstavka smejo
organi za brezplačno pravno pomoč zahtevati od prosilcev le, če jih sami ne
morejo pridobiti. 
(3) Za pridobitev osebnih podatkov in podatkov, ki
predstavljajo davčno tajnost prosilca ali njegove družine, mora organ za
brezplačno pravno pomoč pridobiti pisno privolitev prosilca. Če prosilec ne
privoli, mora te podatke priskrbeti sam. Organ za brezplačno pravno pomoč mora
stranko na možnost, da podatke pridobi sama, posebej opozoriti in ji ponuditi v
podpis privolitev iz tega odstavka. 
(4) Ne glede na prejšnje odstavke se premoženjsko stanje
prosilca in njegovih družinskih članov lahko ugotavlja na podlagi pisne izjave
prosilca, ki jo da pod kazensko in materialno odgovornostjo.
7. člen
Z dnem uveljavitve tega pravilnika preneha veljati Pravilnik
o obrazcu prošnje za dodelitev brezplačne pravne pomoči (Uradni list RS, št.
79/08).
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-215/2008
Ljubljana, dne 30. oktobra 2008
EVA 2008-2011-0091
prof. dr. Lovro Šturm l.r. 
Minister 
za pravosodje

Obrazec
BPP št. 1
Obrazec
BPP št. 1 – družinski član