I. SPLOŠNE DOLOČBE
1. člen
(vsebina)
(1) Ta pravilnik za
področje znanstvenoraziskovalne dejavnosti ministrstva, pristojnega za znanost
(v nadaljnjem besedilu: ministrstvo), ureja podrobnejši način sofinanciranja
aktivnosti znanstvenoraziskovalne dejavnosti iz 2. in 5. do 7. ter 9. točke
drugega odstavka 12. člena Zakona o
znanstvenoraziskovalni in inovacijski dejavnosti (Uradni list RS,
št. 186/21 in 40/23; v nadaljnjem besedilu: ZZrID), pogoje in merila,
postopke izbora, spremljanje in nadziranje izvajanja teh aktivnosti v delu, v
katerem navedeno ni določeno v predpisih.
(2) Kadar so pri
izvajanju aktivnosti iz prejšnjega odstavka izpolnjena merila za dodelitev
državne pomoči, se upoštevajo tudi predpisi, ki urejajo področje državnih
pomoči.
(3) Za vse zadeve, ki
niso urejene s tem pravilnikom, se v skladu z določbami ZZrID uporabljajo
določbe zakona, ki ureja javne finance, in določbe podzakonskih predpisov s
področja javnih financ.
2. člen
(pogoji za začetek postopka)
(1) Sredstva za
izvajanje aktivnosti iz prvega odstavka prejšnjega člena se dodeljujejo na
podlagi postopkov, opredeljenih v 3. členu
tega pravilnika. Sredstva dodeljuje ministrstvo v obliki sofinanciranja
aktivnosti iz prvega odstavka prejšnjega člena.
(2) Ministrstvo lahko
začne postopek za dodelitev sredstev, če so:
-       
zagotovljena sredstva v potrebni višini in
-       
izpolnjeni drugi pogoji za prevzemanje obveznosti, ki jih določajo
zakoni in podzakonski predpisi.
(3) Kadar se v kateri
koli fazi postopka ugotovi, da pogoji iz prejšnjega odstavka niso več
izpolnjeni oziroma zagotovljeni, lahko ministrstvo postopek s sklepom ustavi.
Sklep o ustavitvi postopka z obrazložitvijo mora ministrstvo objaviti na enak
način, kot je bil objavljen javni razpis oziroma poziv za dodelitev sredstev.
3. člen
(vrste postopkov za dodelitev sredstev)
Postopki dodeljevanja sredstev so:
-       
javni razpis,
-       
javni poziv,
-       
sklenitev neposredne pogodbe.
II. JAVNI RAZPIS IN JAVNI POZIV
1. Skupne določbe
4. člen
(splošne določbe)
(1) Postopek dodelitve
sredstev za sofinanciranje znanstvenoraziskovalne dejavnosti ministrstvo lahko
izvaja na podlagi javnih razpisov oziroma javnih pozivov za:
1.     
raziskovalne projekte;
2.     
vzpostavitev raziskovalne infrastrukture;
3.     
nakup raziskovalne opreme;
4.     
razvoj znanstvenih kadrov;
5.     
mednarodno sodelovanje;
6.     
znanstvene publikacije in znanstvene monografije;
7.     
programe zgodnjega uvajanja šolske mladine v področje raziskovanja;
8.     
odprtost in popularizacijo znanosti.
(2) Kriteriji za izbor
aktivnosti znanstvenoraziskovalne dejavnosti so znanstvena odličnost, družbeni
in gospodarski vpliv ter kakovost in učinkovitost izvedbe.
(3) Predlogi prijav za
sofinanciranje znanstvenoraziskovalne dejavnosti iz prvega odstavka tega člena
se uvrstijo na prednostni seznam glede na evalvacijski rezultat. Pri izboru se
upošteva prednostni seznam.
(4) Evalvacijo
predlogov aktivnosti znanstvenoraziskovalnih dejavnosti izvajajo recenzenti,
izbrani na podlagi svojih znanj in izkušenj ter kompetenc, primernih za izvedbo
določene naloge.
(5) Seznam recenzentov,
ki so sodelovali v postopkih ocenjevanja, se skupno, ne glede na javne razpise
in javne pozive z merili, pri katerih so sodelovali, praviloma objavi najmanj
enkrat letno na spletni strani ministrstva. Ne glede na določbe drugih
predpisov podatki o recenzentih po posameznih prijavah niso predmet razkritja.
(6) Ne glede na zakon,
ki ureja javno rabo slovenščine, se lahko deli postopkov, pri katerih
sodelujejo tuji recenzenti, izvajajo v tujem jeziku. Na zahtevo prijavitelja
ministrstvo zagotovi prevod recenzije v slovenski jezik.
(7) Vsi razpisni
postopki in postopki, povezani s spremljanjem izvajanja znanstvenoraziskovalne
dejavnosti, lahko potekajo tudi samo v elektronski obliki. Način oddaje prijav
se določi v javnem razpisu oziroma javnem pozivu.
2. Javni razpis
5. člen
(javni razpis)
(1) Javni razpis se
uporablja, kadar ministrstvo pri uresničevanju konkretnih ciljev in namena
razdeljevanja sredstev vnaprej predpiše pogoje in merila ocenjevanja in izbora
prijav ter za sofinanciranje izbira prijave, od najvišje do najnižje ocenjene,
do porabe sredstev. Podrobnejši način se opredeli v javnem razpisu.
(2) Za izvedbo postopka
javnega razpisa se uporabljajo določbe zakona, ki ureja javne finance, in
določbe podzakonskih predpisov s področja javnih financ.
(3) Ministrstvo
sofinancira posamezno aktivnost znanstvenoraziskovalne dejavnosti iz prvega
odstavka prejšnjega člena pod pogojem, da isti stroški še niso bili
sofinancirani iz drugih javnih sredstev.
(4) Prijavitelji so
lahko raziskovalne organizacije, ki so vpisane v Zbirko podatkov o izvajalcih
znanstvenoraziskovalne dejavnosti po ZZrID (v nadaljnjem besedilu: evidenca
raziskovalnih organizacij) ter niso ustanovljene po zakonu, ki ureja
gospodarske družbe, in zasebni raziskovalci, vpisani v Register zasebnih
raziskovalcev po ZZrID, ter izpolnjujejo pogoje, določene v ZZrID.
(5) V primeru
sofinanciranja raziskovalnih projektov, pri katerih izvajanju sodelujejo tudi
raziskovalne organizacije, ki so vpisane v evidenco raziskovalnih organizacij
in so ustanovljene po zakonu, ki ureja gospodarske družbe, ter izpolnjujejo
pogoje, določene v ZZrID, so prijavitelji lahko tudi navedene raziskovalne
organizacije.
(6) V primeru sofinanciranja
projektov za odprtost in popularizacijo znanosti so prijavitelji lahko tudi
drugi zavodi, gospodarske družbe, zveze društev in ustanove iz Republike
Slovenije ter nevladne organizacije, ki delujejo v javnem interesu na področju
raziskovalne dejavnosti in so pri pristojnem organu vpisane v evidenco
nevladnih organizacij v javnem interesu. Prav tako so prijavitelji lahko pravne
osebe iz slovenskega zamejstva in Slovencev po svetu.
(7) Podrobnejši pogoji
in merila za dodelitev sredstev v posameznih primerih sofinanciranja aktivnosti
znanstvenoraziskovalne dejavnosti se določijo v javnem razpisu ob upoštevanju
predpisov, ki so določeni v okviru posameznega vira financiranja.
3. Javni poziv
6. člen
(javni poziv)
(1) Javni poziv se
uporablja, kadar že iz namena in ciljev dodeljevanja sredstev izhajajo pogoji,
ki jih mora prijavitelj izpolnjevati, zaradi česar je mogoče vnaprej predvideti
seznam potencialnih prijaviteljev, sredstva pa se med njih razdeli skladno z
določbami javnega poziva.
(2) Ministrstvo
sofinancira posamezno aktivnost znanstvenoraziskovalne dejavnosti iz prvega
odstavka 4. člena tega pravilnika pod
pogojem, da isti stroški še niso bili sofinancirani iz drugih javnih sredstev.
(3) Prijavitelji so
lahko raziskovalne organizacije, ki so vpisane v Zbirko podatkov o izvajalcih
znanstvenoraziskovalne dejavnosti po ZZrID (v nadaljnjem besedilu: evidenca
raziskovalnih organizacij) ter niso ustanovljene po zakonu, ki ureja
gospodarske družbe, in zasebni raziskovalci, vpisani v Register zasebnih
raziskovalcev po ZZrID, ter izpolnjujejo pogoje, določene v ZZrID.
(4) V primeru
sofinanciranja raziskovalnih projektov, pri katerih izvajanju katerih
sodelujejo tudi raziskovalne organizacije, ki so vpisane v evidenco
raziskovalnih organizacij in so ustanovljene po zakonu, ki ureja gospodarske
družbe, ter izpolnjujejo pogoje, določene v ZZrID, so prijavitelji lahko tudi
navedene raziskovalne organizacije.
(5) V primeru
sofinanciranja projektov za odprtost in popularizacijo znanosti so prijavitelji
lahko tudi drugi zavodi, gospodarske družbe, zveze društev in ustanove iz
Republike Slovenije ter nevladne organizacije, ki delujejo v javnem interesu na
področju raziskovalne dejavnosti in so pri pristojnem organu vpisane v evidenco
nevladnih organizacij v javnem interesu. Prav tako so prijavitelji lahko pravne
osebe iz slovenskega zamejstva in Slovencev po svetu.
(6) Podrobnejši pogoji
za dodelitev sredstev v posameznih primerih sofinanciranja aktivnosti
znanstvenoraziskovalne dejavnosti se določijo v javnem pozivu ob upoštevanju
predpisov, ki so določeni v okviru posameznega vira financiranja.
7. člen
(začetek postopka)
(1) Minister, pristojen
za znanost (v nadaljnjem besedilu: minister), sprejme sklep o začetku postopka
javnega poziva.
(2) S sklepom o začetku
postopka ali s posebnim sklepom minister imenuje strokovno komisijo za izvedbo
postopka javnega poziva.
(3) Minister lahko za
izvedbo postopka imenuje eno ali več strokovnih komisij.
(4) S sklepom o začetku
postopka se opredelijo tudi:
-       
predmet in namen javnega poziva;
-       
pogoji, ki jih morajo izpolnjevati prijavitelji;
-       
okvirna vrednost razpisanih sredstev;
-       
eden ali več pristojnih javnih uslužbencev za izvedbo javnega poziva;
-       
naloge strokovne komisije za izvedbo postopka javnega poziva, če te niso
določene v posebnem sklepu o imenovanju strokovne komisije.
8. člen
(strokovna komisija)
(1) Postopek javnega
poziva vodi strokovna komisija, ki jo s sklepom o začetku postopka ali s
posebnim sklepom imenuje minister.
(2) Strokovno komisijo
sestavljajo predsednik in najmanj dva člana, ki morajo imeti najmanj izobrazbo,
pridobljeno po študijskem programu druge stopnje, oziroma izobrazbo, ki ustreza
ravni izobrazbe, pridobljene po študijskih programih druge stopnje, in je v
skladu z zakonom, ki ureja slovensko ogrodje kvalifikacij, uvrščena na 8.
raven, in najmanj dve leti delovnih izkušenj s področja, za katero se
dodeljujejo sredstva.
(3) Vsi člani komisije
morajo ob imenovanju podpisati izjavo o zaupnosti in varovanju podatkov, s
katero se pod kazensko odgovornostjo zavežejo, da bodo kot zaupne varovali vse
podatke, dejstva in okoliščine o prijaviteljih in končnih prejemnikih sredstev,
za katere bodo izvedeli pri opravljanju funkcije člana komisije.
(4) Predsednik in člani
komisije ne smejo biti s prijavitelji oziroma končnimi prejemniki sredstev
interesno povezani v smislu poslovne povezanosti, sorodstvenega razmerja (v
ravni vrsti ali v stranski vrsti do vštetega četrtega kolena), v zakonski zvezi
ali v svaštvu do vštetega drugega kolena, četudi je zakonska zveza že
prenehala, ali v zunajzakonski skupnosti (v nadaljnjem besedilu: interesna
povezanost). Druge oblike interesne povezanosti se presojajo v skladu s
Kodeksom ravnanja javnih uslužbencev (Uradni list RS, št. 8/01).
(5) Ne glede na določbo
prejšnjega odstavka interesna povezanost ni izločitveni razlog, kadar strokovne
komisije ni mogoče sestaviti drugače zaradi omejenega števila strokovnjakov na
določenem področju.
(6) Minister lahko v
primeru večjega števila prijav ali potrebe po vključitvi oseb s specifičnimi
strokovnimi znanji v strokovno komisijo imenuje dodatne člane ali imenuje
posebno strokovno komisijo za posamezni namen.
9. člen
(način delovanja in naloge strokovne komisije)
(1) Način delovanja in
naloge strokovna komisije se opredelijo v sklepu, s katerim jo minister
imenuje.
(2) Predsednik
strokovne komisije vodi in organizira delo strokovne komisije.
(3) Strokovna komisija
pred odločitvijo o objavi javnega poziva oceni, ali je vsebina razpisne
dokumentacije pripravljena tako, da je mogoče pričakovati uspešen javni poziv.
(4) Strokovna komisija
je pristojna za izvedbo odpiranja prijav, preverjanje njihove popolnosti,
preverjanje izpolnjevanja pogojev in pripravo predlogov za sprejem odločitve
ministra.
(5) Strokovna komisija
o vseh svojih dejanjih v postopku vodi zapisnike.
10. člen
(objava)
(1) Javni poziv se
objavi na spletni strani ministrstva. Objava vsebuje najmanj:
1.     
naslov javnega poziva;
2.     
ime oziroma naziv in sedež ministrstva;
3.     
pravno podlago za izvedbo javnega poziva;
4.     
predmet, namen, cilje in upravičene stroške javnega poziva;
5.     
ciljne skupine oziroma upravičence;
6.     
navedbo pogojev za kandidiranje na javnem pozivu;
7.     
okvirno višino sredstev, ki je na razpolago za predmet javnega poziva,
in sredstev, ki jih lahko prejme posamezni prijavitelj, oziroma največji možni
delež sredstev, ki ga lahko prejme posamezni prijavitelj;
8.     
določitev obdobja upravičenosti, v katerem morajo biti porabljena
dodeljena sredstva oziroma roki, če je predvideno zaporedno dodeljevanje
sredstev;
9.     
način sofinanciranja;
10.  
informacijo o roku za predložitev prijav, ki mora biti razumen glede na
obseg dokumentacije, ki jo morajo prijavitelji predložiti;
11.  
informacijo o načinu predložitve prijav;
12.  
način, roke in odgovorne osebe za odpiranje prijav v postopku javnega
poziva;
13.  
postopek in način izbora;
14.  
rok, v katerem bodo prijavitelji obveščeni o izidu javnega poziva;
15.  
navedbo dokumentov, ki jih mora prijavitelj predložiti ministrstvu;
16.  
navedbo o tem, kdo odloča o dodelitvi sredstev.
(2) Razpisna
dokumentacija mora poleg vsebine javnega poziva iz prejšnjega odstavka
vsebovati najmanj:
-       
navodila prijaviteljem za izdelavo prijave;
-       
določilo o sredstvih, ki jih lahko prejme posamezni prijavitelj, oziroma
o največjem možnem deležu sredstev, ki ga lahko prejme posamezni prijavitelj;
-       
vzorec pogodbe o sofinanciranju.
(3) Razpisna
dokumentacija v postopku javnega poziva ni potrebna, če javni poziv vsebuje
podatke iz prejšnjega odstavka.
11. člen
(sprejem prijav)
(1) Prijave se vložijo
na ministrstvo.
(2) Uradna oseba, ki
sprejema prijave, na vsaki prijavi jasno označi datum in uro vložitve prijave.
Na enak način evidentira tudi vsako dopolnitev oziroma spremembo prijave.
(3) Uradna oseba, ki
sprejema prijave, prijavitelju na njegovo zahtevo izda potrdilo o oddaji
prijave, ki vsebuje podatke iz prejšnjega odstavka.
(4) Prijava mora biti
oddana do roka, ki je določen v objavi javnega poziva.
(5) Prijava mora biti
označena in oddana tako, kot je opredeljeno v javnem pozivu.
12. člen
(odpiranje prijav, prispelih na javni poziv)
Odpiranje prejetih prijav, prispelih na javni poziv, izvede
strokovna komisija na kraju in ob času, ki sta navedena v javnem pozivu,
oziroma v predvidenih rokih, če gre za zaporedno odpiranje prijav.
(2) Rok od izteka roka
za dostavo prijav do odpiranja prijav ne sme biti daljši od osmih dni.
(3) Odpiranje prijav je
praviloma javno. Ne glede na določbo prejšnjega stavka lahko v utemeljenih
primerih (zlasti kadar je število prejetih prijav veliko) strokovna komisija
odloči, da odpiranje ni javno.
(4) Odpirajo se samo v
roku dostavljene in pravilno označene ovojnice, in sicer po vrstnem redu
prejema. Pri elektronskih prijavah odpiranje pomeni evidentiranje seznama
prispelih prijav v okviru elektronskega prijavnega sistema. Dokazila, da so
bile prijave nepravočasne oziroma nepravilno označene, so sestavni del
dokumentarnega gradiva. Pri elektronsko prispelih prijavah strokovna komisija
evidentira dokaze, da so bile prijave nepravočasne ob upoštevanju načina
evidentiranja.
(5) Strokovna komisija
o odpiranju vodi zapisnik, ki vsebuje najmanj naslednje podatke:
1.     
naslov javnega poziva;
2.     
predmet javnega poziv;
3.     
naziv in sedež ministrstva;
4.     
datum in čas začetka ter konca odpiranja prijav in podatek o morebitnih
prekinitvah;
5.     
imena navzočih in odsotnih članov strokovne komisije;
6.     
v primeru javnega odpiranja prijav navedbo navzočih prijaviteljev
oziroma njihovih predstavnikov;
7.     
seznam prispelih prijav z navedbo številke prijave, nazivom oziroma
imenom prijavitelja in naslovom aktivnosti znanstvenoraziskovalne dejavnosti;
8.     
ugotovitve o pravočasnosti in formalni popolnosti prispelih prijav ter
izpolnjevanju pogojev, pri formalno nepopolnih prijavah pa tudi podatek o
razlogu za nepopolnost.
(6) Prijava je:
-       
nepravočasna, če je prispela po roku, ki je bil v javnem pozivu določen
za prejem prijav;
-       
formalno nepopolna, če ne vsebuje vseh zahtevanih dokumentov.
13. člen
(dopolnjevanje nepopolnih prijav)
(1) Če strokovna
komisija ugotovi, da je prijava ne vsebuje vseh zahtevanih dokumentov,
prijavitelja pozove k dopolnitvi take prijave.
(2) Prijavitelju mora
biti dan razumen rok za dopolnitev njegove prijave, vendar ne daljši od 15 dni.
(3) Predmet dopolnitve
ne sme biti:
-       
višina zaprošenih sredstev;
-       
tisti elementi prijave, ki vplivajo ali bi lahko vplivali na drugačno
razvrstitev njegove prijave glede na preostale prijave, ki jih je ministrstvo
prejelo v postopku.
(4) Ne glede na prejšnji
odstavek sme izključno prijavitelj ob pisnem soglasju strokovne komisije
popraviti očitne računske napake, ki se odkrijejo pri pregledu prijav. Pri tem
se višina zaprošenih sredstev ne sme spreminjati. V primeru usklajevanja s
pravili državnih pomoči, ki se odraža v spremembi zneska sofinanciranja, se
lahko višina sofinanciranja ustrezno zniža. Poprava napak se pregledno
evidentira. Naknadno vsebinsko dopolnjevanje prijave ni dovoljeno.
(5) V primeru javnih
pozivov iz 25. člena tega pravilnika z
odprtim rokom za prijave do porabe sredstev se v primeru nepopolne prijave kot
datum in ura popolne prijave šteje datum in ura, ko je ta dopolnjena. V pozivu
k dopolnitvi je treba prijavitelja opozoriti, da se bo vrstni red prispetja
posamezne prijave, ki se upošteva pri določitvi vrstnega reda za uvrstitev
prijave v nadaljnjo obravnavo, določil, ko bo prijava popolna, in da bo prijava
s sklepom zavržena kot nepopolna, če v zahtevanem roku ne bo v celoti
dopolnjena.
14. člen
(zavrženje prijav)
(1) Nepravočasne prijave
in nepravilno označene prijave se vrnejo prijavitelju skupaj s sklepom o
zavrženju prijave.
(2) Če prijavitelj
prijave ne dopolni v roku, ki mu je določen, oziroma njegova dopolnitev ni
skladna z zahtevo strokovne komisije, se njegova prijava zavrže.
15. člen
(ugotavljanje izpolnjevanja pogojev)
(1) Prijave, ki ne
izpolnjujejo pogojev javnega poziva, se zavrnejo.
(2) Izpolnjevanje
pogojev posameznega postopka javnega poziva je bistvenega pomena za doseganje
ciljev in namena dodeljevanja sredstev. Pogoje mora prijavitelj zato
izpolnjevati v vseh fazah postopka in izvedbe aktivnosti znanstvenoraziskovalne
dejavnosti. Če se v kateri koli fazi pred podpisom pogodbe ugotovi, da
prijavitelj ne izpolnjuje pogojev, ministrstvo lahko odstopi od podpisa pogodbe.
Če se to dejstvo ugotovi po podpisu pogodbe, lahko ministrstvo od pogodbe
odstopi in zahteva vračilo vseh morebitnih že izplačanih sredstev skupaj z
zakonskimi zamudnimi obrestmi.
16. člen
(predlog prejemnikov sredstev)
Strokovna komisija predlaga seznam prejemnikov sredstev, ki
ga podpišejo predsednik in člani strokovne komisije.
17. člen
(delo strokovne komisije pri izboru prijav, prispelih na
javni poziv)
Strokovna komisija pripravi skupni sklep o razdelitvi
sredstev in posamične sklepe o (ne)izboru. Pristojni javni uslužbenci za
izvedbo javnega poziva za strokovno komisijo opravljajo strokovno-tehnične
naloge.
18. člen
(rezervna lista prijav)
Strokovna komisija lahko, skladno s pogoji javnega poziva,
določi rezervno listo prijav, ki so lahko izbrane za sofinanciranje v primeru
sprostitve ali povečanja proračunskih sredstev.
19. člen
(posamični sklepi o (ne)izboru)
(1) Minister na podlagi
predloga strokovne komisije izda o vsaki prijavi, prispeli na javni poziv, v
roku, ki ne sme biti daljši od 60 dni od datuma odpiranja prijav, posamični
sklep o (ne)izboru.
(2) S sklepom se odloči
o odobritvi sredstev in znesku oziroma odstotku sofinanciranja ali o zavrnitvi
sofinanciranja posamezne prijave. Sklep vsebuje tudi navedbo razlogov za
sprejeto odločitev.
(3) Ministrstvo mora v
roku, ki je bil naveden v objavi javnega poziva, obvestiti vse prijavitelje o
odločitvi glede dodelitve sredstev.
20. člen
(podlaga za sklenitev pogodbe)
(1) Pogodba s
prejemnikom sredstev se podpiše na podlagi sklepa o izboru, izdanega v postopku
javnega poziva.
(2) Pogodba se glede na
pogoje posameznega postopka sklene za določen čas in je lahko tudi večletna.
21. člen
(podpis pogodbe)
(1) Ministrstvo pošlje
izbranemu prijavitelju pogodbo in ga pozove k podpisu.
(2) S pogodbo se
uredijo vsa medsebojna razmerja ter opredelijo pravice in obveznosti.
(3) Če se izbrani
prijavitelj, ki je bil pozvan k podpisu pogodbe, v postavljenem roku od prejema
poziva nanj ne odzove, se šteje, da je umaknil svojo prijavo. S tem izbrani
prijavitelj izgubi pravico do odobrenih sredstev.
(4) Obvezne sestavine
pogodbe so:
1.     
navedba pogodbenih strank (naziv oziroma ime, naslov, davčna številka,
matična številka, številka transakcijskega računa in zastopnika pogodbenih
strank);
2.     
predmet pogodbe;
3.     
namen, za katerega so sredstva dodeljena;
4.     
višina dodeljenih sredstev;
5.     
terminski načrt porabe sredstev;
6.     
trajanje pogodbe;
7.     
skrbniki pogodbe obeh pogodbenih strank;
8.     
določba, da mora izbrani prijavitelj sproti obveščati ministrstvo o
spremembah, ki lahko vplivajo na izpolnitev pogodbenih obveznosti;
9.     
določila o sankcijah zaradi neizpolnjevanja pogodbenih obveznosti;
10.  
način izdajanja in potrjevanja zahtevkov, kot na primer:
- 
spisek dokazil, ki jih mora predložiti prijavitelj za porabo dodeljenih
sredstev;
- 
vmesna poročila o poteku in rezultatih porabljenih sredstev v fazi
izvajanja aktivnosti znanstvenoraziskovalne dejavnosti oziroma najmanj
zaključno poročilo;
- 
določila, pod kakšnimi pogoji lahko izbrani prijavitelj podaljša rok
porabe sredstev glede na predvideni terminski načrt, kakšen je postopek za
podaljšanje in določilo, da v nasprotnem primeru izbrani prijavitelj izgubi
pravico do nadaljnje porabe sredstev;
11.  
način nadzora nad namensko porabo sredstev, kot na primer:
- 
dolžnost ministrstva, da spremlja in nadzira izvajanje pogodbe in
namensko porabo proračunskih sredstev;
- 
možnost, da ministrstvo kadar koli preverja namensko porabo dodeljenih
sredstev;
- 
dolžnost izbranega prijavitelja, da ministrstvu omogoči pregled in
nadzor nad namensko uporabo sredstev, tudi s preverjanjem na kraju samem;
- 
določilo, da mora izbrani prijavitelj ob nenamenski porabi sredstev
sredstva v ustrezni višini vrniti v proračun skupaj z zakonskimi zamudnimi
obrestmi;
- 
določila, pod kakšnimi pogoji lahko ministrstvo odstopi od pogodbe z izbranim
prijaviteljem;
12.  
določba o obveščanju javnosti, da je predmet pogodbe sofinanciran s
strani ministrstva oziroma s strani drugih virov financiranja;
13.  
skladnost s pravili za dodelitev intenzivnosti državnih pomoči, če je to
potrebno;
14.  
drugo, če to določajo interni akti in usmeritve ministrstva glede
obveznih vsebin pogodb in ob upoštevanju drugih predpisov, ki urejajo različne
vire sredstev;
15.  
podpis in datum podpisa pogodbenih strank.
(5) Prijaviteljeva
prijava je kot priloga sestavni del pogodbe.
22. člen
(spremljanje pogodb)
Skrbniki pogodb na ministrstvu so odgovorni za spremljanje
izpolnjevanja pogodbenih obveznosti prejemnikov sredstev.
23. člen
(spremenjene okoliščine)
(1) Prejemnik sredstev
mora aktivnost znanstvenoraziskovalne dejavnosti izvesti tako, kot je napovedal
v svoji prijavi.
(2) Prejemnik sredstev
mora skrbnika pogodbe na ministrstvu obvestiti o vseh spremembah, ki utegnejo
vplivati na izpolnitev njegovih obveznosti, določenih v pogodbi, v osmih dneh,
ko je zanje izvedel. Na podlagi obvestila lahko ministrstvo ob upoštevanju vseh
okoliščin posameznega primera sklene s prejemnikom sredstev aneks k pogodbi ali
od pogodbe odstopi in zahteva vračilo že prejetih sredstev s pripadajočimi
zakonskimi zamudnimi obrestmi.
(3) Če ministrstvo
ugotovi, da izvajanja posamezne aktivnosti znanstvenoraziskovalne dejavnosti,
sofinancirane po pogodbi, zaradi objektivnih okoliščin ne bo mogoče uspešno
končati v roku, se nadaljnje izvajanje aktivnosti znanstvenoraziskovalne
dejavnosti in sofinanciranje prekine, prejemniku sredstev pa v tem primeru ni
treba vrniti že izplačanih sredstev. Za objektivne okoliščine se štejejo
okoliščine, ki jih ni bilo mogoče predvideti, preprečiti, odpraviti ali se jim
izogniti.
24. člen
(poročanje)
(1) Prejemnik sredstev
mora ministrstvu predložiti vmesna poročila in zaključno poročilo o poteku in
rezultatih izvedbe predmeta pogodbe v skladu z roki, določenimi v pogodbi.
(2) Skrbnik pogodbe
lahko od prejemnika sredstev kadar koli zahteva tudi dodatna pojasnila oziroma
dodatna dokazila, ki so povezana z izvajanjem pogodbe.
25. člen
(javni poziv do porabe sredstev)
(1) Javni poziv se
lahko uporablja tudi v primerih sofinanciranja aktivnosti
znanstvenoraziskovalne dejavnosti iz prvega odstavka 4. člena
tega pravilnika, ko že iz namena in ciljev dodeljevanja sredstev izhajajo
pogoji, ki jih mora prijavitelj izpolnjevati, zaradi česar je mogoče predvideti
seznam potencialnih prijaviteljev, sredstva pa se med njih dodelijo po vnaprej
opredeljenem postopku.
(2) Javni poziv iz
prvega odstavka se izvaja:
-       
do porabe sredstev z odprtim rokom za prijave in po vrstnem redu
prispetja prijav do porabe sredstev
-       
ali na podlagi enotnega datumsko določenega roka za prijave do porabe
sredstev.
(3) V primerih iz tega
člena se za izvedbo postopka javnega poziva uporabljajo določbe o izvedbi
postopka javnega poziva od 6. do 24. člena
tega pravilnika.
26. člen
(javni poziv z merili)
(1) Postopek javnega
poziva se lahko uporablja tudi v primerih sofinanciranja aktivnosti
znanstvenoraziskovalne dejavnosti iz prvega odstavka 4. člena
tega pravilnika, ko že iz namena in ciljev razdeljevanja sredstev izhajajo
pogoji, ki jih mora prijavitelj izpolnjevati, zaradi česar je mogoče predvideti
seznam potencialnih prijaviteljev, sredstva pa se med njih razdelijo po
opredeljenem postopku in merilih, s pomočjo katerih se v postopku tega javnega
poziva med tistimi, ki izpolnjujejo pogoje, izberejo prijavitelji, ki prejmejo
sredstva.
(2) V primerih iz
prejšnjega odstavka se za izvedbo postopka javnega poziva smiselno uporabljajo
določbe o postopku javnega razpisa iz tega pravilnika (zlasti o izboru prijav z
merili in izboru prijav za sofinanciranje, od najvišje do najnižje ocenjene, do
porabe sredstev). Podrobnejši način se opredeli v javnem pozivu.
III. SKLENITEV NEPOSREDNE POGODBE
1. Splošno
27. člen
(upravičenci in primeri financiranja)
(1) Upravičenci do
postopka dodelitve sredstev s sklenitvijo neposredne pogodbe na področju
znanstvenoraziskovalne dejavnosti so lahko raziskovalne organizacije, ki so
vpisane v evidenco raziskovalnih organizacij, in zasebni raziskovalci, vpisani
v Register zasebnih raziskovalcev po ZZrID, ki izpolnjujejo pogoje, določene v
ZZrID.
(2) Postopek dodelitve
sredstev s sklenitvijo neposredne pogodbe na področju znanstvenoraziskovalne
dejavnosti se lahko uporablja v naslednjih primerih sofinanciranja aktivnosti
znanstvenoraziskovalne dejavnosti:
1.     
sofinanciranje aktivnosti, pri katerih je postopek za dodelitev sredstev
izveden na evropski oziroma transnacionalni ravni;
2.     
sofinanciranje raziskovalnih projektov, ki so bili na razpisih v okviru
centralnih programov Evropske unije (v nadaljnjem besedilu: EU) odlično
ocenjeni, vendar tam niso bili sprejeti v sofinanciranje;
3.     
sofinanciranje raziskovalnih projektov, ki so bili izbrani v
sofinanciranje v okviru centralnih programov EU in ki omogočajo dopolnjevanje z
drugimi evropskimi ali državnimi sredstvi;
4.     
sofinanciranje izvajanja ukrepov odprte znanosti;
5.     
sofinanciranje vzpostavitve raziskovalne infrastrukture;
6.     
sofinanciranje nakupa raziskovalne opreme.
28. člen
(smiselna uporaba določb)
V postopku dodelitve sredstev s sklenitvijo neposredne
pogodbe na področju znanstvenoraziskovalne dejavnosti iz tega poglavja se
smiselno uporabljajo določbe tega pravilnika o javnem pozivu, in sicer zlasti
določbe o sklepu o začetku postopka, o sklepu o izboru prijav in o vsebini
pogodbe.
2. Sofinanciranje aktivnosti, pri katerih je postopek za
dodelitev sredstev izveden na evropski oziroma transnacionalni ravni
29. člen
(sofinanciranje aktivnosti, pri katerih je postopek za
dodelitev sredstev izveden na evropski oziroma transnacionalni ravni)
(1) Za sofinanciranje
večstranskih transnacionalnih raziskovalnih projektov, ki se sofinancirajo prek
mednarodnih organizacij ali konzorcijev v okviru programov EU, pri katerih je
postopek razpisa za dodelitev sredstev izveden na evropski oziroma
transnacionalni ravni, v skladu s postopki, predvidenimi za izvrševanje
programov EU ali z avtonomno določenim pravom, in ki so bili izbrani v
sofinanciranje na podlagi mednarodnih evalvacij in finančnih uskladitev v
okviru programov in sodelovanj, h katerim je pristopila Republika Slovenija ali
ministrstvo, lahko ministrstvo sklepa neposredne pogodbe o sofinanciranju z
izbranimi prijavitelji.
(2) Ministrstvo lahko
sklepa neposredne pogodbe o sofinanciranju z izbranimi prijavitelji v skladu z
določbami tega pravilnika na podlagi obveznosti, sprejetih z uradnim pristopnim
dokumentom k transnacionalnim ali evropskim pobudam in skupnim transnacionalnim
javnim razpisom.
(3)  Ministrstvo v
okviru skupnega transnacionalnega javnega razpisa na spletni strani objavi tudi
nacionalna navodila za slovenske prijavitelje, ki posebej določajo pravno
podlago, razpisana sredstva, pričakovano minimalno število sodelujočih
raziskovalnih partnerjev, upravičence, upravičene stroške in vse druge pogoje,
ki so predvideni za slovenske prijavitelje na skupnem transnacionalnem javnem
razpisu, ter so v skladu z veljavno zakonodajo. Navodila se objavijo tudi na
spletni strani transnacionalnega javnega razpisa.
(4)  Na podlagi
skupnega izbornega postopka na mednarodni ravni upravni odbor skupnega
transnacionalnega javnega razpisa potrdi in predlaga projekte v sofinanciranje
ministrstvu. Minister izda sklep o sofinanciranju projektov, izbranih na
skupnem transnacionalnem javnem razpisu, s katerim sledi predlogu upravnega
odbora skupnega transnacionalnega javnega razpisa.
(5) V sklepu iz
prejšnjega odstavka se določijo:
1.     
ime oziroma naziv in sedež neposrednega proračunskega uporabnika, ki
dodeljuje sredstva;
2.     
naziv prijavitelja;
3.     
akronim projekta;
4.     
naslov projekta;
5.     
vrednost projekta za posameznega slovenskega prijavitelja;
6.     
višina razpoložljivih sredstev sofinanciranja in možna višina prispevka
Evropske komisije ter obdobje trajanja projekta;
7.     
pravna podlaga;
8.     
obdobje upravičenosti javnih izdatkov in proračunska postavka ter
9.     
predmet javnega razpisa, vključno z navedbo transnacionalnega izbora
prijavitelja oziroma upravičenca.
(6) Na podlagi sklepa
iz četrtega odstavka tega člena je o izboru obveščen slovenski prijavitelj, ki
mora za pripravo in sklenitev neposredne pogodbe ministrstvu predložiti
zahtevano dokumentacijo za pripravo pogodbe.
3. Sofinanciranje raziskovalnih projektov, ki so bili na
razpisih v okviru centralnih programov EU odlično ocenjeni, vendar tam niso
bili sprejeti v sofinanciranje
30. člen
(sofinanciranje raziskovalnih projektov, ki so bili na
razpisih v okviru centralnih programov EU odlično ocenjeni, vendar tam niso
bili sprejeti v sofinanciranje)
(1) Za sofinanciranje
raziskovalnih projektov, ki so bili na razpisih v okviru centralnih programov
EU odlično ocenjeni, vendar tam niso bili sprejeti v sofinanciranje, lahko
ministrstvo sklepa neposredne pogodbe o sofinanciranju s prijavitelji teh
projektov v skladu z določbami tega pravilnika.
(2) Ministrstvo sklene
neposredno pogodbo na podlagi povabila prijaviteljem projektov iz prejšnjega
odstavka za oddajo prijave in po izdanem sklepu ministra o sofinanciranju.
(3) Za sofinanciranje
morajo biti izpolnjeni zlasti naslednji pogoji:
-       
projekt ni bil sprejet v sofinanciranje pri Evropski komisiji, bil pa je
odlično ocenjen oziroma mu je bil podeljen pečat odličnosti. V primeru
raziskovalnih razpisov Evropskega raziskovalnega sveta (angl. European Research
Council) gre za projekte, ki so prejeli zaključno oceno A,
vendar zaradi pomanjkanja sredstev niso bili izbrani za sofinanciranje;
-       
vodja projekta je isti raziskovalec ali raziskovalna organizacija, ki je
bila prijavljena v okviru razpisa centralnega programa EU;
-       
vodja projekta mora biti kot raziskovalec vpisan v evidenco
raziskovalnih organizacij.
(4) Pri pripravi
povabila prijaviteljem za oddajo prijave ministrstvo upošteva pogoje
sofinanciranja centralnih programov EU, morebitne dodatne pogoje za
sofinanciranje ob upoštevanju vira sredstev za sofinanciranje pa ministrstvo
opredeli v povabilu prijaviteljem za oddajo prijave.
(5) Pri pripravi
povabila prijaviteljem za oddajo prijave mora ministrstvo zagotavljati
transparentnost in enakopravnost obravnave.
(6) V povabilu
prijaviteljem za oddajo prijave ministrstvo opredeli najmanj namen, cilje,
predvidene aktivnosti, obdobje upravičenosti, predvideno višino sofinanciranja,
upravičene stroške, predvidene rezultate in kazalnike.
4. Sofinanciranje raziskovalnih
projektov, ki so bili izbrani v sofinanciranje v okviru centralnih programov EU
in ki omogočajo dopolnjevanje z drugimi evropskimi ali državnimi sredstvi
31. člen
(sofinanciranje raziskovalnih projektov, ki so bili izbrani
v sofinanciranje v okviru centralnih programov EU in ki omogočajo dopolnjevanje
z drugimi evropskimi ali državnimi sredstvi)
(1) Za sofinanciranje raziskovalnih projektov, ki so bili
izbrani v sofinanciranje v okviru centralnih programov EU in ki omogočajo
dopolnjevanje z drugimi evropskimi ali državnimi sredstvi, lahko ministrstvo
sklepa neposredne pogodbe o sofinanciranju v skladu z določbami tega
pravilnika.
(2) Ministrstvo sklene
neposredno pogodbo na podlagi povabila prijaviteljem projektov iz prejšnjega
odstavka za oddajo prijave in po izdanem sklepu ministra o sofinanciranju.
(3) Za sofinanciranje
morajo biti izpolnjeni zlasti naslednji pogoji:
-       
projekt je bil sprejet v sofinanciranje v okviru centralnih programov
EU;
-       
centralni programi EU omogočajo sofinanciranje projekta iz drugih
sredstev;
-       
vodja projekta je isti raziskovalec (oziroma raziskovalna organizacija,
kjer relevantno), ki je bil prijavljen v okviru razpisa centralnega programa
EU;
-       
vodja projekta mora biti kot raziskovalec vpisan v evidenco
raziskovalnih organizacij;
-       
sredstva centralnih programov EU krijejo druge stroške oziroma ne gre za
dvojno financiranje istovrstnih stroškov projekta.
(4) Pri pripravi
povabila prijaviteljem k oddaji prijave ministrstvo upošteva pogoje
sofinanciranja centralnih programov EU, morebitne dodatne pogoje za
sofinanciranje ob upoštevanju vira sredstev za sofinanciranje pa ministrstvo
opredeli v povabilu prijaviteljem za oddajo prijave.
(5) Pri pripravi
povabila prijaviteljem za oddajo prijave mora ministrstvo zagotavljati
transparentnost in enakopravnost obravnave.
(6) V povabilu
prijaviteljem za oddajo prijave ministrstvo opredeli najmanj namen, cilje,
predvidene aktivnosti, obdobje upravičenosti, predvideno višino sofinanciranja,
upravičene stroške, predvidene rezultate in kazalnike.
32. člen
(institucionalna partnerstva)
(sofinanciranje raziskovalnih projektov, ki so bili izbrani
v sofinanciranje v okviru institucionalnih partnerstev centralnih programov EU
in ki omogočajo dopolnjevanje z drugimi evropskimi ali državnimi sredstvi)
(1) Za sofinanciranje
raziskovalnih projektov, ki so bili izbrani v sofinanciranje v okviru institucionalnih
partnerstev centralnih programov EU in ki omogočajo dopolnjevanje z drugimi
evropskimi ali državnimi sredstvi, lahko ministrstvo v skladu z aktom EU o
institucionalnem partnerstvu in sklepom Vlade Republike Slovenije sklepa
neposredne pogodbe o sofinanciranju v skladu z določbami tega pravilnika.
(2) Ministrstvo sklene
neposredno pogodbo na podlagi povabila prijaviteljem projektov iz prejšnjega
odstavka za oddajo prijave in po izdanem sklepu ministra o sofinanciranju.
(3) Za sofinanciranje
morajo biti izpolnjeni zlasti naslednji pogoji:
-       
projekt je bil sprejet v sofinanciranje v okviru institucionalnih
partnerstev centralnih programov EU;
-       
centralni programi EU omogočajo sofinanciranje projekta iz drugih
sredstev;
-       
sofinanciranje je namenjeno dopolnjevanju opredeljenih stroškov
financiranja s strani centralnih programov EU;
-       
ne gre za dvojno financiranje stroškov projekta.
(4) Pri pripravi
povabila prijaviteljem k oddaji prijave ministrstvo upošteva pogoje
sofinanciranja institucionalnih partnerstev centralnih programov EU, morebitne
dodatne pogoje za sofinanciranje ob upoštevanju vira sredstev za sofinanciranje
pa ministrstvo opredeli v povabilu prijaviteljem za oddajo prijave.
(5) Pri pripravi
povabila prijaviteljem za oddajo prijave mora ministrstvo zagotavljati
transparentnost in enakopravnost obravnave.
(6) V povabilu
prijaviteljem za oddajo prijave ministrstvo opredeli najmanj namen, cilje,
predvidene aktivnosti, obdobje upravičenosti, predvideno višino sofinanciranja,
upravičene stroške, predvidene rezultate in kazalnike.
5. Sofinanciranje izvajanja ukrepov odprte znanosti
33. člen
(sofinanciranje izvajanja ukrepov odprte znanosti)
(1) Za sofinanciranje
izvajanja ukrepov odprte znanosti, ki so opredeljeni v akcijskem načrtu za
odprto znanost, ki ga sprejme Vlada Republike Slovenije, lahko ministrstvo
sklepa z izvajalci znanstvenoraziskovalne dejavnosti neposredne pogodbe o
sofinanciranju v skladu z določbami tega pravilnika.
(2) Ministrstvo sklene
neposredno pogodbo po izdanem sklepu ministra o sofinanciranju na podlagi
povabila izvajalcem znanstvenoraziskovalne dejavnosti k oddaji prijave. V
prijavi izvajalci med drugim podrobneje opišejo predvidene aktivnosti,
rezultate in kazalnike ter s tem povezane stroške v skladu z akcijskim načrtom
za odprto znanost (v nadaljnjem besedilu: program dela). V primeru sklepanja
večletne pogodbe se za vsako dodatno leto sklene aneks k pogodbi. Obveznosti
izvajalca glede predložitve letnega programa dela za pripravo aneksa k pogodbi
iz prejšnjega stavka se določijo v krovni pogodbi.
(3) V povabilu
izvajalcem znanstvenoraziskovalne dejavnosti k oddaji prijave ministrstvo lahko
opredeli dodatne pogoje za sofinanciranje v skladu z akcijskim načrtom za
odprto znanost.
(4) V povabilu
izvajalcem znanstvenoraziskovalne dejavnosti za oddajo prijave ministrstvo v
skladu z akcijskim načrtom za odprto znanost opredeli najmanj namen, cilje,
predvidene aktivnosti, obdobje upravičenosti, predvideno višino sofinanciranja,
upravičene stroške, predvidene rezultate in kazalnike, ki morajo biti v skladu
z akcijskim načrtom za odprto znanost.
6. Sofinanciranje vzpostavitve raziskovalne
infrastrukture ali sofinanciranje nakupa raziskovalne opreme
34. člen
(sofinanciranje vzpostavitve raziskovalne infrastrukture ali
sofinanciranje nakupa raziskovalne opreme)
(1) Sredstva za
vzpostavitev raziskovalne infrastrukture ali sredstva za sofinanciranje nakupa
raziskovalne opreme lahko ministrstvo dodeljuje prek sklenitve neposredne
pogodbe v skladu z javnofinančnimi predpisi.
(2) Neposredna pogodba
se lahko sklene, če gre za projekt, sofinanciran iz sredstev kohezijske
politike, ki izpolnjuje pogoje za neposredno potrditev operacije, ali če gre za
projekt, ki se nanaša na 1., 2. ali 3. točko drugega odstavka 27. člena
tega pravilnika in se vsebinsko nanaša na vzpostavitev raziskovalne
infrastrukture ali sofinanciranje nakupa raziskovalne opreme.
(3) Ministrstvo sklene
neposredno pogodbo po izdanem sklepu ministra o sofinanciranju na podlagi
povabila k oddaji prijave.
(4) V povabilu
prijaviteljem za oddajo prijave ministrstvo opredeli najmanj namen, cilje,
predvidene aktivnosti, obdobje upravičenosti, predvideno višino sofinanciranja,
upravičene stroške, predvidene rezultate in kazalnike.
(5) Pri pripravi
povabila prijaviteljem k oddaji prijave ministrstvo upošteva morebitne dodatne
pogoje za sofinanciranje ob upoštevanju vira sredstev za sofinanciranje.
(6) Pri pripravi
povabila prijaviteljem za oddajo prijave mora ministrstvo zagotavljati
transparentnost in enakopravnost obravnave.
IV. OPERACIJE EVROPSKE KOHEZIJSKE POLITIKE TER NAČRTA ZA
OKREVANJE IN ODPORNOST
35. člen
(operacije evropske kohezijske politike ter Načrta za
okrevanje in odpornost)
(1) Sofinanciranje operacij iz sredstev evropske kohezijske
politike ter Načrta za okrevanje in odpornost na področju znanstvenoraziskovalne
dejavnosti ministrstvo sofinancira ob upoštevanju predpisov, ki urejajo porabo
sredstev evropske kohezijske politike ter Načrta za okrevanje in odpornost v
Republiki Sloveniji.
(2) Določbe tega
pravilnika o sklenitvi neposredne pogodbe se uporabljajo tudi za sofinanciranje
operacij evropske kohezijske politike ter Načrta za okrevanje in odpornost na
področju znanstvenoraziskovalne dejavnosti v obliki neposredne potrditve
operacije oziroma v obliki neposredno opredeljenih projektov.
V. NADZOR
36. člen
(nadzor ministrstva)
(1) Ministrstvo
opravlja nadzor nad namensko porabo sredstev.
(2) Prejemniki
sredstev, ki jih sofinancira ministrstvo, morajo ministrstvu pošiljati podatke
o rezultatih znanstvenoraziskovalne dejavnosti in porabi proračunskih sredstev
v skladu z določbami pogodbe o sofinanciranju, sklenjene med ministrstvom in
prejemnikom sredstev.
VI. KONČNA DOLOČBA
37. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-10/2023/22
Ljubljana, dne 19. junija 2023
EVA 2023-3360-0007
Dr. Igor Papič
minister
za visoko šolstvo, znanost in inovacije