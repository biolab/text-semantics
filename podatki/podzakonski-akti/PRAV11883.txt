I. SPLOŠNE DOLOČBE
1. člen
(vsebina)
(1) Ta pravilnik določa podrobnejšo
vsebino in obliko energetske izkaznice stavbe (v nadaljnjem besedilu: energetska
izkaznica), metodologijo za izdelavo in izdajo energetske izkaznice ter vsebino
podatkov, način vodenja registra energetskih izkaznic (v nadaljnjem besedilu:
register) in način prijave izdane energetske izkaznice za vpis v register. Prav
tako določa podrobnejšo vsebino, obliko, metodologijo in roke za nadzor nad
izdanimi energetskimi izkaznicami.
(2) Ta pravilnik določa tudi vrste
stavb, za katere velja obveznost izdaje in namestitve energetske izkaznice na
vidno mesto.
2. člen
(izrazi)
Posamezni izrazi, uporabljeni v tem
pravilniku, imajo naslednji pomen:
1.     
letna potrebna toplota za ogrevanje stavbe QNH (kWh/a) je
toplota, ki jo je treba v enem letu dovesti v stavbo za doseganje projektnih
notranjih temperatur v obdobju ogrevanja in je določena računsko po pravilniku,
ki ureja učinkovito rabo energije v stavbah;
2.     
letna dovedena energija za delovanje stavbe Qf (kWh/a) je
končna energija dovedena sistemom v stavbi za pokrivanje potreb za ogrevanje,
pripravo tople vode, hlajenje, prezračevanje, klimatizacijo in razsvetljavo,
izračunana po pravilniku, ki ureja učinkovito rabo energije v stavbah;
3.     
letna dovedena energija (kWh/a), je celotna končna energija goriva in
daljinske toplote, ki se dovaja sistemom v stavbi, in ne vključuje elektrike,
določi se na podlagi meritev, v skladu s standardom SIST EN 15603. Dovedena
elektrika se prikazuje ločeno. Pri soproizvodnji toplote in elektrike se na
kazalniku letne dovedene energije prikaže celotno gorivo;
4.     
letna dovedena električna energija (kWh/a) vključuje rabo vse elektrike
v stavbi, tudi za delovanje toplotnih črpalk, pripravo sanitarne tople vode,
pomožno električno energijo, razsvetljavo, delovanje drugih naprav itd., določi
se na podlagi meritev, v skladu s standardom SIST EN 15603;
5.     
letna primarna energija za delovanje stavbe Qp (kWh/a) je
energija primarnih nosilcev energije, pridobljena z izkoriščanjem naravnih
energetskih virov, ki niso izpostavljeni tehnični pretvorbi in so porabljeni za
delovanje stavbe;
6.     
letne emisije CO2 pomenijo emisije zaradi delovanja stavbe na
enoto kondicionirane površine stavbe (kg/(m2a)) in se določijo v skladu
s predpisi, ki urejajo učinkovito rabo energije v stavbah;
7.     
obstoječa stavba je stavba, ki je v uporabi več kot eno leto;
8.     
kondicionirana površina stavbe (Ak) je ogrevana oziroma
hlajena zaprta neto površina stavbe, določena v skladu s standardom SIST EN ISO
13789 in pravilnikom, ki ureja metodologijo učinkovite rabe energije v stavbah;
9.     
minimalna zahteva je referenčna vrednost letne potrebne toplote za
ogrevanje QNH (kWh/a) in je določena s pravilnikom, ki ureja
učinkovito rabo energije v stavbah za posamezno leto;
10.  
minimalna zahteva skoraj nič-energijske stavbe je referenčna vrednost
letne primarne energije za delovanje stavbe Qp (kWh/a), ki je
določena z akcijskim načrtom za skoraj nič-energijske stavbe za posamezno leto;
11.  
povprečna raba energije primerljive stavbe je referenčna vrednost
izračunane povprečne vrednosti rabe energije na podlagi podatkov iz registra
energetskih izkaznic, za stavbe zgrajene v zadnjih desetih letih;
12.  
neodvisni strokovnjak izdeluje energetske izkaznice in izpolnjuje pogoje
iz 341. člena Energetskega zakona (Uradni list RS, št. 17/14);
13.  
izdajatelj izdaja energetske izkaznice in izpolnjuje pogoje iz 339.
člena (Uradni list RS, št. 17/14).
II. VSEBINA IN OBLIKA ENERGETSKE IZKAZNICE STAVBE
3. člen
(vrste energetskih izkaznic)
(1) Vrsti energetskih izkaznic sta:
-       
računska energetska izkaznica, ki se izda za novozgrajene stavbe in
novozgrajene dele stavb, obstoječe stanovanjske stavbe in stanovanja. Njena
vsebina in oblika sta določeni v prilogi 1, ki je sestavni del tega pravilnika;
-       
merjena energetska izkaznica, ki se izda za obstoječe nestanovanjske
stavbe ali nestanovanjske dele stavb. Njena vsebina in oblika sta določeni v
prilogi 2, ki je sestavni del tega pravilnika.
(2) Ne glede na prejšnji odstavek se
namesto merjene energetske izkaznice izda računska energetska izkaznica, če
neodvisni strokovnjak oceni, da podatki o dejanski rabi energije niso
zanesljivi.
(3) Če je računska energetska
izkaznica, izdana za stanovanje ali posamezni del nestanovanjske stavbe po
postopku iz drugega odstavka 8. člena tega pravilnika, se to navede v rubriki
»Komentar in posebni robni pogoji«.
4. člen
(energetska izkaznica stavbe ali njenega
posameznega dela)
(1) Za stavbo z več posameznimi deli
se energetska izkaznica izda za celotno stavbo.
(2) Ne glede na prejšnji odstavek se
lahko izda energetska izkaznica za posamezni del stavbe, če tehnične lastnosti
stavbe in vgrajenih sistemov omogočajo celovito analizo energetske
učinkovitosti posameznega dela stavbe.
(3) Če etažna lastnina v
večstanovanjski stavbi ni vzpostavljena, se energetska izkaznica za celotno
stavbo v skladu s petim odstavkom 333. člena Energetskega zakona (Uradni list
RS, št. 17/14) lahko izda samo z identifikacijsko oznako celotne stavbe.
(4) Pozneje izdana energetska
izkaznica za celotno stavbo razveljavi prej izdano energetsko izkaznico za posamezni
del te stavbe.
(5) Energetske izkaznice za stanovanje
ni mogoče izdati, če je že izdana energetska izkaznica za celotno stavbo.
5. člen
(energijski kazalniki)
(1) Energijski kazalniki za računsko
energetsko izkaznico so naslednji:
-       
letna potrebna toplota za ogrevanje stavbe na enoto kondicionirane
površine stavbe QNH/Ak (kWh/(m2a)),
-       
letna dovedena energija za delovanje stavbe na enoto kondicionirane
površine stavbe Q/Ak (kWh/(m2a)),
-       
letna primarna energija za delovanje stavbe na enoto kondicionirane
površine stavbe Qp/Ak (kWh/(m2a)),
-       
letne emisije CO2 zaradi delovanja stavbe na enoto
kondicionirane površine stavbe (kg/(m2a)).
(2) Energijski kazalniki za merjeno
energetsko izkaznico so naslednji:
-       
letna dovedena energija na enoto kondicionirane površine stavbe (kWh/(m2a)),
-       
letna dovedena električna energija na enoto kondicionirane površine
stavbe (kWh/(m2a)),
-       
letna primarna energija za delovanje stavbe na enoto kondicionirane
površine stavbe (kWh/(m2a)),
-       
letne emisije CO2 zaradi delovanja stavbe na enoto
kondicionirane površine stavbe Ak (kg/(m2a)).
(3) Energijski kazalniki se prikažejo
na barvnem poltraku energetske izkaznice.
6. člen
(razvrstitev energijskega kazalnika v
razrede)
Energijski kazalnik iz prve alineje prvega
odstavka prejšnjega člena se razvrsti v naslednje razrede:
-       
A1:         od 0 do vključno 10 kWh/m2a,
-       
A2:         nad 10 do vključno 15 kWh/ m2a,
-       
B1:         nad 15 do vključno 25 kWh/ m2a,
-       
B2:         nad 25 do vključno 35 kWh/ m2a,
-       
C:           nad 35 do vključno 60 kWh/ m2a,
-       
D:           nad 60 do vključno 105 kWh/ m2a,
-       
E:           nad 105 do vključno 150 kWh/ m2a,
-       
F:           nad 150 do vključno 210 kWh/ m2a,
-       
G:          nad 210 kWh/ m2a.
7. člen
(priporočila za stroškovno učinkovite
izboljšave)
(1) Priporočila, navedena v energetski
izkaznici, morajo biti skladna s pravili stroke in stanjem tehnike ter tehnično
izvedljiva, da se z njimi lahko ocenijo stroškovne ugodnosti zaradi izboljšanja
energetske učinkovitosti stavbe. Primeri priporočil so navedeni v energetski
izkaznici na obrazcu iz priloge 3, ki je sestavni del tega pravilnika, in so
razdeljeni na naslednja področja:
-       
izboljšanje kakovosti ovoja,
-       
izboljšanje energetske učinkovitosti sistemov,
-       
povečanje učinkovitosti rabe obnovljivih virov energije in
-       
organizacijski ukrepi.
(2) V energetski izkaznici so navedeni
viri o podrobnejših informacijah o stroškovni učinkovitosti priporočil. Poleg
tega so navedene tudi informacije o ukrepih, ki jih je treba sprejeti za
izvajanje priporočil, in informacije o energetskih pregledih in drugih
spodbudah ter možnostih financiranja.
III. METODOLOGIJA IN POSTOPKI PRI IZDELAVI ENERGETSKE
IZKAZNICE
8. člen
(določitev energijskih kazalnikov)
(1) Računska energetska izkaznica se
izdela na podlagi izračunanih energijskih kazalnikov rabe energije stavbe.
Energijski kazalniki se določijo po računski metodologiji, temelječi na
pravilniku, ki ureja metodologijo učinkovite rabe energije v stavbah.
(2) Pri izdelavi računske energetske
izkaznice za posamezni del stavbe, ki je z drugimi posameznimi deli stavbe
povezan s skupnim ogrevalnim sistemom, se raba energije posameznega dela stavbe
določi na podlagi prilagojenega upoštevanja vpliva vgrajenih sistemov in v
skladu s postopkom iz priloge 5, ki je sestavni del tega pravilnika.
(3) Merjena energetska izkaznica se
izdela na podlagi meritev rabe energije. Energijski kazalniki se določijo na
podlagi izmerjenih vrednosti porabe energije, za zadnja tri končana koledarska
leta pred letom izdelave energetske izkaznice v skladu s standardom SIST EN
15603 in registrom.
(4) Če podatki o porabljeni energiji
iz prejšnjega odstavka za zadnja tri leta niso na voljo, se uporabijo podatki
za zadnji dve ali za zadnje končano koledarsko leto pred letom izdelave
izkaznice. Podatki o porabi energije se določijo na podlagi podatkov, na
podlagi katerih se izdajo računi za porabljeno energijo, ali drugih evidenc po
posameznih energentih.
(5) Če podatki o lastnostih obstoječe
stavbe, ki so potrebni za izdelavo energetske izkaznice, niso na voljo, se
upoštevajo podatki iz projektne dokumentacije in zahteve iz predpisov, ki so
veljali v času izdaje gradbenega dovoljenja.
(6) Če je stavba nevzdrževana,
zapuščena ter dotrajana in se šteje kot neprimerna za uporabo ali bivanje,
zanjo pa izračun energijskih kazalnikov ni mogoč, se to dejstvo navede na
energetski izkaznici v rubriki »Komentar in posebni robni pogoji«.
9. člen
(postopek izdelave računske energetske
izkaznice)
(1) Postopek izdelave energetske
izkaznice obsega pregled stavbe in naprav, analizo podatkov o stavbi in rabi
energije, izračun potrebnih energijskih kazalnikov in vpis podatkov v register.
(2) Podlaga za izdelavo energetske
izkaznice je dokumentacija, ki odraža dejansko stanje stavbe in predstavlja
izkaz energijskih lastnosti stavbe, kot je npr. elaborat o energetski
učinkovitosti stavbe, načrt stavbe, projekt izvedenih del ter druga
razpoložljiva dokumentacija in podatki o stavbi.
(3) Neodvisni strokovnjak v primeru,
če dokumentacija ne vsebuje podatkov, ki odražajo dejansko stanje stavbe in so
nujno potrebni za izdelavo energetske izkaznice, naročniku poda obrazloženo
zahtevo za posredovanje dodatne dokumentacije.
(4) Neodvisni strokovnjak v postopku
izdelave energetske izkaznice opravi pregled stavbe in naprav ter upošteva
informacije o izvedeni gradnji stavbe, pridobljene iz fotodokumentacije
investitorja, gradbenega dnevnika ter meritev energijskih lastnosti stavbe in
sistemov (npr. termovizijski pregled stavbe, meritve zrakotesnosti stavbe ali
meritve lastnosti energetskih naprav in sistemov v stavbi).
(5) Ne glede na prvi in četrti
odstavek tega člena pregled stavbe in naprav ni obvezen, če se izdela
energetska izkaznica za stanovanje, novozgrajeno stavbo ali njen posamezni del.
V tem primeru se neodvisni strokovnjak seznani z lastnostmi stavbe do te mere,
da lahko zagotovi skladnost izdelane energetske izkaznice z dejanskim stanjem
stavbe ali njenega posameznega dela.
(6) Neodvisni strokovnjak ob vpisu v
register potrdi poročilo o določitvi energijskih kazalnikov stavbe, ki povzema
vsebino elaborata o energetski učinkovitosti stavbe, vsebino izkaza energijskih
lastnosti stavbe in vhodne podatke, ki so potrebni za preverjanje pravilnosti
izdane energetske izkaznice.
10. člen
(obveznosti naročnika računske energetske
izkaznice)
(1) Dokumentacijo iz drugega in
tretjega odstavka prejšnjega člena naročnik ob naročilu posreduje neodvisnemu
strokovnjaku ali izdajatelju.
(2) Naročnik mora neodvisnega
strokovnjaka opozoriti na vsa odstopanja izvedenih del od projektiranih.
11. člen
(postopek izdelave merjene energetske
izkaznice)
(1) Podlaga za izdelavo energetske
izkaznice so podatki o rabi energije v stavbi ali njenem posameznem delu,
splošni podatki o stavbi, vključno s podatkom o kondicionirani površini, in
razpoložljiva dokumentacija o stavbi.
(2) Neodvisni strokovnjak v postopku
izdelave energetske izkaznice opravi pregled stavbe ali njenega posameznega
dela ter pregled naprav in prevzemno­predajnega mesta dobave ali oddaje
energije in strokovno preveri ustreznost posredovanih podatkov.
(3) Pri izdelavi merjene energetske
izkaznice za stavbo ali za njen posamezni del, ki je z drugimi stavbami ali posameznimi
deli vezan na skupno napravo, ki tem stavbam ali njenim posameznim delom
zagotavlja energijo, se dovedena energija stavbi ali njenemu posameznemu delu,
če meritev te energije ni, določi na podlagi dogovorjenega ključa delitve
porabe energije, ki ga uporablja naročnik. Če tega ključa delitve ni, se
energetska izkaznica za stavbo ali njen posamezni del izdela z upoštevanjem
porabe energije, ki se določi sorazmerno s kondicionirano površino stavbe ali
njenega posameznega dela glede na vse kondicionirane površine.
12. člen
(obveznosti naročnika merjene energetske
izkaznice)
(1) Podatke iz tretjega in četrtega
odstavka 8. člena tega pravilnika in podatke ter dokumentacijo iz prvega
odstavka prejšnjega člena naročnik ob naročilu posreduje neodvisnemu
strokovnjaku ali izdajatelju, in sicer v obliki računov ter druge dokumentacije
in načrtov obstoječega stanja stavb.
(2) Naročnik mora neodvisnega
strokovnjaka opozoriti na morebitna odstopanja (npr. časovno neskladje obračunskega
obdobja za posamezni energent in obdobja, na katera se nanaša energetska
izkaznica) in na porabo energenta, za katerega meritve ne obstajajo.
IV. IZDAJA ENERGETSKE IZKAZNICE
13. člen
(izdaja energetske izkaznice)
(1) Energetska izkaznica se izda z
vpisom v register.
(2) Izdajatelj energetske izkaznice jo
najpozneje v petih delovnih dneh po njenem vpisu v register v pisni obliki posreduje
naročniku.
14. člen
(hramba dokumentacije)
(1) Izdajatelj dokumentacijo o izdaji
energetske izkaznice hrani še najmanj eno leto po preteku veljavnosti energetske
izkaznice.
(2) Dokumentacija iz prejšnjega
odstavka obsega dokumentacijo, ki je bila podlaga za izdelavo in izdajo energetske
izkaznice, ter izdano energetsko izkaznico in poročilo o določitvi energijskih
kazalnikov stavbe.
V. REGISTER
15. člen
(vsebina registra)
(1) V register se vpisujejo podatki,
ki so navedeni na energetski izkaznici, ter podatki iz 333. člena Energetskega
zakona (Uradni list RS, št. 17/14).
(2) V registru se v elektronski obliki
hranita izdana energetska izkaznica in poročilo o določitvi energijskih
kazalnikov stavbe.
16. člen
(način vodenja registra)
(1) Register se vodi kot
informatizirana zbirka na ministrstvu, pristojnemu za energijo.
(2) V register se energetska izkaznica
vpiše pod zaporedno številko, ki je sestavljena vsaj iz zaporedne številke
vpisa v register in letnice izdaje.
(3) Osnovni identifikator stavbe ali
njenega dela, za katerega je izdana energetska izkaznica, je identifikacijska
oznaka stavbe ali dela stavbe.
(4) Podatki o vpisanih energetskih
izkaznicah in pripadajočih dokumentih se v registru hranijo trajno v
elektronski obliki.
17. člen
(dostop do registra)
(1) Javni dostop se omogoči do izdane
energetske izkaznice, ki je veljavna za stavbo ali njen posamezni del.
(2) Javno dostopni so najmanj
naslednji podatki:
-       
zaporedna številka energetske izkaznice,
-       
identifikacijska oznaka stavbe iz katastra stavb in številka njenega
posameznega dela,
-       
naslov stavbe,
-       
katastrska občina in parcelna številka,
-       
ime neodvisnega strokovnjaka, ki je energetsko izkaznico izdelal,
-       
naziv in firma izdajatelja in
-       
datum izdaje energetske izkaznice.
VI. IZDAJA IN NAMESTITEV ENERGETSKE IZKAZNICE
18. člen
(vrste stavb, za katere velja obveznost izdaje
in namestitve energetske izkaznice)
V stavbah ali posameznih delih stavb, ki
niso v lasti ali uporabi javnega sektorja in za katere se energetska izkaznica
izda skladno s 334. členom Energetskega zakona (Uradni list RS, št. 17/14,
81/15 in 43/19), se najmanj prva stran veljavne energetske izkaznice namesti na
vidno mesto, če ima stavba ali del stavbe celotno uporabno tlorisno površino
nad 500 m2 in se v njej pogosto zadržuje javnost, zlasti v stavbah,
ki so v skladu z uredbo, ki ureja razvrščanje objektov, uvrščene v podrazrede
standardne klasifikacije stavb ali delov stavb z naslednjimi oznakami: 
1.     
11301 Stanovanjske stavbe z oskrbovanimi stanovanji; 
2.     
11302 Stanovanjske stavbe za druge posebne družbene skupine; 
3.     
12111 Hotelske in podobne stavbe za kratkotrajno nastanitev; 
4.     
12112 Gostilne, restavracije in točilnice; 
5.     
12120 Druge gostinske stavbe za kratkotrajno nastanitev; 
6.     
12202 Stavbe bank, pošt, zavarovalnic; 
7.     
12203 Druge poslovne stavbe; 
8.     
12204 Konferenčne in kongresne stavbe; 
9.     
12301 Trgovske stavbe; 
10.  
12302 Sejemske dvorane, razstavišča; 
11.  
12304 Stavbe za storitvene dejavnosti; 
12.  
12410 Postajna poslopja, terminali, stavbe za izvajanje komunikacij ter
z njimi povezane stavbe; 
13.  
12420 Garažne stavbe; 
14.  
12610 Stavbe za kulturo in razvedrilo; 
15.  
12620 Muzeji, arhivi in knjižnice; 
16.  
12630 Stavbe za izobraževanje in znanstvenoraziskovalno delo; 
17.  
12640 Stavbe za zdravstveno oskrbo; 
18.  
12650 Stavbe za šport; 
19.  
12740 Druge stavbe, ki niso uvrščene drugje.
VII. NAČIN OGLAŠEVANJA ENERGETSKE IZKAZNICE
19. člen
(način oglaševanja)
(1) Pri oglaševanju stavbe ali njenega
posameznega dela je treba pri navajanju energijskih kazalnikov v primeru
računske energetske izkaznice navesti razred energijskega kazalnika, v primeru
merjene energetske izkaznice pa številčno izraženo vrednost primarne energije
za delovanje stavbe.
(2) Ne glede na prejšnji odstavek
energijskega kazalnika oziroma številčno izražene vrednosti primarne energije
za delovanje stavbe ni treba navajati pri oglaševanju prometa z nepremičninami
na transparentu ali pri oglaševanju prometa za celotno sosesko, kadar se ne
navaja lastnosti stavbe ali njenega posameznega dela.
(3) Če v skladu z drugim odstavkom
334. člena Energetskega zakona (Uradni list RS, št. 17/14) predložitev
energetske izkaznice ni potrebna, se pri oglaševanju to tudi navede.
VIII. STROKOVNI NADZOR NAD IZDANIMI ENERGETSKIMI IZKAZNICAMI
20. člen
(strokovni nadzor nad izdanimi
energetskimi izkaznicami)
(1) V okviru strokovnega nadzora nad
izdanimi energetskimi izkaznicami ministrstvo, pristojno za energijo, nadzira,
če izdajatelj ali neodvisni strokovnjak opravlja naloge v skladu s predpisi s
področja energije in graditve objektov ter pravili stroke, tako da sta
zagotovljeni kvaliteta in strokovnost opravljenih nalog.
(2) Strokovni nadzor nad izdanimi
energetskimi izkaznicami se izvede v načrtovanem obsegu statistično pomembnega
deleža letno izdanih izkaznic, ki ga ministrstvo, pristojno za energijo, določi
do 31. marca tekočega leta.
(3) V okviru strokovnega nadzora se
preverijo posamezni sklopi podatkov, ki so bili uporabljeni pri izdelavi in
izdaji energetske izkaznice, ali drugi podatki energetske izkaznice (npr.
izračun energijskih kazalnikov, uvrstitev energijskih kazalnikov v razrede in
primernost danih priporočil). Za ta namen se lahko pregleda stavbo in naprave
oziroma analizira podatke o stavbi in rabi energije.
(4) Neodvisni strokovnjak in
izdajatelj morata omogočiti izvedbo strokovnega nadzora in sodelovati z
osebami, ki ga izvajajo.
(5) O opravljenem strokovnem nadzoru
se izdela strokovna analiza na obrazcu, ki je določen v prilogi 4, ki je sestavni
del tega pravilnika. V postopku izdelave strokovne analize je treba dati
neodvisnemu strokovnjaku in izdajatelju možnost, da se izjavita o ugotovitvah
nadzora.

Priloga
1: Računska energetska izkaznica
Priloga
2: Merjena energetska izkaznica
Priloga
3: Primeri priporočil za stroškovno upravičene izboljšave energetske
učinkovitosti stavbe
Priloga
4: Obrazec »Nadzor nad izdanimi energetskimi izkaznicami«
Priloga
5: »Postopek določitve energijskih kazalnikov za izdelavo računske energetske
izkaznice za stanovanje ali drug posamezni del v stavbi s skupnim ogrevalnim
sistemom«

Pravilnik o metodologiji izdelave in izdaji
energetskih izkaznic stavb (Uradni list RS, št. 92/14) vsebuje naslednjo prehodno in
končni določbi:
»IX. PREHODNA IN KONČNI DOLOČBI
21. člen
(vzpostavitev
registra v elektronski obliki)
(1) Register iz 16. člena tega
pravilnika se v elektronski obliki vzpostavi najpozneje do 31. decembra
2015.
(2) Do vzpostavitve registra v skladu
s prejšnjim odstavkom vsebino registra iz drugega odstavka 17. člena tega
pravilnika nadomešča dokumentacija v pisni obliki.
(3) Do vzpostavitve registra v skladu
s prvim odstavkom tega člena se energetska izkaznica ne glede na prvi odstavek
13. člena tega pravilnika izdaja v pisni obliki.
(4) Do vzpostavitve registra v
elektronski obliki se šteje, da je vpis energetske izkaznice v register
opravljen s posredovanjem izkaznice v pisni obliki ministrstvu, pristojnemu za
energijo.
22. člen
(prenehanje
uporabe)
Z dnem uveljavitve tega pravilnika se
preneha uporabljati Pravilnik o metodologiji izdelave in izdaji energetskih
izkaznic stavb (Uradni list RS, št. 77/09, 93/12 in 17/14 – EZ-1).
23. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
metodologiji izdelave in izdaji energetskih izkaznic stavb (Uradni list RS, št.
47/19) vsebuje naslednjo končno določbo:
»KONČNA DOLOČBA
4. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.