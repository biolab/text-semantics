I. del: SPLOŠNE DOLOČBE
1. člen
(vsebina)
(1) Ta uredba določa:
-       
podrobnejšo vsebino programa opremljanja stavbnih zemljišč (v nadaljnjem
besedilu: program opremljanja),
-       
podrobnejšo vsebino odloka o podlagah za odmero komunalnega prispevka za
obstoječo komunalno opremo ter
-       
odmero in način izračuna komunalnega prispevka za novo in obstoječo
komunalno opremo.
(2) Ta uredba določa tudi pravila, povezana z vpisom in
vodenjem prostorskega informacijskega sistema glede programa opremljanja in
odloka o podlagah za odmero komunalnega prispevka za obstoječo komunalno
opremo.
2. člen
(pomen izrazov)
(1) Izrazi, uporabljeni v tej uredbi, pomenijo:
1.     
druga gospodarska javna infrastruktura je gospodarska javna
infrastruktura, ki ni komunalna oprema in je namenjena za zagotavljanje
opremljenosti stavbnega zemljišča;
2.     
komunalna oprema za izboljšanje opremljenosti stavbnega zemljišča pomeni
tisto vrsto dodatne komunalne opreme, na katero lastnik obstoječega objekta
dotlej ni mogel priključiti objekta oziroma mu ni bila omogočena njena uporaba.
Komunalna oprema za izboljšanje opremljenosti stavbnega zemljišča se po tej
uredbi ne šteje za novo komunalno opremo;
3.     
nova komunalna oprema je komunalna oprema, ki jo je treba izvesti za
opremljanje stavbnih zemljišč na območju opremljanja;
4.     
obračunski stroški posamezne vrste nove komunalne opreme so tisti del
skupnih stroškov posamezne vrste nove komunalne opreme, ki bremenijo določljive
zavezance za plačilo komunalnega prispevka in se financirajo iz sredstev,
zbranih s plačili komunalnih prispevkov za novo komunalno opremo;
5.     
obračunski stroški posamezne vrste nove komunalne opreme na enoto mere
so obračunski stroški posamezne vrste nove komunalne opreme, preračunani na
kvadratni meter gradbene parcele stavbe in kvadratni meter bruto tlorisne
površine objekta;
6.     
obstoječa komunalna oprema je komunalna oprema, ki je že zgrajena in
predana v upravljanje posameznemu izvajalcu gospodarske javne službe;
7.     
površina zemljišča pod stavbo je površina, določena v skladu s predpisi,
ki določajo evidentiranje nepremičnin;
8.     
skupni stroški posamezne vrste nove komunalne opreme obsegajo vse
stroške, ki so povezani s projektiranjem in gradnjo nove komunalne opreme za
opremljanje stavbnih zemljišč na posameznem območju opremljanja;
9.     
stroški posamezne vrste obstoječe komunalne opreme na enoto mere so
stroški posamezne vrste obstoječe komunalne opreme, preračunani na kvadratni
meter gradbene parcele stavbe in kvadratni meter bruto tlorisne površine
objekta;
10.  
uporaba komunalne opreme pomeni uporabo tiste vrste komunalne opreme, ki
jo objekt lahko uporablja, ne da bi se nanjo tudi priključil. Med to komunalno
opremo praviloma spadajo objekti grajenega javnega dobrega v javni lasti:
občinske ceste, javna parkirišča in druge javne površine v javni lasti (parki, zelenice,
igrišča, objekti za opravljanje obvezne občinske gospodarske javne službe
zbiranja komunalnih odpadkov ipd.);
11.  
zmogljivost objekta je bruto tlorisna površina stavbe, določena v skladu
s standardom SIST ISO 9836, površina gradbenega inženirskega objekta, določena
kot bruto tlorisna površina, izračunana s smiselno uporabo standarda SIST ISO
9836, ali površina drugega gradbenega posega, določena kot bruto tlorisna
površina, izračunana s smiselno uporabo standarda SIST ISO 9836.
(2) Drugi izrazi, uporabljeni v tej uredbi, pomenijo enako
kot v Zakonu o urejanju prostora, Gradbenem zakonu in Zakonu o evidentiranju
nepremičnin.
II. del: PROGRAM OPREMLJANJA TER ODMERA IN IZRAČUN KOMUNALNEGA
PRISPEVKA ZA NOVO KOMUNALNO OPREMO
1. poglavje: Program opremljanja
3. člen
(vsebina programa opremljanja)
(1) S programom opremljanja se določijo:
-       
območje opremljanja,
-       
nova komunalna oprema in druga gospodarska javna infrastruktura, ki jo
je treba zagotoviti za opremljanje stavbnih zemljišč na območju opremljanja,
-       
roki za izvedbo in etapnost opremljanja,
-       
finančna sredstva za izvedbo opremljanja,
-       
podlage za odmero komunalnega prispevka za novo komunalno opremo.
(2) Vsebina programa opremljanja je podlaga za finančno
načrtovanje občine za investicije v zvezi z opremljanjem stavbnih zemljišč.
4. člen
(območje opremljanja)
Območje opremljanja se opredeli z navedbo enot urejanja
prostora iz veljavnega občinskega prostorskega načrta ali njihovih delov, če
območje opremljanja obsega samo del enote urejanja prostora.
5. člen
(nova komunalna oprema in druga gospodarska javna
infrastruktura)
(1) Za novo komunalno opremo in drugo gospodarsko javno
infrastrukturo se štejejo:
-       
komunalna oprema in druga gospodarska javna infrastruktura, ki jo je
treba na novo zgraditi za opremljanje območja opremljanja, in
-       
obstoječa komunalna oprema in druga gospodarska javna infrastruktura, ki
ji je zaradi potreb priključevanja objektov na območju opremljanja treba
povečati zmogljivost (kot so razširitev ceste, povečanje dimenzije cevovodov
ipd.).
(2) Za novo komunalno opremo iz prejšnjega odstavka se ne
štejejo:
-       
vzdrževanje, obnavljanje ali nadomeščanje obstoječe komunalne opreme, ki
je namenjeno nemotenemu delovanju te komunalne opreme,
-       
prilagajanje obstoječe komunalne opreme oskrbnim in tehničnim standardom
ter
-       
odpravljanje manjših pomanjkljivosti na obstoječi komunalni opremi, ki
onemogočajo njeno nemoteno delovanje.
(3) Nova komunalna oprema in druga gospodarska javna
infrastruktura iz prvega odstavka tega člena se ugotovi na podlagi:
-       
določb prostorskega izvedbenega akta in njegovih strokovnih podlag,
-       
smernic in mnenj nosilcev urejanja prostora, podanih k prostorskemu
izvedbenemu aktu, in
-       
dokumentacije za novo komunalno opremo in drugo gospodarsko javno
infrastrukturo, izdelane v skladu s predpisi, ki urejajo graditev objektov (v
nadaljnjem besedilu: dokumentacija za novo komunalno opremo in drugo
gospodarsko javno infrastrukturo).
(4) Nova komunalna oprema in druga gospodarska javna
infrastruktura iz prvega odstavka tega člena se navede in opiše z osnovnimi
podatki. Za novo komunalno opremo se določijo finančna sredstva za izvedbo
opremljanja v skladu s 7. členom, skupni in obračunski stroški nove komunalne
opreme v skladu z 10. oziroma 11. členom in obračunski stroški nove komunalne
opreme na enoto mere v skladu z 12. členom te uredbe.
(5) Če je na območju opremljanja predvideno etapno izvajanje
opremljanja, se v programu opremljanja opredeli nova komunalna oprema za
posamezno etapo opremljanja.
6. člen
(roki za izvedbo in etapnost opremljanja)
(1) V programu opremljanja se določijo roki izvedbe
opremljanja z novo komunalno opremo, pri čemer se opredelijo najmanj:
-       
rok začetka gradnje nove komunalne opreme in
-       
rok predaje komunalne opreme v upravljanje oziroma rok možne
priključitve na novo komunalno opremo.
(2) Roki iz prejšnjega odstavka se določijo na podlagi načrta
razvojnih programov občinskega proračuna, če so v njem že predvidena sredstva
za opremljanje. Če sredstva za opremljanje še niso predvidena v načrtu
razvojnih programov občinskega proračuna, se roki iz prejšnjega odstavka
določijo v okviru prihodnjih petih let.
(3) V programu opremljanja se v primeru etapne izvedbe
opremljanja v več etapah opredelijo tudi etapnost opremljanja in roki za
izvedbo posameznih etap opremljanja.
7. člen
(finančna sredstva za izvedbo opremljanja)
(1) Za vsako posamezno vrsto nove komunalne opreme iz prvega
odstavka 5. člena te uredbe se določijo potrebna finančna sredstva in viri
financiranja za izvedbo opremljanja.
(2) Občina načrtuje finančna sredstva za izvedbo nove
komunalne opreme v načrtu razvojnih programov občinskega proračuna v skladu z
roki za izvedbo opremljanja iz prejšnjega člena. Če ob začetku veljavnosti
programa opremljanja finančna sredstva za izvedbo opremljanja na posameznem
območju opremljanja še niso vključena v načrt razvojnih programov občinskega
proračuna, jih občina vanj vključi najpozneje v dveh letih po začetku veljavnosti
programa opremljanja.
(3) Če je na območju opremljanja predvideno etapno izvajanje
opremljanja, se potrebna finančna sredstva za izvedbo opremljanja določijo za
vsako posamezno etapo opremljanja.
(4) Pri določitvi finančnih sredstev za izvedbo opremljanja
se upoštevajo naslednji stroški:
-       
stroški izdelave programa opremljanja in dokumentacije za novo komunalno
opremo, izdelane v skladu s predpisi, ki urejajo graditev objektov (v
nadaljnjem besedilu: dokumentacija za novo komunalno opremo),
-       
stroški predhodnih raziskav in študij v zvezi z novo komunalno opremo,
-       
stroški pridobivanja zemljišč za opremljanje,
-       
stroški gradnje nove komunalne opreme (kot so stroški materiala, stroški
dela, stroški gradbene opreme) in
-       
drugi stroški nove komunalne opreme, ki nastanejo zaradi opremljanja
(kot so stroški rušitev objektov, stroški dovoljenj, zavarovanj, nadzora ipd.).
(5) Stroški gradnje komunalne opreme iz četrte alineje
prejšnjega odstavka se ovrednotijo na podlagi:
-       
rešitev nove komunalne opreme iz občinskega prostorskega izvedbenega
akta in njegovih strokovnih podlag ali
-       
dokumentacije za novo komunalno opremo ali
-       
stroškov iz investicijske dokumentacije po predpisu o investicijski
dokumentaciji na področju javnih financ, če je na voljo v času izdelave
programa opremljanja, ali
-       
dejanskih stroškov izvedbe.
(6) Stroški pridobivanja zemljišč iz tretje alineje četrtega
odstavka tega člena so:
-       
stroški odkupa nepremičnin in
-       
stroški odškodnin ali nadomestil zaradi razlastitve nepremičnin ali
omejitve oziroma obremenitve lastninske pravice, ki jo je treba izvesti zaradi
gradnje nove komunalne opreme.
(7) Stroški iz prejšnjega odstavka se določijo glede na
razpoložljive podatke v času izdelave programa opremljanja ob upoštevanju
naslednjega zaporedja:
-       
na podlagi dejanskih stroškov odkupa nepremičnin, razvidnih iz
kupoprodajnih ali menjalnih pogodb, oziroma dejanskih stroškov odškodnin ali
nadomestil zaradi razlastitve nepremičnin ali omejitve oziroma obremenitve
lastninske pravice,
-       
na podlagi ocene cenilcev nepremičnin,
-       
ob upoštevanju posplošene tržne vrednosti nepremičnin iz uradnih
evidenc.
8. člen
(podlage za odmero komunalnega prispevka za novo komunalno
opremo)
(1) Podlage za odmero komunalnega prispevka za novo komunalno
opremo so:
-       
obračunska območja nove komunalne opreme (v nadaljnjem besedilu:
obračunska območja),
-       
skupni in obračunski stroški nove komunalne opreme,
-       
preračun obračunskih stroškov nove komunalne opreme na enoto mere in
-       
merila za odmero komunalnega prispevka za novo komunalno opremo.
(2) Podlage iz prejšnjega odstavka se določijo za vsako
posamezno vrsto nove komunalne opreme po posameznem obračunskem območju.
9. člen
(obračunska območja)
(1) Na območju opremljanja se za vsako posamezno vrsto nove
komunalne opreme določi eno ali več obračunskih območij.
(2) Obračunska območja se ob spremembah in dopolnitvah
programa opremljanja lahko združujejo ali delijo.
10. člen
(skupni stroški nove komunalne opreme)
(1) Skupni stroški nove komunalne opreme se določijo kot
tisti del potrebnih finančnih sredstev za izvedbo opremljanja iz 7. člena te
uredbe, ki nastanejo izključno zaradi opremljanja stavbnih zemljišč na
posameznem območju opremljanja.
(2) Če je posamezna vrsta nove komunalne opreme namenjena
tudi drugim območjem izven območja opremljanja, se za skupne stroške nove komunalne
opreme na območju opremljanja lahko šteje le sorazmerni del stroškov iz 7.
člena te uredbe, ki se določi glede na delež obremenitev nove komunalne opreme
z območja opremljanja in vseh območij, ki jim je nova komunalna oprema
namenjena.
11. člen
(obračunski stroški nove komunalne opreme)
(1) Obračunski stroški nove komunalne opreme se določijo kot
skupni stroški nove komunalne opreme iz prvega odstavka prejšnjega člena,
zmanjšani za finančna sredstva, ki se zagotovijo iz drugih virov financiranja v
skladu z zakonom, ki ureja prostor, in za sredstva, ki se zagotovijo iz
proračunskih sredstev občine. Obračunski stroški nove komunalne opreme za
posamezno vrsto nove komunalne opreme na posameznem obračunskem območju se
izračunajo na naslednji način:
OSN(ij) = SSN(ij) – Sdrugi viri(ij) – Sproračunska sredstva(ij))
Zgornje oznake pomenijo:
-       
OSN(ij): obračunski stroški posamezne vrste nove
komunale opreme na posameznem obračunskem območju,
-       
SSN(ij): skupni stroški posamezne vrste nove komunale opreme
na posameznem obračunskem območju,
-       
Sdrugi viri(ij): drugi viri financiranja posamezne vrste nove
komunalne opreme na posameznem obračunskem območju,
-       
Sproračunska sredstva(ij)): sredstva, ki se za financiranje
posamezne vrste nove komunalne opreme na posameznem obračunskem območju
zagotovijo iz občinskega proračuna in se ne prenesejo na zavezanca za plačilo
komunalnega prispevka,
-       
i: posamezna vrsta nove komunalne opreme,
-       
j: posamezno obračunsko območje. 
(2) Pri določitvi
obračunskih stroškov iz prejšnjega odstavka občina določi sredstva, ki se za
financiranje komunalne opreme zagotovijo iz občinskega proračuna, tako da se
delež proračunskih sredstev med obračunskimi območji posamezne vrste nove
komunalne opreme na območju cele občine ne razlikuje za več kot 25 odstotkov.
Pri tem se delež proračunskih sredstev določi na naslednji način:
Dproračunska
sredstva(ij) =
Sproračunska
sredstva(ij)/ (SSN (ij) – Sdrugi viri(ij))
Zgornje oznake pomenijo:
-       
Dproračunska sredstva(ij): delež sredstev, ki se za
financiranje posamezne vrste nove komunalne opreme na posameznem obračunskem
območju zagotovi iz občinskega proračuna in se ne prenese na zavezanca za
plačilo komunalnega prispevka,
-       
druge oznake pomenijo enako, kot je določeno v prejšnjem odstavku. 
12. člen
(preračun obračunskih stroškov nove komunalne opreme na
enoto mere)
(1) Preračun obračunskih stroškov za posamezno vrsto nove
komunalne opreme na posameznem obračunskem območju se izvede na naslednji
način:
CpN(ij) = OSN
(ij)/∑AGP(j) in 
CtN(ij) = OSN(ij)
/∑AOBJEKT
Zgornje oznake pomenijo: 
-       
CpN(ij): stroški opremljanja na m2 gradbene
parcele stavbe s posamezno vrsto nove komunalne opreme na posameznem
obračunskem območju,
-       
CtN(ij): stroški opremljanja na m2 bruto tlorisne
površine objekta s posamezno vrsto nove komunalne opreme na posameznem
obračunskem območju,
-       
OSN(ij): obračunski stroški posamezne vrste nove komunale
opreme na posameznem obračunskem območju, 
-       
∑AGP(j): vsota površin gradbenih parcel stavb na posameznem
obračunskem območju,
-       
∑AOBJEKT(j): vsota bruto tlorisnih površin objektov na
posameznem obračunskem območju, 
-       
i: posamezna vrsta nove komunalne opreme,
-       
j: posamezno obračunsko območje.
(2) Vsota površin gradbenih parcel stavb na posameznem
obračunskem območju je vsota predvidenih gradbenih parcel vseh načrtovanih stavb,
ki se bodo priključile na posamezno vrsto nove komunalne opreme oziroma ki jo
bodo uporabljale in za katere mora zavezanec plačati komunalni prispevek za
novo komunalno opremo.
(3) Vsota bruto tlorisnih površin objektov na posameznem
obračunskem območju je vsota bruto tlorisnih površin vseh načrtovanih stavb,
vsota površin vseh načrtovanih gradbenih inženirskih objektov in vsota površin
vseh drugih gradbenih posegov, ki se bodo priključili na posamezno vrsto nove
komunalne opreme oziroma jo bodo uporabljali in za katere mora zavezanec
plačati komunalni prispevek za novo komunalno opremo.
13. člen
(merila za odmero komunalnega prispevka za novo komunalno
opremo)
(1) Merila za odmero komunalnega prispevka za novo komunalno
opremo so:
-       
površina gradbene parcele stavbe,
-       
bruto tlorisna površina stavbe ali površina gradbenega inženirskega
objekta ali površina drugih gradbenih posegov,
-       
razmerje med deležem gradbene parcele stavbe (DpN) in deležem površine objekta (DtN) pri izračunu
komunalnega prispevka za novo komunalno opremo.
(2) Pri odmeri akontacije komunalnega prispevka za novo
komunalno opremo se pri izračunu akontacije komunalnega prispevka namesto
površine gradbene parcele stavbe upošteva površina urejenega zazidljivega
zemljišča.
(3) Občina lahko določi razmerje med deležem gradbene parcele
stavbe (DpN) in
deležem površine objekta (DtN),
ki se upošteva pri izračunu komunalnega prispevka za novo komunalno opremo, pri
čemer je minimum DpN ali
DtN = 0,3, maksimum
DpN ali DtN = 0,7 in DpN + DtN = 1. Razmerje mora biti enako na vseh
obračunskih območjih v okviru posameznega območja opremljanja. Če občina v
programu opremljanja razmerja ne določi, se šteje, da je razmerje DpN: DtN = 0,5: 0,5.
14. člen
(elaborat programa opremljanja)
(1) Podlaga za pripravo programa opremljanja je elaborat
programa opremljanja.
(2) Elaborat programa opremljanja vsebuje najmanj:
1.     
opis območja opremljanja in načrtovane prostorske ureditve na območju
opremljanja,
2.     
seznam upoštevanih veljavnih prostorskih izvedbenih aktov, strokovnih podlag
in druge dokumentacije, upoštevanih pri izdelavi programa opremljanja,
3.     
podatke o predvidenih površinah gradbenih parcel stavb in bruto
tlorisnih površinah načrtovanih stavb, površinah načrtovanih gradbenih
inženirskih objektov ali površinah načrtovanih drugih gradbenih posegov z
navedbo vira podatkov,
4.     
opis obstoječe in nove komunalne opreme ter druge gospodarske javne
infrastrukture na območju opremljanja,
5.     
roke za izvedbo in etapnost opremljanja, vključno s pojasnili glede
načina določitve rokov,
6.     
določitev podlag za odmero komunalnega prispevka za novo komunalno
opremo iz 8. člena te uredbe, vključno s pojasnili glede načina določitve
finančnih sredstev za izvedbo opremljanja iz 7. člena, skupnih in obračunskih
stroškov nove komunalne opreme iz 10. oziroma 11. člena ter obračunskih
stroškov nove komunalne opreme na enoto mere iz 12. člena te uredbe.
(2) Pri opisu nove komunalne opreme
in druge gospodarske javne infrastrukture iz 4. točke prejšnjega
odstavka se v elaboratu programa opremljanja navedejo podatki o tehničnih
značilnostih in zmogljivosti objektov, naprav in omrežij nove komunalne opreme
in druge gospodarske javne infrastrukture ter podatki o priključevanju na
obstoječa infrastrukturna omrežja oziroma se navede obseg povečanja
zmogljivosti obstoječe komunalne opreme in druge gospodarske javne
infrastrukture, če je ta potrebna zaradi priključevanja načrtovanih objektov.
Če je posamezna vrsta nove komunalne opreme poleg območja opremljanja namenjena
tudi oskrbi drugih območij, mora biti to iz elaborata programa opremljanja
jasno razvidno.
(3) Elaborat programa opremljanja se izdela v digitalni
obliki, hramba in vpogled vanj pa se zagotavljata v digitalni in analogni
obliki.
15. člen
(oblika programa opremljanja)
(1) Program opremljanja vsebuje tekstualni in grafični del.
Če je vsebino programa opremljanja mogoče določiti in prikazati v grafičnem
delu tako podrobno, da je v tekstualnem delu ni treba dodatno določiti, se v
tekstualnem delu navede le povezava na ustrezni grafični prikaz.
(2) Grafični del vsebuje grafične prikaze:
1.     
območja opremljanja,
2.     
nove komunalne opreme in druge gospodarske javne infrastrukture,
3.     
zemljišč, ki jih je bilo ali jih je treba pridobiti za opremljanje
stavbnih zemljišč in katerih stroški so upoštevani v programu opremljanja,
4.     
obračunskih območij po posamezni vrsti nove komunalne opreme.
(3) Grafični prikazi iz prejšnjega odstavka se izdelajo na
geodetskih načrtih. Merilo grafičnih prikazov iz 2. in 3. točke prejšnjega
odstavka ne sme biti manjše od 1: 2000, merila drugih grafičnih prikazov pa ne
smejo biti manjša od 1: 5000. Grafični prikazi morajo biti opremljeni z
naslednjimi podatki:
1.     
naziv programa opremljanja,
2.     
identifikacijska številka programa opremljanja v prostorskem
informacijskem sistemu,
3.     
podatki o pripravljavcu in izdelovalcu programa opremljanja,
4.     
naziv grafičnega prikaza,
5.     
legenda sestavin iz grafičnega prikaza,
6.     
orientacija grafičnega prikaza in
7.     
merilo grafičnega prikaza.
(4) Sprejeti program opremljanja se opremi z naslovnico, ki
vsebuje:
1.     
naziv programa opremljanja,
2.     
identifikacijsko številko programa opremljanja v prostorskem
informacijskem sistemu,
3.     
podatke o pripravljavcu in izdelovalcu programa opremljanja,
4.     
navedbo občinskega sveta, ki je program opremljanja sprejel, z žigom
organa in podpisom odgovorne osebe,
5.     
datum sprejema in
6.     
podatke o objavi v uradnem glasilu in prostorskem informacijskem
sistemu.
(5) Program opremljanja se izdela v digitalni obliki. Aktivni
podatki digitalne oblike programa opremljanja se pripravijo v obliki in na
način, kot ju določajo predpisi, ki urejajo prostorski informacijski sistem.
Hramba in vpogled v program opremljanja se zagotavljata v digitalni in analogni
obliki, pri čemer je analogna oblika natis digitalne oblike.
16. člen
(sprejem programa opremljanja)
Program opremljanja se sprejme po začetku veljavnosti
prostorskega izvedbenega akta občine, ki podrobneje določa načrtovane
prostorske ureditve za zadevno območje.
17. člen
(objava programa opremljanja)
(1) Program opremljanja se objavi v uradnem glasilu občine in
prostorskem informacijskem sistemu. V uradnem glasilu se objavi tekstualni del
programa opremljanja, za grafični del pa se v uradnem glasilu navede le
identifikacijska številka programa opremljanja v prostorskem informacijskem
sistemu. V prostorskem informacijskem sistemu se objavi tudi elaborat programa
opremljanja.
(2) Program opremljanja in elaborat programa opremljanja, ki
se javno objavita, ne smeta vsebovati osebnih podatkov.
18. člen
(obvezne spremembe in dopolnitve programa opremljanja)
(1) Občina mora po začetku veljavnosti programa opremljanja
pred izdajo prve odmerne odločbe na posameznem obračunskem območju preveriti
skupne stroške posamezne vrste nove komunalne opreme iz 10. člena, obračunske
stroške posamezne vrste nove komunalne opreme iz 11. člena in obračunske stroške
posamezne vrste nove komunalne opreme na enoto mere iz 12. člena te uredbe. Če
se ti stroški spremenijo za več kot 20 odstotkov, se program opremljanja
spremeni ali dopolni tako, da se ponovno določijo podlage za odmero komunalnega
prispevka iz 8. člena te uredbe.
(2) Če občina po začetku veljavnosti programa opremljanja
ugotovi, da opremljanja ni mogoče zagotoviti v rokih, določenih v programu
opremljanja, se program opremljanja spremeni ali dopolni tako, da se določijo
novi roki za izvedbo opremljanja v skladu s 6. členom te uredbe.
2. poglavje: Odmera in izračun komunalnega prispevka za novo
komunalno opremo
19. člen
(odmera komunalnega prispevka za novo komunalno opremo)
(1) Občina odmeri komunalni prispevek za novo komunalno
opremo zaradi graditve objekta ali kot akontacijo komunalnega prispevka za novo
komunalno opremo.
(2) Za odmero zaradi graditve objekta se po tej uredbi šteje
tudi odmera zaradi legalizacije objekta, kot jo določajo predpisi, ki urejajo
graditev objektov.
(3) Občina lahko po uradni dolžnosti odmeri komunalni
prispevek za novo komunalno opremo tudi potem, ko je komunalni prispevek zaradi
graditve že odmerila in se objekt naknadno priključuje na novo vrsto komunalne
opreme iz programa opremljanja, za katero mu komunalni prispevek še ni bil
odmerjen.
(4) Komunalni prispevek za novo komunalno opremo in
akontacija komunalnega prispevka za novo komunalno opremo se odmerita z odmerno
odločbo.
(5) Komunalni prispevek za posamezno vrsto nove komunalne
opreme se lahko odmeri, če je zemljišče, na katerem leži objekt, za katerega
mora zavezanec plačati komunalni prispevek za posamezno vrsto nove komunalne
opreme, v obračunskem območju te vrste komunalne opreme.
(6) Akontacijo komunalnega prispevka za novo komunalno opremo
lahko občina odmeri, če ima zanjo izdelan veljavni program opremljanja in je
komunalna oprema na obračunskih območjih, v katerih se nahaja urejeno
zazidljivo zemljišče, za katero se odmerja akontacija, zgrajena in predana v
upravljanje izvajalcu gospodarske javne službe.
(7) Če občina in investitor skleneta pogodbo o opremljanju za
komunalno opremo iz veljavnega programa opremljanja, se pri odmeri komunalnega
prispevka za novo komunalno opremo zaradi graditve objekta vlaganja
investitorja v novo komunalno opremo, ki so bila dogovorjena s pogodbo o
opremljanju, upoštevajo kot že poravnani komunalni prispevek za novo komunalno
opremo. Pri tem je treba upoštevati naslednje:
-       
dokler investitor ne izvede vse komunalne opreme iz pogodbe o
opremljanju, se šteje, da je komunalni prispevek poravnan najdlje do roka za
dokončanje gradnje komunalne opreme, navedenega v pogodbi o opremljanju,
-       
po izgradnji komunalne opreme iz pogodbe o opremljanju se šteje, da je
komunalni prispevek poravnan, če investitor izvede komunalno opremo v celotnem
obsegu, navedenem v pogodbi o opremljanju, in občina to komunalno opremo tudi
prevzame.
(8) Vrste objektov, za katere se odmerja komunalni prispevek
za novo komunalno opremo, so navedene v Prilogi, ki je sestavni del te uredbe.
20. člen
(izračun komunalnega prispevka za novo komunalno opremo)
(1) Za izračun komunalnega prispevka za novo komunalno opremo
se najprej določi vrsta nove komunalne opreme iz programa opremljanja, na
katero zavezanec priključi svoj objekt oziroma mu je omogočena njena uporaba,
in sicer:
-       
če se komunalni prispevek za novo komunalno opremo odmerja zaradi
graditve, se komunalna oprema določi na podlagi dokumentacije za pridobitev
gradbenega dovoljenja za objekt, za katerega se odmerja komunalni prispevek, in
mnenj, ki so jih mnenjedajalci podali k dokumentaciji za pridobitev gradbenega
dovoljenja,
-       
če se komunalni prispevek za novo komunalno opremo odmerja kot
akontacija iz šestega odstavka prejšnjega člena, se komunalna oprema določi na
podlagi izvedene komunalne opreme in obračunskih območij iz programa
opremljanja.
(2) Komunalni prispevek za posamezno vrsto nove komunalne
opreme za stavbe se izračuna tako, da se seštejeta delež komunalnega prispevka,
ki odpade na gradbeno parcelo, in delež, ki odpade na bruto tlorisno površino
stavbe, in sicer po naslednji enačbi:
KPnova (ij) = (AGP x CpN(ij) x DpN) + (ASTAVBA
x CtN(ij) x DtN)
Zgornje oznake pomenijo:
-       
KPnova(ij): znesek komunalnega prispevka za posamezno vrsto
nove komunalne opreme na posameznem obračunskem območju,
-       
AGP: površina gradbene parcele stavbe,
-       
CpN(ij): stroški
opremljanja na m2 gradbene parcele stavbe s posamezno vrsto nove
komunalne opreme na posameznem obračunskem območju,
-       
DpN: delež gradbene parcele stavbe pri izračunu komunalnega
prispevka za novo komunalno opremo, 
-       
ASTAVBA: bruto tlorisna površina stavbe,
-       
CtN(ij): stroški
opremljanja m2 bruto tlorisne površine objekta s posamezno vrsto
nove komunalne opreme na posameznem obračunskem območju,
-       
DtN: delež površine objekta pri izračunu komunalnega
prispevka za novo komunalno opremo,
-       
i: posamezna vrsta nove komunalne opreme,
-       
j: posamezno obračunsko območje.
(3) Za stavbe, ki se jim v skladu z zakonom, ki ureja
prostor, ne določijo gradbene parcele, se komunalni prispevek za novo komunalno
opremo izračuna le od deleža, ki odpade na bruto tlorisno površino stavbe.
(4) Komunalni prispevek za posamezno vrsto nove komunalne
opreme iz prvega odstavka tega člena se za gradbeno inženirske objekte izračuna
po naslednji enačbi:
KPnova(ij) = AGIO x
CtN(ij) x DtN
Zgornje oznake pomenijo:
-       
AGIO: površina gradbenega inženirskega objekta, 
-       
druge oznake pomenijo enako, kot je
določeno v drugem odstavku tega člena. 
(5) Če se odmerja komunalni prispevek za objekte, ki se
uvrščajo med druge gradbene posege, se komunalni prispevek izračuna ob
smiselnem upoštevanju drugega in četrtega odstavka tega člena.
(6) Komunalni prispevek za novo komunalno opremo, ki se
odmeri zavezancu, se izračuna kot seštevek zneskov komunalnih prispevkov za
posamezno vrsto nove komunalne opreme iz drugega, četrtega in petega odstavka
tega člena po enačbi:
KPnova = ∑KPnova(ij),
pri čemer je KPnova
znesek komunalnega prispevka za novo komunalno opremo, ki se odmeri
zavezancu. 
(7) Komunalni prispevek za novo komunalno opremo, ki se
odmerja zavezancu zaradi spremembe zmogljivosti objekta, se izračuna tako, da
se izračunata višina komunalnega prispevka za novo komunalno opremo po
spremembi zmogljivosti objekta in pred spremembo zmogljivosti objekta.
Zavezancu se odmeri komunalni prispevek, ki predstavlja pozitivno razliko med
komunalnim prispevkom po spremembi in pred spremembo zmogljivosti objekta. Če
je razlika negativna, se z odmerno odločbo ugotovi, da je komunalni prispevek
za novo komunalno opremo že poravnan.
(8) Pri izračunu komunalnega prispevka za novo komunalno
opremo zaradi graditve na zemljišču, na katerem je že bil odmerjen in plačan
komunalni prispevek zaradi graditve, se ob smiselni uporabi prejšnjega odstavka
zavezancu upošteva že plačani komunalni prispevek v naslednjih primerih:
-       
če gradbeno dovoljenje za objekt, za katerega je bil plačan komunalni
prispevek, ni bilo izdano ali
-       
če je gradbeno dovoljenje za objekt, za katerega je bil plačan komunalni
prispevek, prenehalo veljati in se objekt ni začel graditi.
(9) Akontacija komunalnega prispevka za posamezno vrsto nove
komunalne opreme se izračuna po naslednji enačbi:
KPakontacija(ij)
= AUZZ x CpN(ij) x
DpN
Zgornje oznake pomenijo:
-       
KPakontacija(ij):
znesek akontacije komunalnega prispevka za posamezno vrsto nove komunalne
opreme na posameznem obračunskem območju, 
-       
AUZZ: površina urejenega zazidljivega zemljišča,
-       
druge oznake pomenijo enako, kot je določeno v drugem odstavku tega
člena.
(10) Akontacija komunalnega prispevka za novo komunalno
opremo, ki se odmeri zavezancu, se izračuna kot seštevek zneskov akontacije
komunalnega prispevka za posamezno vrsto nove komunalne opremo iz prejšnjega
odstavka po enačbi:
KPakontacija = ∑KPakontacija(ij),
pri čemer je KP(akontacija) znesek
akontacije komunalnega prispevka za novo komunalno opremo, ki se odmeri
zavezancu. 
(11) Če je za urejeno zazidljivo zemljišče odmerjena in
plačana akontacija komunalnega prispevka za posamezno vrsto nove komunalne
opreme, se komunalni prispevek za posamezno vrsto nove komunalne opreme, ki se
odmerja zavezancu zaradi graditve na tem zemljišču, izračuna na naslednji
način:
-       
če je površina urejenega zazidljivega
zemljišča večja od površine gradbene parcele stavbe (AUZZ – AGP
≥ 0), se komunalni prispevek izračuna po
naslednji enačbi: 
KPnova (ij) = ASTAVBA x CtN(ij) x DtN, 
pri čemer se poravnana akontacija za
preostalo površino urejenega zazidljivega zemljišča upošteva pri drugih odmerah
komunalnega prispevka za novo komunalno opremo zaradi graditve na tistih
gradbenih parcelah, ki so nastale na urejenem zazidljivem zemljišču,
-       
če je površina urejenega zazidljivega
zemljišča manjša od površine gradbene parcele stavbe (AUZZ –
AGP ≤ 0), se komunalni prispevek
izračuna po naslednji enačbi: 
KPnova(ij) = ((AGP – ∑AUZZGP)
x CpN(ij) x DpN) +
(ASTAVBA x CtN(ij) x
DtN),
pri čemer ∑AUZZGP pomeni vsoto
površin vseh urejenih zazidljivih zemljišč ali njihovih delov, ki sestavljajo
gradbeno parcelo stavbe in za katere je akontacija komunalnega prispevka že
poravnana, druge oznake pa pomenijo enako, kot je določeno v drugem in šestem
odstavku tega člena.
(12) Komunalni prispevek za novo komunalno opremo, ki se
odmeri zavezancu iz prejšnjega odstavka, se izračuna na način iz šestega
odstavka tega člena.
III. del: ODLOK O PODLAGAH ZA ODMERO KOMUNALNEGA PRISPEVKA ZA
OBSTOJEČO KOMUNALNO OPREMO TER ODMERA IN IZRAČUN KOMUNALNEGA PRISPEVKA ZA
OBSTOJEČO KOMUNALNO OPREMO
1. poglavje: Odlok o podlagah za odmero komunalnega prispevka
za obstoječo komunalno opremo
21. člen
(vsebina odloka o podlagah za odmero komunalnega prispevka
za obstoječo komunalno opremo)
(1) Z odlokom o podlagah za odmero komunalnega prispevka za
obstoječo komunalno opremo se za posamezne vrste obstoječe komunalne opreme
določijo naslednje podlage za odmero komunalnega prispevka za obstoječo
komunalno opremo:
-       
stroški obstoječe komunalne opreme,
-       
preračun stroškov obstoječe komunalne opreme na enoto mere in
-       
merila za odmero komunalnega prispevka za obstoječo komunalno opremo.
(2) Za določitev podlag iz prejšnjega odstavka se za
posamezno vrsto obstoječe komunalne opreme določi oskrbno območje.
22. člen
(stroški obstoječe komunalne opreme)
(1) Stroški obstoječe komunalne opreme se določijo na
podlagi:
-       
podatkov iz poslovnih knjig, ki jih vodijo neposredni proračunski
porabniki (register osnovnih sredstev), ali
-       
nadomestitvenih stroškov, ki so enaki stroškom gradnje nove komunalne
opreme, ki zagotavlja primerljivo zmogljivost in raven komunalne oskrbe kot
obstoječa komunalna oprema, ali
-       
dejanskih stroškov izvedenih investicij.
(2) Pri določitvi stroškov obstoječe komunalne opreme na
način iz druge ali tretje alineje prejšnjega odstavka se smiselno upoštevajo
določbe četrtega odstavka 7. člena te uredbe.
(3) Za obstoječo komunalno opremo, ki je namenjena komunalni
oskrbi objektov na območjih več občin, se za stroške obstoječe komunalne opreme
za posamezno občino lahko šteje le sorazmerni del stroškov te komunalne opreme,
ki je namenjena oskrbi objektov na območju posamezne občine.
23. člen
(preračun stroškov obstoječe komunalne opreme na enoto mere)
(1) Preračun stroškov obstoječe komunalne opreme na enoto
mere za posamezno vrsto obstoječe komunalne opreme se izvede po enačbah:
CpO(i) = SO(i)
/∑ AGP(i) in
CtO(i)
= SO(i) /∑AOBJEKT(i)
Zgornje oznake pomenijo: 
-       
CpO(i): stroški posamezne
vrste obstoječe komunale opreme na m2 gradbene parcele stavbe,
-       
CtO(i): stroški posamezne
vrste obstoječe komunalne opreme na m2 bruto tlorisne površine
objekta,
-       
SO(i): stroški posamezne vrste
obstoječe komunalne opreme,
-       
∑AGP(i): ocenjena vsota gradbenih parcel stavb na oskrbnem
območju posamezne
vrste obstoječe komunalne opreme, 
-       
∑AOBJEKT(i): ocenjena
vsota bruto tlorisnih površin objektov na oskrbnem območju posamezne vrste
obstoječe komunalne opreme, 
-       
i: posamezna vrsta obstoječe komunalne
opreme.
(2) Ocenjena vsota površin gradbenih parcel stavb na oskrbnem
območju posamezne vrste obstoječe komunalne opreme je vsota vseh zemljiških
parcel oziroma njihovih delov na oskrbnem območju posamezne vrste obstoječe
komunalne opreme, na katerih je v skladu s prostorskim izvedbenim aktom
dovoljeno graditi stavbo ali je že zgrajena stavba, za katero mora zavezanec
plačati komunalni prispevek za obstoječo komunalno opremo.
(3) Ocenjena vsota bruto tlorisnih površin objektov na
oskrbnem območju posamezne vrste obstoječe komunalne opreme je vsota bruto
tlorisnih površin obstoječih ter po prostorskem izvedbenem aktu dopustnih bruto
tlorisnih površin objektov na pozidanih in nepozidanih stavbnih zemljiščih, za
katere mora zavezanec plačati komunalni prispevek za obstoječo komunalno
opremo.
24. člen
(uporaba povprečnih stroškov opremljanja obstoječe komunalne
opreme na enoto mere)
Ne glede na določbe 22. in 23. člena te uredbe lahko občina
stroške obstoječe komunalne opreme na enoto mere povzame iz določb predpisa, ki
ureja podlage za odmero komunalnega prispevka na osnovi povprečnih stroškov
opremljanja stavbnih zemljišč.
25. člen
(merila za odmero komunalnega prispevka za obstoječo
komunalno opremo)
(1) Merila za odmero komunalnega prispevka za obstoječo
komunalno opremo so:
-       
površina gradbene parcele stavbe,
-       
bruto tlorisna površina stavbe ali površina gradbenega inženirskega
objekta ali površina drugih gradbenih posegov,
-       
razmerje med deležem gradbene parcele stavbe (DpO) in deležem površine objekta (DtO) pri izračunu
komunalnega prispevka za obstoječo komunalno opremo,
-       
faktor namembnosti objekta Fn
in
-       
psz(i): prispevna stopnja zavezanca (%).
(2) Pri odmeri komunalnega prispevka za obstoječo komunalno
opremo zaradi izboljšanja opremljenosti se za izračun komunalnega prispevka
namesto površine gradbene parcele stavbe upošteva površina, ki se določi kot
zmnožek površine zemljišča pod stavbo in računskega faktorja površine (Fp). Občina določi
vrednost Fp za
posamezne vrste objektov, kot se razvrščajo v skladu s predpisom, ki določa
klasifikacijo vrst objektov CC-SI glede na namen uporabe objektov. Fp se določi v razponu od
1,5 do 4 in mora biti enak za posamezne vrste stavb na območju cele občine in
za vse vrste obstoječe komunalne opreme. Če občina ne določi Fp, se šteje, da je Fp enak 2,5.
(3) Pri odmeri komunalnega prispevka za obstoječo komunalno
opremo zaradi izboljšanja opremljenosti se za izračun komunalnega prispevka upošteva
bruto tlorisna površina stavbe, določena na podlagi neto tlorisne površine
stavbe iz uradnih nepremičninskih evidenc, pomnožena s faktorjem 1,2. Če
zavezanec dokaže, da je dejanska bruto tlorisna površina stavbe manjša od bruto
tlorisne površine, določene na ta način, se pri izračunu upošteva manjša
površina.
(4) Določbi drugega in tretjega odstavka tega člena se
uporabljata tudi, če ni na voljo natančnejših podatkov o površini gradbene
parcele in bruto tlorisni površini stavbe v naslednjih primerih:
-       
pri odmeri komunalnega prispevka pred legalizacijo obstoječih objektov,
če ta še ni bil odmerjen in plačan oziroma na drug način še niso bile
izpolnjene obveznosti v zvezi s plačilom komunalnega prispevka, in
-       
pri odmeri komunalnega prispevka v skladu s tretjim odstavkom 29. člena
te uredbe.
(5) Pri odmeri komunalnega prispevka za obstoječo komunalno
opremo zaradi graditve za stavbe, ki se jim v skladu z zakonom, ki ureja
prostor, ne določijo gradbene parcele, ker se gradijo na zemljiščih, ki niso
stavbna, se pri izračunu komunalnega prispevka namesto površine gradbene
parcele stavbe upošteva površina, določena na način iz drugega odstavka tega
člena.
(6) Občina lahko določi razmerje med deležem gradbene parcele
stavbe (Dpo) in deležem površine objekta (Dto), ki se upošteva pri izračunu
komunalnega prispevka za obstoječo komunalno opremo, pri čemer je minimum Dpo
ali Dto = 0,3, maksimum Dpo ali Dto = 0,7 in Dpo + Dto = 1. Razmerje mora biti
enako za vse vrste obstoječe komunalne opreme na območju cele občine. Če občina
v odloku o podlagah za odmero komunalnega prispevka za obstoječo komunalno
opremo razmerja ne določi, se šteje, da je razmerje Dp: Dt = 0,5: 0,5.
(7) Občina lahko za posamezne vrste objektov, kot se
razvrščajo v skladu s predpisom, ki določa klasifikacijo vrst objektov CC-SI
glede na namen uporabe objektov, določi faktor namembnosti objekta (Fn). Faktor Fn se določi do vključno
klasifikacijske ravni razreda (označen s štirimestno številko). Vrednosti Fn za stavbe se določijo v
razponu od 0,5 do 1,3. Vrednosti Fn
za gradbene inženirske objekte se določijo v razponu od 0,1 do
0,5. Vrednosti za druge gradbene posege se določijo v razponu od 0,1 do 1,3. Fn mora biti enak za
posamezne vrste objektov na območju cele občine in za vse vrste obstoječe komunalne
opreme. Če občina v odloku za določitev podlag za odmero komunalnega prispevka
za obstoječo komunalno opremo za posamezno vrsto objekta ne določi vrednosti Fn, se šteje, da je Fn za stavbe 1, Fn za gradbene inženirske
objekte in druge gradbene posege pa 0,5.
(8) Občina za posamezno vrsto obstoječe komunalne opreme
določi prispevno stopnjo zavezanca (psz). Prispevna stopnja zavezanca (psz) je sorazmerni delež stroškov
obstoječe komunalne opreme na enoto mere, ki se prenese na zavezanca za plačilo
komunalnega prispevka. Prispevna stopnja zavezanca (psz) mora biti enaka za posamezno vrsto
obstoječe komunalne opreme na območju cele občine. Psz je lahko največ 100 odstotkov. Če
občina ne določi prispevne stopnje zavezanca, se šteje, da je prispevna stopnja
zavezanca 100 odstotkov.
26. člen
(elaborat za pripravo odloka)
(1) Obvezna podlaga za pripravo odloka iz 21. člena te uredbe
je elaborat za pripravo odloka o podlagah za odmero komunalnega prispevka za
obstoječo komunalno opremo (v nadaljnjem besedilu: elaborat za pripravo
odloka). Če občina stroške obstoječe komunalne opreme na enoto mere določi v
skladu s 24. členom te uredbe, elaborata za pripravo odloka ni treba izdelati.
(2) Elaborat za pripravo odloka vsebuje tekstualni in
grafični del.
(3) Tekstualni del vsebuje najmanj:
1.     
navedbo upoštevanih strokovnih podlag za izdelavo odloka in
2.     
določitev podlag iz prvega odstavka 21. člena te uredbe, vključno z
natančnimi pojasnili glede načina določitve stroškov obstoječe komunalne opreme
iz 22. člena in stroškov obstoječe komunalne opreme na enoto mere iz 23. člena
te uredbe.
(4) Grafični del vsebuje naslednje grafične prikaze:
1.     
obstoječe komunalne opreme in
2.     
oskrbnih območij obstoječe komunalne opreme.
(5) Grafični prikazi iz prejšnjega odstavka se izdelajo za vsako
posamezno obstoječo komunalno opremo na preglednih kartah v merilu, ki ne sme
biti manjše od 1: 25.000. Grafični prikazi morajo biti opremljeni z naslednjimi
podatki:
1.     
naziv elaborata za pripravo odloka,
2.     
podatki o pripravljavcu in izdelovalcu elaborata za pripravo odloka,
3.     
naziv posameznega grafičnega prikaza,
4.     
legenda sestavin iz grafičnega prikaza,
5.     
orientacija grafičnega prikaza in
6.     
merilo grafičnega prikaza.
(6) Elaborat za pripravo odloka se izdela v digitalni obliki,
hramba in vpogled vanj pa se zagotavljata v digitalni in analogni obliki.
27. člen
(oblika odloka o podlagah za odmero komunalnega prispevka za
obstoječo komunalno opremo)
(1) Odlok iz 21. člena te uredbe vsebuje tekstualni del.
(2) Sprejeti odlok se opremi z naslovnico, ki vsebuje:
1.     
naziv odloka,
2.     
identifikacijsko številko odloka v prostorskem informacijskem sistemu,
3.     
podatke o pripravljavcu in izdelovalcu odloka,
4.     
navedbo občinskega sveta, ki je odlok sprejel, z žigom organa in
podpisom odgovorne osebe,
5.     
datum sprejema odloka,
6.     
podatke o objavi odloka v uradnem glasilu.
(3) Hramba in vpogled v odlok iz 21. člena te uredbe se
zagotavljata v digitalni in analogni obliki.
28. člen
(objava odloka za določitev podlag za odmero komunalnega
prispevka za obstoječo komunalno opremo)
(1) Odlok iz 21. člena te uredbe se objavi v uradnem glasilu
občine in prostorskem informacijskem sistemu. V prostorskem informacijskem
sistemu se objavi tudi elaborat odloka.
(2) Odlok iz 21. člena te uredbe in elaborat za pripravo
odloka, ki se javno objavita, ne smeta vsebovati osebnih podatkov.
2. poglavje: Odmera in izračun komunalnega prispevka za
obstoječo komunalno opremo
29. člen
(odmera komunalnega prispevka za obstoječo komunalno opremo)
(1) Občina odmeri komunalni prispevek za obstoječo komunalno
opremo zaradi graditve objekta ali zaradi izboljšanja opremljenosti stavbnega
zemljišča.
(2) Za odmero zaradi graditve objekta se po tej uredbi šteje
tudi odmera zaradi legalizacije objekta, kot jo določajo predpisi, ki urejajo
graditev objektov.
(3) Občina lahko po uradni dolžnosti odmeri komunalni
prispevek za obstoječo komunalno opremo tudi potem, ko je komunalni prispevek
zaradi graditve že odmerila in se objekt naknadno priključuje na novo vrsto
obstoječe komunalne opreme, za katero mu komunalni prispevek še ni bil odmerjen,
in pri tem ne gre za izboljšanje opremljenosti stavbnega zemljišča.
(4) Komunalni prispevek za obstoječo komunalno opremo se
odmeri z odmerno odločbo. Če se komunalni prispevek za obstoječo komunalno
opremo odmerja zaradi graditve objekta,
ki se posredno priključuje na
obstoječo komunalno opremo preko nove komunalne opreme iz programa opremljanja
ali pogodbe o opremljanju, se izda ena odmerna odločba, s katero se odmeri
komunalni prispevek za obstoječo in novo komunalno opremo.
(5) Komunalni prispevek zaradi
izboljšanja opremljenosti se odmeri, če se zemljišče opremi z dodatno vrsto
komunalne opreme, na katero se obstoječi objekt doslej ni mogel priključiti
oziroma mu ni bila omogočena njena uporaba.
(6) Za izboljšanje opremljenosti
stavbnega zemljišča iz prejšnjega odstavka se ne štejejo:
-       
izboljšave, ki so posledica napredka tehnike,
-       
vzdrževanje, obnavljanje ali nadomeščanje obstoječe komunalne opreme, ki
je namenjeno nemotenemu delovanju te opreme,
-       
prilagajanje obstoječe komunalne opreme oskrbnim, tehničnim in okoljskim
standardom in
-       
odpravljanje pomanjkljivosti na obstoječi komunalni opremi, ki
onemogočajo njeno normalno delovanje.
(7) Vključenost zemljišča, na katerem je objekt, za katerega
mora zavezanec plačati komunalni prispevek, v oskrbno območje posamezne vrste
obstoječe komunalne opreme ni pogoj za odmero komunalnega prispevka.
(8) Vrste objektov, za katere se odmerja komunalni prispevek
za obstoječo komunalno opremo, so navedene v Prilogi te uredbe.
30. člen
(izračun komunalnega prispevka za obstoječo komunalno
opremo)
(1) Za izračun komunalnega prispevka za obstoječo komunalno
opremo se najprej določijo vrste obstoječe komunalne opreme, na katero
zavezanec priključi svoj objekt oziroma mu je omogočena njena uporaba, in
sicer:
-       
če se komunalni prispevek odmerja zaradi graditve, se komunalna oprema
določi na podlagi dokumentacije za pridobitev gradbenega dovoljenja. Če se
objekt na obstoječo komunalno opremo priključuje posredno prek nove komunalne
opreme iz programa opremljanja ali prek nove komunalne opreme iz pogodbe o
opremljanju, za katero program opremljanja ni sprejet, se posamezna vrsta
komunalne opreme določi na podlagi programa opremljanja oziroma pogodbe o
opremljanju;
-       
če se komunalni prispevek odmerja zaradi izboljšanja opremljenosti, se komunalna
oprema določi ob smiselnem upoštevanju petega in šestega odstavka prejšnjega
člena.
(2) Komunalni prispevek za posamezno vrsto obstoječe
komunalne opreme iz prvega odstavka tega člena se za stavbe izračuna tako, da
se seštejeta delež komunalnega prispevka, ki odpade na gradbeno parcelo stavbe,
in delež, ki odpade na bruto tlorisno površino stavbe, in sicer po naslednji
enačbi:
KPobstoječa(i) =
((AGP x Cpo(i) x Dpo) + (ASTAVBA x
Cto(i) x Dto x Fn )) x
psz(i)
Zgornje oznake pomenijo: 
-       
KPobstoječa(i): znesek dela komunalnega prispevka za
posamezno vrsto obstoječe komunalne opreme,
-       
AGP: površina gradbene parcele stavbe,
-       
Cpo(i): stroški posamezne
vrste obstoječe komunale opreme na m2 gradbene parcele stavbe,
-       
Dpo: delež gradbene parcele stavbe pri izračunu komunalnega
prispevka za obstoječo komunalno opremo,
-       
ASTAVBA: bruto tlorisna površina stavbe, 
-       
Cto(i): stroški posamezne vrste obstoječe komunalne opreme na
m2 bruto tlorisne površine objekta,
-       
Dto: delež površine objekta pri izračunu komunalnega prispevka
za obstoječo komunalno opremo,
-       
Fn: faktor namembnosti objekta
glede na njegov namen uporabe,
-       
psz(i): prispevna stopnja
zavezanca za posamezno vrsto obstoječe komunalne opreme (%), 
-       
i: posamezna vrsta obstoječe komunalne opreme.
(3) Za stavbe, ki se jim v skladu z zakonom, ki ureja
prostor, ne določijo gradbene parcele, razen za stavbe, ki se jim gradbene
parcele ne določijo zato, ker se gradijo na zemljiščih, ki niso stavbna, se
komunalni prispevek za obstoječo komunalno opremo izračuna le od deleža, ki odpade
na bruto tlorisno površino stavbe.
(4) Komunalni prispevek za posamezno vrsto obstoječe
komunalne opreme iz prvega odstavka tega člena se za gradbene inženirske
objekte izračuna po naslednji enačbi:
KPobstoječa(i) = AGIO x Cto(i) x Dto x Fn x
psz (i)
Zgornje oznake pomenijo:
-       
AGIO: površina gradbenega inženirskega objekta,
-       
druge oznake pomenijo enako, kot je
določeno v prejšnjem odstavku.
(5) Če se odmerja komunalni prispevek za objekte, ki se
uvrščajo med druge gradbene posege, se komunalni prispevek izračuna ob
smiselnem upoštevanju drugega in četrtega odstavka tega člena.
(6) Komunalni prispevek za obstoječo komunalno opremo, ki se
odmeri zavezancu, se izračuna kot seštevek zneskov komunalnih prispevkov za
posamezno vrsto obstoječe komunalne opreme iz drugega, četrtega ali petega
odstavka tega člena po enačbi:
KPobstoječa =
∑KPobstoječa(i),
pri čemer je
KPobstoječa znesek komunalnega prispevka za obstoječo komunalno
opremo, ki se odmeri zavezancu.
(7) Komunalni prispevek za obstoječo komunalno opremo, ki se
odmerja zavezancu zaradi spremembe zmogljivosti ali namembnosti objekta, se
izračuna tako, da se izračunata višina komunalnega prispevka za obstoječo
komunalno opremo po spremembi zmogljivosti ali namembnosti objekta in pred
spremembo zmogljivosti ali namembnosti objekta. Zavezancu se odmeri komunalni
prispevek, ki predstavlja pozitivno razliko med komunalnim prispevkom po
spremembi in pred spremembo zmogljivosti ali namembnosti objekta. Če je razlika
negativna, se z odmerno odločbo ugotovi, da je komunalni prispevek za obstoječo
komunalno opremo že poravnan.
(8) Če občina predpiše delno ali celotno upoštevanje
preteklih vlaganj v primeru odstranitve in gradnje novega objekta, se pri
izračunu komunalnega prispevka za obstoječo komunalno opremo smiselno uporabijo
določbe prejšnjega odstavka.
(9) Pri izračunu komunalnega prispevka za obstoječo komunalno
opremo zaradi graditve na zemljišču, na katerem je že bil odmerjen in plačan
komunalni prispevek zaradi graditve, se ob smiselni uporabi sedmega odstavka
tega člena zavezancu upošteva že plačani komunalni prispevek v naslednjih
primerih:
-       
če gradbeno dovoljenje za objekt, za katerega je bil plačan komunalni
prispevek, ni bilo pridobljeno in ni bila uveljavljena pravica do vračila
komunalnega prispevka za obstoječo komunalno opremo ali
-       
če je gradbeno dovoljenje za objekt, za katerega je bil plačan komunalni
prispevek, prenehalo veljati in se objekt ni začel graditi in ni bila
uveljavljena pravica do vračila komunalnega prispevka.
31. člen
(izračun komunalnega prispevka za obstoječo komunalno opremo
pri priključevanju prek nove komunalne opreme)
(1) Če se nova komunalna oprema iz programa opremljanja, na
katero se priključuje objekt, posredno ali neposredno priključuje na obstoječo
komunalno opremo oziroma bremeni že zgrajeno komunalno opremo, se pripadajoči
del komunalnega prispevka za obstoječo komunalno
opremo določi na naslednji način:
-       
če je izračunani komunalni prispevek za
posamezno vrsto nove komunalne opreme višji od izračunanega komunalnega
prispevka za posamezno vrsto obstoječe komunalne opreme (KPnova(i)
– KPobstoječa(i) ≥ 0), je vrednost pripadajočega
dela komunalnega prispevka za obstoječo komunalno opremo 0;
-       
če je izračunani komunalni prispevek za
posamezno vrsto nove komunalne opreme manjši od izračunanega komunalnega
prispevka za posamezno vrsto obstoječe komunalne opreme (KPnova(i)
– KPobstoječa(i) ≤ 0), se pripadajoči del komunalnega
prispevka za posamezno vrsto obstoječe komunalne opreme določi po enačbi: KPobstoječa(i)
– KPnova (i). 

Priloga:
Vrste objektov po CC-SI-klasifikaciji objektov, za katere se odmerja komunalni
prispevek za novo in obstoječo komunalno opremo 

Uredba o programu opremljanja stavbnih zemljišč
in odloku o podlagah za odmero komunalnega prispevka za obstoječo komunalno
opremo ter o izračunu in odmeri komunalnega prispevka (Uradni list RS, št. 20/19) vsebuje naslednje prehodne in
končne določbe:
»IV. del: PREHODNE IN KONČNE DOLOČBE
32. člen
(upoštevanje površine
gradbene parcele stavbe do vzpostavitve informacijske rešitve)
(1) Do vzpostavitve informacijske rešitve za podporo
evidentiranju gradbenih parcel se v primeru, če površina gradbene parcele
stavbe iz dokumentacije za pridobitev gradbenega dovoljenja ni razvidna:
-       
pri odmeri komunalnega prispevka za obstoječo komunalno opremo zaradi
graditve upošteva površina gradbene parcele stavbe iz veljavnega prostorskega
izvedbenega akta,
-       
pri odmeri komunalnega prispevka za novo komunalno opremo zaradi
graditve upošteva površina gradbene parcele stavbe iz veljavnega prostorskega
izvedbenega akta ali programa opremljanja.
(2) Če površine gradbene parcele stavbe ni mogoče pridobiti
na način iz prejšnjega odstavka, se za površino gradbene parcele šteje površina
zemljiške parcele ali več zemljiških parcel, na katerih je načrtovana stavba
oziroma druge ureditve, ki so namenjene trajni rabi te stavbe, pri čemer se
lahko upošteva samo tisti del zemljiške parcele, na katerem je v skladu s
prostorskim aktom dovoljeno graditi stavbo.
33. člen
(objava v prostorskem
informacijskem sistemu)
(1) Do vzpostavitve storitev prostorskega informacijskega
sistema se programi opremljanja iz 3. člena te uredbe in odloki iz 21. člena te
uredbe objavijo na spletni strani občine.
(2) Do vzpostavitve storitev prostorskega informacijskega
sistema iz prejšnjega odstavka se identifikacijska številka v prostorskem
informacijskem sistemu za programe opremljanja iz 3. člena te uredbe in odloke
iz 21. člena te uredbe ne določa.
34. člen
(uskladitev programov
opremljanja ter odlokov o merilih in odmeri komunalnega prispevka)
(1) Programi opremljanja ter odloki o merilih in odmeri
komunalnega prispevka, ki so bili sprejeti pred uveljavitvijo te uredbe na
podlagi Uredbe o vsebini programa opremljanja zemljišč za gradnjo (Uradni list
RS, št. 117/04, 74/05 in 80/07) in Pravilnika o merilih za odmero komunalnega
prispevka (Uradni list RS, št. 117/04, 75/05, 80/07 in 95/07), se uskladijo z
določbami te uredbe najpozneje do 17. novembra 2019.
(2) Programi opremljanja ter odloki o merilih in odmeri
komunalnega prispevka, ki so bili sprejeti pred uveljavitvijo te uredbe na
podlagi Uredbe o vsebini programa opremljanja stavbnih zemljišč (Uradni list
RS, št. 80/07 in 61/17 – ZUreP-2) in Pravilnika o merilih za odmero komunalnega
prispevka (Uradni list RS, št. 95/07 in 61/17 – ZUreP-2), se uskladijo z
določbami te uredbe najpozneje v dveh letih po uveljavitvi te uredbe.
35. člen
(odmera in izračun
komunalnega prispevka do uskladitve odlokov)
(1) Do uskladitve veljavnih programov opremljanja ter odlokov
o merilih in odmeri komunalnega prispevka z določbami te uredbe se komunalni
prispevek za novo in obstoječo komunalno opremo izračuna po enačbi iz 6. člena
Pravilnika o merilih za odmero komunalnega prispevka (Uradni list RS, št. 95/07
in 61/17 – ZUreP-2).
(2) Do uskladitve veljavnih programov opremljanja ter odlokov
o merilih in odmeri komunalnega prispevka z določbami te uredbe se v primeru,
če neto tlorisna površina stavbe v dokumentaciji za pridobitev gradbenega
dovoljenja ni navedena oziroma je investitor ne predloži, pri odmeri
komunalnega prispevka zaradi graditve uporabi bruto tlorisna površina stavbe iz
dokumentacije za pridobitev gradbenega dovoljenja, pomnožena s faktorjem 0,83.
(3) Do uskladitve veljavnih programov opremljanja ter odlokov
o merilih in odmeri komunalnega prispevka z določbami te uredbe se pri odmeri
komunalnega prispevka obračunski stroški na enoto mere iz veljavnih programov
opremljanja indeksirajo ob uporabi povprečnega letnega indeksa cen za posamezno
leto, ki ga objavlja Združenje za gradbeništvo v okviru Gospodarske zbornice
Slovenije, pod »Gradbena dela – ostala nizka gradnja«.
36. člen
(dokončanje postopkov)
(1) Postopki odmere komunalnega prispevka, začeti pred
uveljavitvijo te uredbe, se končajo v skladu z dosedanjimi predpisi.
(2) Postopki priprave programov opremljanja, začeti pred
uveljavitvijo te uredbe, se nadaljujejo po določbah te uredbe.
37. člen
(prenehanje uporabe)
Z dnem uveljavitve te uredbe se prenehata uporabljati:
-       
Uredba o vsebini programa opremljanja stavbnih zemljišč (Uradni list RS,
št. 80/07 in 61/17 – ZUreP-2) in
-       
Pravilnik o merilih za odmero komunalnega prispevka (Uradni list RS, št.
95/07 in 61/17 – ZUreP-2), razen 6. člena, ki se uporablja do uskladitve
veljavnih programov opremljanja ter odlokov o merilih in odmeri komunalnega
prispevka z določbami te uredbe v skladu s prvim odstavkom 35. člena.
38. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o programu
opremljanja stavbnih zemljišč in odloku o podlagah za odmero komunalnega
prispevka za obstoječo komunalno opremo ter o izračunu in odmeri komunalnega
prispevka (Uradni list RS, št. 34/19) vsebuje naslednjo končno določbo:
»2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.