I. SPLOŠNE DOLOČBE
1. člen
(vsebina)
(1) Ta uredba v skladu z Direktivo 2010/75/EU Evropskega
parlamenta in Sveta z dne 24. novembra 2010 o industrijskih emisijah
(celovito preprečevanje in nadzorovanje onesnaževanja) (prenovitev) (UL L št.
334 z dne 17. 12. 2010, str. 17) določa posebne zahteve, povezane s
preprečevanjem in zmanjševanjem emisije hlapnih in halogeniranih hlapnih
organskih spojin v zrak, in sicer:
-       
vrste dejavnosti in z njimi povezane naprave, ki uporabljajo organska
topila,
-       
pogoje za pridobitev okoljevarstvenega dovoljenja ali vpis v evidenco
naprav,
-       
mejne vrednosti emisij hlapnih organskih spojin v odpadnih plinih,
-       
mejne količine nezajetih in celotnih emisij hlapnih organskih spojin,
-       
mejne koncentracije rakotvornih, mutagenih in za reprodukcijo strupenih
hlapnih organskih spojin,
-       
vrednotenje emisije hlapnih organskih spojin in ugotavljanje čezmerne
obremenitve,
-       
obseg obratovalnega monitoringa in 
-       
posebne ukrepe v zvezi z zmanjšanjem tveganja za zdravje ljudi, ki ga
povzročajo emisije hlapnih organskih spojin v okolje.
(2) Za vprašanja o emisiji hlapnih organskih spojin v
zrak, pogojev za obratovanje, vlogo, vsebino dovoljenja, ki niso posebej urejena
s to uredbo, in vprašanja o emisiji drugih snovi v zrak iz naprav, za katere se
uporabljajo določbe te uredbe, se uporablja predpis, ki ureja emisije snovi v
zrak iz nepremičnih virov onesnaževanja, za vprašanja obratovalnega monitoringa
emisije snovi v zrak pa predpis, ki ureja prve meritve in obratovalni monitoring
emisije snovi v zrak iz nepremičnih virov onesnaževanja.
(3) Za naprave, ki so hkrati tudi naprave ali deli
naprav, ki lahko povzročajo onesnaževanje okolja večjega obsega se za vprašanja
pogojev za obratovanje, vloge, vsebine dovoljenja, obsega obratovalnega
monitoringa, ki niso posebej urejena s to uredbo, uporabljajo zahteve predpisa,
ki ureja vrste naprav in dejavnosti, ki lahko povzročajo onesnaževanje okolja
večjega obsega.
(4) Ta uredba se ne uporablja za naprave, ki se
uporabljajo samo za raziskave, razvoj in preizkušanje novih izdelkov ter
procesov.
2. člen
(obseg uporabe)
(1) Določbe te uredbe se uporabljajo za obratovanje
naprav ali katerekoli druge z njimi tehnološko povezane dejavnosti, pri katerih
je zaradi izvajanja posamezne dejavnosti iz priloge 1, ki je sestavni del te
uredbe, poraba organskih topil večja od najmanjše letne porabe organskih topil,
določene v I. delu priloge 2, ki je sestavni del te uredbe.
(2) Ne glede na določbe prejšnjega odstavka se določbe
te uredbe uporabljajo tudi za obratovanje naprav, pri katerih je poraba
organskih topil manjša od najmanjše letne porabe iz prejšnjega odstavka, če je
ta poraba posledica izvajanja načrtov zmanjševanja emisij iz 9. člena te
uredbe.
(3) Če se na funkcionalno zaokroženem območju, ki ga ima
v posesti isti upravljavec, uporabljajo organska topila v več istovrstnih
napravah, ali se posamezne faze dejavnosti iz priloge 1 te uredbe izvajajo tudi
z opremo istovrstnih naprav, ki se uporablja samo delno za izvajanje dejavnosti
iz priloge 1 te uredbe ali kot dodatna oprema k napravi, se za porabo organskih
topil šteje celotna poraba organskih topil na tem območju.
(4) Če celotna poraba organskih topil iz prejšnjega
odstavka doseže prag najmanjše letne porabe organskih topil, določen za naprave
iz posamezne dejavnosti iz I. dela priloge 2 te uredbe, se te istovrstne
naprave štejejo za napravo po tej uredbi.
(5) Določbe te uredbe, razen določbe glede mejnih
vrednosti pod točko 3.1.1 iz II. dela priloge 2, se ne uporabljajo za naprave
iz točk 2.1, 3.1 in 18.1 iz I. dela priloge 2 te uredbe, če se v njih
uporabljajo organska topila z vsebnostjo halogeniranih organskih spojin, ki je
enaka ali večja od 1 % celotne mase organskega topila.
3. člen
(izrazi)
Izrazi, uporabljeni v tej uredbi, imajo naslednji pomen:
1.     
istovrstna naprava je naprava z isto oznako dejavnosti iz I. dela
priloge 2 te uredbe, ki ne presega pragov iz I. dela priloge 2 te uredbe;
2.     
obstoječa naprava je naprava, ki je obratovala na dan 24. maja 2002
ali je bila tedaj v gradnji in je bilo zanjo pridobljeno enotno dovoljenje za
poseg v prostor ali gradbeno dovoljenje v skladu s predpisi pred 24. majem
2002 ter je začela poskusno obratovati najpozneje 30. aprila 2003;
3.     
nezajete emisije so emisije hlapnih organskih spojin v zrak, tla ali
vodo, ki niso zajete v odpadnih plinih, in če ni drugače določeno s to uredbo
tudi topila v katerih koli izdelkih. Med nezajete emisije so vključene tudi
difuzne emisije, ki se izpuščajo v okolje skozi okna, vrata, zračnike in
podobne odprtine;
4.     
odpadni plini so s hlapnimi organskimi spojinami in drugimi snovmi
onesnaženi plini, ki se izpuščajo v zrak iz:
- 
odvodnikov naprav za čiščenje odpadnih plinov (zajeti očiščeni odpadni
plini),
- 
drugih odvodnikov odpadnih plinov brez predhodnega čiščenja (zajeti
neočiščeni odpadni plini). Prostorninski pretok odpadnih plinov se izraža v m3/h
pri normalnih pogojih;
5.     
celotne emisije so vsota nezajetih emisij in emisij v odpadnih plinih;
6.     
zmes je zmes ali raztopina, sestavljena iz dveh ali več snovi;
7.     
organska spojina je vsaka spojina, ki vsebuje vsaj ogljik in enega ali
več naslednjih elementov: vodik, katerikoli halogen, kisik, žveplo, fosfor,
silicij ali dušik, razen ogljikovih oksidov ter anorganskih karbonatov in
bikarbonatov;
8.     
hlapna organska spojina je katerakoli organska spojina in frakcija
kreozota s parnim tlakom 0,01 kPa ali več pri 293,15 K ali spojina z enako
hlapnostjo pri določenih pogojih uporabe;
9.     
organsko topilo je katerakoli hlapna organska spojina, ki se uporablja
sama ali skupaj z drugimi snovmi, ne da bi se pri tem kemijsko spremenila, za
raztapljanje surovin, izdelkov ali odpadnih snovi ali se uporablja kot čistilno
sredstvo za raztapljanje nečistoč, kot sredstvo za raztapljanje, disperzni
medij, sredstvo za uravnavanje viskoznosti ali površinske napetosti, plastifikator
ali kot zaščitno sredstvo (konzervans);
10.  
halogenirana organska spojina je hlapna organska spojina, ki vsebuje
vsaj en atom broma, klora, fluora ali joda v molekuli;
11.  
premazno sredstvo je katerakoli zmes vključno z vsemi organskimi topili
ali zmesmi, ki vsebujejo organska topila zato, da se zagotovi njegova ustrezna
uporaba, in se uporablja za prevleke, s katerimi se doseže okrasni, zaščitni
ali drug uporaben učinek na površini;
12.  
lepilo je katerakoli zmes vključno z vsemi organskimi topili ali zmesmi,
ki vsebujejo organska topila, potrebna za njegovo ustrezno uporabo, ki se
uporablja za lepljenje posameznih delov izdelka;
13.  
tiskarska barva je zmes vključno z vsemi organskimi topili ali zmesmi,
ki vsebujejo organska topila, potrebna za njeno ustrezno uporabo, ki se
uporablja v tiskarstvu za tiskanje besedila ali slik na površino;
14.  
lak je prozorno premazno sredstvo;
15.  
poraba je celoten vnos organskih topil v napravo v koledarskem letu ali
kateremkoli drugem 12-mesečnem obdobju brez upoštevanja vseh hlapnih organskih
spojin, ki se regenerirajo za ponovno uporabo;
16.  
vnos je količina organskih topil vključno z organskimi topili v zmeseh,
ki se uporabljajo pri izvajanju dejavnosti, in organskimi topili, ki se
reciklirajo v napravi ali zunaj nje, in se prištejejo vsakokrat, ko se
uporabijo pri izvajanju dejavnosti v napravi;
17.  
ponovna uporaba organskih topil je uporaba organskih topil,
regeneriranih iz naprav za kakršnekoli tehnične ali komercialne namene, skupaj
z uporabo kot gorivo, vendar brez upoštevanja količine regeneriranega
organskega topila, ki se odstrani kot odpadek;
18.  
normalno obratovanje je delovanje naprave ali izvajanje dejavnosti,
razen zagona in ustavitve ter vzdrževanja opreme;
19.  
zaprti pogoji so pogoji, v katerih naprava deluje tako, da se hlapne
organske spojine, ki se sproščajo pri izvajanju dejavnosti, zbirajo in odvajajo
nadzorovano skozi odvodnik odpadnih plinov ali iz naprave za čiščenje odpadnih
plinov in tako niso povsem nezajete;
20.  
dnevna povprečna vrednost je aritmetična povprečna vrednost vseh
veljavnih rezultatov meritev, izmerjenih v obdobju 24 ur in preračunanih na
normalne pogoje;
21.  
zagon in ustavitev sta postopka, s katerima se dejavnost, oprema ali
rezervoar požene ali ustavi oziroma privede v prazni tek ali iz njega. Šteje
se, da redna nihanja pri delovanju naprave niso zagoni in ustavitve;
22.  
H340, H341, H350, H350i, H351, H360D in H360F so stavki o nevarnosti za
mutagene, rakotvorne ali za reprodukcijo strupene hlapne organske spojine v
skladu s predpisi o kemikalijah.
II. OBRATOVANJE NAPRAVE, OKOLJEVARSTVENO DOVOLJENJE IN
EVIDENCA NAPRAV
4. člen
(izpolnjevanje zahtev pri obratovanju naprav)
(1) Upravljavec naprave zagotovi, da so pri načrtovanju,
gradnji ali rekonstrukciji, obratovanju in spremembi v obratovanju naprave
zaradi emisij hlapnih organskih spojin v zrak poleg zahtev te uredbe izpolnjene
tudi zahteve:
-       
iz predpisa, ki ureja vrste naprav in dejavnosti, ki lahko povzročajo
onesnaževanje okolja večjega obsega in predpisa, ki ureja emisije snovi v zrak
iz nepremičnih virov onesnaževanja, če gre za napravo, ki onesnažuje okolje
večjega obsega ali
-       
iz predpisa, ki ureja emisije snovi v zrak iz nepremičnih virov
onesnaževanja, če gre za drugo napravo.
(2) Naprava obratuje v skladu z zahtevami te uredbe, če:
1.     
koncentracija hlapnih organskih spojin v odpadnih plinih ne presega
mejnih vrednosti iz II. dela priloge 2 te uredbe,
2.     
količina celotnih emisij hlapnih organskih spojin, izražena v odstotkih
vnosa organskih topil ali kot emisijski faktor, ne presega mejnih vrednosti za
celotne emisije, če so za posamezno vrsto naprav določene v II. delu priloge 2
te uredbe,
3.     
količina nezajetih emisij hlapnih organskih spojin, izražena v odstotkih
vnosa organskih topil ali kot emisijski faktor, ne presega mejnih vrednosti za
nezajete emisije, če so za posamezno vrsto naprav določene v II. delu priloge 2
te uredbe,
4.     
koncentracije hlapnih organskih spojin s stavki o nevarnosti H340, H341,
H350, H350i, H351, H360D ali H360F v odpadnih plinih ne presegajo mejnih
vrednosti emisij iz 14. člena te uredbe,
5.     
so v zvezi z emisijami hlapnih organskih spojin za posamezne naprave
izpolnjene posebne zahteve iz II. dela priloge 2 te uredbe,
6.     
upravljavec zagotavlja izvajanje ukrepov za zmanjšanje in preprečevanje
emisij hlapnih organskih spojin in
7.     
upravljavec naprave zagotavlja izvajanje obratovalnega monitoringa
emisij hlapnih organskih spojin v skladu z 22. členom te uredbe.
(3) Za obratovanje naprav iz 2. člena te uredbe mora
upravljavec pridobiti okoljevarstveno dovoljenje ali vpisati napravo v evidenco
naprav, v katerih se uporabljajo organska topila (v nadaljnjem besedilu: evidenca
naprav).
(4) Pri ugotavljanju izpolnjevanja pogojev iz tega člena
ministrstvo, pristojno za varstvo okolja (v nadaljnjem besedilu: ministrstvo),
upošteva navodila in druge informacije, ki jih objavlja Evropska komisija o
uporabi organskih topil, njihovih možnih nadomestkih ter tehnikah z najmanjšim
možnim učinkom na zrak, vodo, tla, ekosisteme in zdravje ljudi, v primerih iz
prve alineje prvega odstavka 5. člena te uredbe pa tudi referenčne dokumente o
najboljših razpoložljivih tehnikah.
(5) Ne glede na določbe tretjega odstavka 17. člena te
uredbe mora upravljavec v primeru neizpolnjevanja pogojev iz okoljevarstvenega
dovoljenja:
-       
o tem nemudoma obvestiti inšpektorja, pristojnega za varstvo okolja;
-       
takoj sprejeti potrebne ukrepe, s katerimi zagotovi, da se skladnost s
pogoji iz okoljevarstvenega dovoljenja v najkrajšem možnem času ponovno
vzpostavi.
(6) Emisije hlapnih organskih spojin, za katere so predpisani
stavki o nevarnosti H340, H350, H350i, H360D ali H360F ali morajo biti označene
s temi stavki, ali emisije halogeniranih hlapnih organskih spojin, za katere je
predpisan stavek o nevarnosti H341 ali H351 ali morajo biti označene s tema
stavkoma, se nadzirajo v zaprtih pogojih, kolikor je to tehnično in ekonomsko
izvedljivo, da se zavaruje zdravje ljudi in okolje, ter ne presegajo ustrezne
mejne vrednosti emisij iz 14. člena te uredbe.
5. člen
(okoljevarstveno dovoljenje)
(1) Upravljavec mora za obratovanje naprave pridobiti
okoljevarstveno dovoljenje, če:
-       
gre za obratovanje naprave, ki lahko povzroča onesnaževanje okolja
večjega obsega,
-       
upravljavec uveljavlja odstopanje od mejnih vrednosti emisij za nezajete
emisije organskih topil v odpadnih plinih iz drugega odstavka 6. člena te
uredbe ali
-       
upravljavec uveljavlja odstopanje od mejnih vrednosti emisij iz tretjega
odstavka 6. člena te uredbe za površinsko zaščito ali obdelavo pri obratovanje
naprav iz dejavnosti iz 8. in 10. točke priloge 1 te uredbe, ki se ne more
izvesti v zaprtih pogojih.
(2) Ministrstvo izda skupno okoljevarstveno dovoljenje
za obratovanje ene ali več naprav ali izjem iz prejšnjega odstavka, če jih ima
upravljavec v posesti na istem funkcionalno zaokroženem območju.
(3) Če mora upravljavec pridobiti okoljevarstveno
dovoljenje po drugih predpisih, ki urejajo varstvo okolja, se zahteve te uredbe
upoštevajo pri izdaji okoljevarstvenega dovoljenja, naprava pa se ne vpiše v
evidenco naprav iz 8. člena te uredbe.
(4) V javni evidenci upravljavcev, ki imajo
okoljevarstveno dovoljenje in ki jo vodi ministrstvo, se posebej prikažejo
okoljevarstvena dovoljenja, izdana na podlagi te uredbe.
6. člen
(pogoji za izdajo okoljevarstvenega dovoljenja)
(1) Okoljevarstveno dovoljenje se izda ali podaljša, če
naprava izpolnjuje zahteve iz 4. člena te uredbe.
(2) Ne glede na določbo prejšnjega odstavka lahko
ministrstvo izda okoljevarstveno dovoljenje za napravo iz druge alineje prvega
odstavka prejšnjega člena tudi, če ne izpolnjuje zahtev glede mejnih vrednosti
emisij, če:
-       
študija tehnične in ekonomske izvedljivosti pokaže, da so vložena
sredstva nesorazmerna z učinkom,
-       
se zaradi tega ne pričakuje večje tveganje za zdravje ljudi ali okolje
in
-       
se v napravi uporabljajo najboljše razpoložljive tehnike.
(3) Ne glede na določbo prvega odstavka tega člena lahko
ministrstvo izda okoljevarstveno dovoljenje za napravo iz tretje alineje prvega
odstavka prejšnjega člena tudi, če ne izpolnjuje zahtev glede mejnih vrednosti
emisij, če:
-       
študija tehnične in ekonomske izvedljivosti pokaže, da so vložena
sredstva nesorazmerna z učinkom in
-       
se v napravi uporabljajo najboljše razpoložljive tehnike.
7. člen
(vloga in vsebina okoljevarstvenega dovoljenja)
(1) Vloga za izdajo okoljevarstvenega dovoljenja vsebuje
vse podatke in opise iz tega člena.
(2) V okoljevarstvenem dovoljenju ministrstvo zaradi
emisij hlapnih organskih spojin v zrak določi:
-       
opis ukrepov za zmanjševanje emisij hlapnih organskih spojin in čiščenje
odpadnih plinov;
-       
ukrepe nadomeščanja in zahteve za nadomestitev škodljivih snovi iz
prvega odstavka 17. člena te uredbe z manj škodljivimi snovmi;
-       
varnostne ukrepe iz drugega odstavka 17. člena te uredbe;
-       
mejne vrednosti emisij hlapnih organskih spojin iz 4. in 14. člena ter
II. dela priloge 2 te uredbe ob upoštevanju 15. in 16. člena te uredbe;
-       
posebne zahteve iz II. dela priloge 2 te uredbe.
(3) Če gre za napravo, ki lahko povzroča onesnaževanje okolja
večjega obsega ministrstvo v okoljevarstvenem dovoljenju iz 5. člena te uredbe
določi tudi zahteve iz predpisa, ki ureja vrste naprav in dejavnosti, ki lahko
povzročajo onesnaževanje okolja večjega obsega in predpisa, ki ureja emisije
snovi v zrak iz nepremičnih virov onesnaževanja.
(4) Če gre za druge naprave ministrstvo v
okoljevarstvenem dovoljenju iz 5. člena te uredbe določi tudi zahteve iz
predpisa, ki ureja emisije snovi v zrak iz nepremičnih virov onesnaževanja.
8. člen
(pogoji za vpis v evidenco naprav)
(1) Če upravljavcu naprave ni treba pridobiti
okoljevarstvenega dovoljenja iz 5. člena te uredbe, se vpiše v evidenco naprav.
(2) Ministrstvo vpiše napravo v evidenco naprav na
podlagi vloge upravljavca za vpis v evidenco naprav, če naprava izpolnjuje
zahteve iz drugega odstavka 4. člena te uredbe.
(3) Ne glede na določbo prejšnjega odstavka ministrstvo vpiše
napravo v evidenco naprav, tudi če se z načrtom zmanjševanja emisij hlapnih
organskih spojin doseže enakovredno zmanjšanje emisij, s katerim bi naprava
izpolnila zahteve glede mejnih vrednosti emisij iz 1., 2. in 3. točke
drugega odstavka 4. člena te uredbe ob izpolnjevanju ostalih pogojev iz 4.
člena te uredbe.
9. člen
(načrt zmanjševanja emisij hlapnih organskih spojin)
(1) Enakovredno zmanjšanje emisij v načrtu iz tretjega odstavka
prejšnjega člena upravljavec dokaže, če iz izračunov in podatkov v načrtu ter
iz ugotovitev iz bilance uporabljenih organskih topil ali iz poročila o prvih
meritvah oziroma obratovalnega monitoringa izhaja, da:
-       
so predvideni ukrepi, ki zmanjšujejo vsebnost hlapnih organskih spojin
ali povečujejo uporabo snovi v premaznih sredstvih, lepilih ali tiskarskih
barvah, ki ostanejo trdne, potem ko voda ali hlapne organske spojine izparijo,
vendar to niso ukrepi čiščenja hlapnih organskih spojin v odpadnih plinih ali
zajemanja nezajetih emisij hlapnih organskih spojin;
-       
je izračunana letna referenčna emisija, ki jo povzroča naprava na
začetku izvajanja ukrepov, in so predložena dokazila, s katerimi je mogoče
preveriti letno količino trdnih snovi v premaznih sredstvih, lepilih ali
tiskarskih barvah;
-       
je izračunana in obrazložena največja vrednost letne emisije hlapnih
organskih spojin, ki jo bo povzročala naprava po izvedenih ukrepih zmanjševanja
emisij, in je manjša od ciljne emisije;
-       
je predvideno zmanjšanje letne emisije hlapnih organskih spojin za nove
ali rekonstruirane naprave, katerih največja vrednost letne emisije hlapnih
organskih spojin ne sme presegati ciljne emisije.
(2) Če je načrt za zmanjševanje emisij hlapnih organskih
spojin pri nanašanju premaznih sredstev, lakov, lepil ali tiskarskih barv
izdelan po postopku iz 2. točke priloge 3, ki je sestavni del te uredbe, se
referenčna in ciljna emisija izračunata po postopku iz točke 2.2 v tej prilogi.
(3) Z načrtom zmanjševanja emisij hlapnih organskih
spojin upravljavec:
-       
prikaže, da so predvideni ukrepi zmanjševanja uporabe hlapnih organskih
spojin taki, da je po njihovi izvedbi letna emisija manjša ali enaka emisiji
naprave, ki izpolnjuje vse s to uredbo določene zahteve glede mejnih vrednosti,
-       
izračuna in razloži vrednost emisije, za katero zagotavlja, da jo bo
povzročala naprava po izvedenih ukrepih zmanjševanja emisij,
-       
izračuna in razloži vrednost letne emisije, ki jo povzroča naprava na
začetku izvajanja ukrepov zmanjševanja emisij, v obliki bilance uporabljenih
organskih topil na začetku izvajanja načrta zmanjševanja emisij hlapnih
organskih spojin in
-       
prikaže časovni potek zmanjševanja uporabe hlapnih organskih spojin za
vsako leto posebej za vse obdobje trajanja izvajanja ukrepov zmanjševanja
emisij hlapnih organskih spojin.
10. člen
(vpis v evidenco naprav)
(1) Vloga za vpis v evidenco naprav vsebuje vse podatke
in opise iz petega odstavka tega člena.
(2) Upravljavec k vlogi za vpis v evidenco naprav
priloži:
-       
poročilo o prvih meritvah, če gre za novo napravo ali spremembo naprave;
-       
poročilo o občasnih meritvah, ki ga je izdelal izvajalec obratovalnega
monitoringa v skladu s predpisom, ki ureja prve meritve in obratovalni
monitoring emisije snovi v zrak iz nepremičnih virov onesnaževanja, ki ni
starejše od 36 mesecev;
-       
poročilo o trajnih meritvah, izvedenih v preteklem letu;
-       
načrt zmanjševanja emisij hlapnih organskih spojin iz tretjega odstavka
8. člena te uredbe.
(3) Ministrstvo o vpisu v evidenco naprav izda potrdilo
v roku 60 dni od prejema popolne vloge, če iz poročila o prvih meritvah,
občasnih meritvah ali trajnih meritvah in poročila o bilanci uporabljenih
organskih topil ugotovi, da naprava izpolnjuje pogoje iz drugega odstavka 4.
člena te uredbe.
(4) V evidenci naprav ministrstvo vodi podatke o:
-       
firmi oziroma imenu in sedežu upravljavca naprave ter o kraju naprave,
-       
gradnji naprave, začetku njenega obratovanja in njenih rekonstrukcijah
oziroma obnovah,
-       
vrsti naprave, njeni zmogljivosti in tehnološkem postopku, zaradi
katerega naprava onesnažuje okolje z emisijami organskih spojin,
-       
letni količini in vrsti uporabljenih zmesi, ki vsebujejo organska
topila,
-       
letni emisiji organskih spojin in druge podatke iz obratovalnega monitoringa,
-       
načrtu zmanjševanja emisij hlapnih organskih spojin, če upravljavec
uveljavlja enakovredno zmanjšanje emisij iz tretjega odstavka 8. člena te
uredbe,
-       
dnevu vpisa v evidenco naprav.
(5) Če je naprava vpisana v evidenco naprav na podlagi
tretjega odstavka 8. člena te uredbe, se naprava lahko na podlagi načrta za
zmanjševanje emisij ponovno vpiše v evidenco naprav, če dokaže, da uporablja
nadomestke, ki vsebujejo manj ali enako topil kakor v prejšnjem načrtu za
zmanjševanje emisij.
11. člen
(prijava sprememb in prenehanja obratovanja naprave)
(1) Upravljavec ministrstvu prijavi:
-       
namero prenehanja obratovanja naprave, spremembe upravljavca in namero
večje spremembe uporabe organskih topil zaradi spremembe zmogljivosti naprave,
in
-       
namero spremembe značilnosti in nevarnih lastnosti uporabljenih hlapnih
organskih spojin ali spremembe postopka čiščenja odpadnih plinov ali zajemanja
emisij.
(2) Prijava iz prejšnjega odstavka vsebuje:
a)    
splošne podatke o upravljavcu:
- 
ime in sedež pravne ali fizične osebe, ki upravlja napravo,
- 
naslov na katerem se naprava nahaja,
- 
ime in naslov zastopnika;
b)    
podatke o spremembi uporabe ali značilnostih organskih topil, in sicer
o:
- 
dejavnosti upravljavca in vrsti naprave,
- 
hlapnih organskih topilih, katerih količina porabe ali značilnosti se spreminja,
- 
količini organskih topil, ki se je letno porabila v napravi pred
spremembo, in količini, ki se bo letno porabila po spremembi, v obliki bilance
uporabljenih organskih topil v skladu s prilogo 4, ki je sestavni del te
uredbe.
(3) Ministrstvo podatke o spremembah iz prejšnjega
odstavka vpiše v evidenco naprav v skladu z drugim ali tretjim odstavkom 8.
člena te uredbe in o spremembi vpisa v evidenco naprav izda odločbo.
12. člen
(izbris iz evidence)
(1) Ministrstvo izbriše napravo iz evidence naprav, če:
-       
upravljavec prijavi namero prenehanja obratovanja naprave,
-       
upravljavec ne prijavi sprememb v obratovanju naprave ali
-       
upravljavec preneha.
(2) Ministrstvo izbriše napravo iz evidence naprav tudi
na predlog pristojnega inšpektorja, če upravljavec v roku ne izvrši pravnomočne
odločbe o izvedbi ukrepov zaradi čezmernega obremenjevanja okolja z emisijami
organskih spojin.
(3) O izbrisu naprave iz evidence naprav ministrstvo
izda potrdilo.
13. člen
(zahteve ob večji spremembi)
(1) Večja sprememba je sprememba največjega masnega vnosa
organskih topil, izraženega kot dnevno povprečje, kadar naprava deluje ob
projektiranem obsegu proizvodnje v normalnih pogojih obratovanja, če se zaradi
nje emisije hlapnih organskih spojin povečajo za več kot:
a)    
25 % pri napravah, v katerih se izvajajo:
- 
dejavnosti, s porabo topil v spodnjem razponu porabe topil iz 1.1, 1.3,
2., 8., 9., 10., 11., 14. ali 16. točke II. dela priloge 2 te uredbe, ali
- 
dejavnosti iz drugih točk II. dela priloge 2 te uredbe, pri katerih je
poraba topil manj kot 10 ton na leto;
b)    
10 % pri vseh drugih napravah.
(2) Kadar se na obstoječi napravi izvede večja sprememba
ali kadar naprava po izvedeni večji spremembi postane naprava po tej uredbi, se
del naprave, na katerem je bila izvedena večja sprememba, obravnava kot:
-       
nova naprava ali
-       
obstoječa naprava, če celotne emisije cele naprave ne presegajo celotnih
emisij, ki bi nastale, če bi se del naprave, na katerem je bila izvedena večja
sprememba, obravnaval kot nova naprava.
(3) Zahteve iz tega člena se uporabljajo za naprave, ki
za obratovanje potrebujejo okoljevarstveno dovoljenje, in za tiste, ki se
vpišejo v evidenco naprav.
III.A IZPOLNJEVANJE ZAHTEV GLEDE MEJNIH VREDNOSTI EMISIJ
14. člen
(mejne vrednosti emisij določenih hlapnih organskih spojin)
(1) Mejna koncentracija hlapnih organskih spojin,
označenih:
-       
s stavki o nevarnosti H340, H350, H350i, H360D ali H360F, je pri emisiji
hlapnih organskih spojin z masnim pretokom, enakim ali večjim od 10 g/h, enaka
2 mg/m3 pri normalnih pogojih;
-       
s stavki o nevarnosti H341 ali H351, je pri emisiji hlapnih
halogeniranih organskih spojin z masnim pretokom, enakim ali večjim od 100 g/h,
enaka 20 mg/m3 pri normalnih pogojih.
(2) Če je v odpadnih plinih iz naprave več hlapnih
organskih spojin iz prejšnjega odstavka, veljata masni pretok in mejna
koncentracija za vsoto teh hlapnih organskih spojin.
(3) (črtan).
15. člen
(več vrst naprav)
Če je na funkcionalno zaokroženem območju, ki ga ima v
posesti isti upravljavec, več vrst naprav iz I. dela priloge 2 te uredbe, ki
nimajo skupnega odvodnika, se ugotavlja izpolnjevanje zahtev iz 3., 4. in 5.
točke drugega odstavka 4. člena te uredbe za vsako vrsto naprav posebej, izpolnjevanje
zahtev v zvezi z mejnimi vrednostmi emisije hlapnih organskih spojin iz 1. in
2. točke drugega odstavka 4. člena te uredbe pa se ugotavlja za bodisi vsako
vrsto naprav posebej, bodisi da skupna emisija hlapnih organskih spojin iz vseh
teh naprav ne presega emisije, ki bi nastala, če bi bile za vsako posamezno
vrsto naprav izpolnjene zahteve v zvezi z mejnimi vrednostmi emisije hlapnih
organskih spojin, določenimi s to uredbo.
16. člen
(skupni odvodnik odpadnih plinov)
Če se izpuščajo odpadni plini iz več raznovrstnih naprav, za
katere so v II. delu priloge 2 te uredbe določene mejne vrednosti emisij, skozi
skupni odvodnik ali odvodnik skupne naprave za čiščenje odpadnih plinov, za
mejne vrednosti emisij teh odpadnih plinov velja naslednje:
1.     
mejna koncentracija hlapnih organskih spojin se določi na podlagi
izračuna:
pri čemer je:
Eskupna mejna
koncentracija hlapnih organskih spojin v odpadnih plinih v skupnem odvodniku
ali odvodniku skupne naprave za čiščenje odpadnih plinov,
Ei            mejna
koncentracija hlapnih organskih spojin v odpadnih plinih posamezne naprave iz
II. dela priloge 2 te uredbe, pri čemer se upošteva, da je vrednost Ei
enaka nič, če za posamezno vrsto naprav iz II. dela priloge 2 te uredbe ni
določena mejna vrednost Ei, in
Vi         prostorninski
pretok odpadnih plinov posamezne naprave;
2.     
mejna vrednost količine nezajetih emisij in mejna vrednost količine
celotnih emisij hlapnih organskih spojin sta enaki vsoti mejnih vrednosti
količin za posamezne vrste naprav iz II. dela priloge 2 te uredbe, ki
obratujejo med ugotavljanjem skladnosti z zahtevami iz te uredbe;
3.     
mejne koncentracije rakotvornih, mutagenih in za reprodukcijo strupenih
hlapnih organskih spojin s stavki o nevarnosti H340, H350, H350i, H360D ali
H360F so enake mejnim vrednostim iz 14. člena te uredbe;
4.     
mejna koncentracija halogeniranih hlapnih organskih spojin s stavki o
nevarnosti H341 in H351 je enaka mejni vrednosti iz 14. člena te uredbe.
17. člen
(druge zahteve)
(1) Upravljavci naprav, v katerih se uporabljajo hlapne
organske spojine iz prve alineje prvega odstavka 14. člena te uredbe, morajo v
najkrajšem možnem času in kolikor je to mogoče te hlapne organske spojine
nadomestiti z manj škodljivimi.
(2) Upravljavec mora poskrbeti za varnostne ukrepe, ki
zagotavljajo čim nižje emisije hlapnih organskih spojin med zagonom in
ustavitvijo naprave.
(3) Če upravljavec ugotovi ali mu izvajalec občasnih ali
trajnih meritev emisij hlapnih organskih spojin iz 22. člena te uredbe sporoči,
da naprava ne izpolnjuje zahtev glede emisij iz 4., 14., 15. in 16. člena te
uredbe, mora o tem nemudoma obvestiti inšpektorja, pristojnega za okolje.
III.B VREDNOTENJE EMISIJE
18. člen
(koncentracija hlapnih organskih spojin)
(1) Koncentracija hlapnih organskih spojin se določa v
masnih enotah, izraženih v g ali mg na enoto prostornine suhega odpadnega
plina, izražene v m3 pri normalnih pogojih.
(2) Koncentracija hlapnih organskih spojin se ugotavlja
pri izpustu odpadnih plinov iz naprav v zajetih odpadnih plinih, ki so
razredčeni toliko, kolikor je to tehnično in obratovalno nujno potrebno.
(3) Količine zraka, ki se dovajajo v napravo zaradi
redčenja ali hlajenja zajetih odpadnih plinov, če je to tehnično upravičeno, se
ne upoštevajo pri določanju koncentracije hlapnih organskih spojin v zajetem
odpadnem plinu.
19. člen
(določanje koncentracij in količin hlapnih organskih spojin)
(1) Koncentracija in količina hlapnih organskih spojin
se določata posebej kot vsota vseh spojin, ki imajo oznake iz 4. točke
drugega odstavka 4. člena te uredbe, in posebej za druge hlapne organske
spojine. Če je tako določeno v II. delu priloge 2 te uredbe, se koncentracija
in količina hlapnih organskih spojin določata kot celotni organski ogljik.
Koncentracija in količina se določata pri polni obremenitvi naprav in na vseh
izpustih odpadnih plinov posamezne naprave na podlagi izmerjenih vrednosti.
(2) Iz izmerjenih vrednosti koncentracij hlapnih
organskih spojin in pretoka odpadnih plinov se izračunajo urne in dnevne
povprečne vrednosti meritev koncentracije in urne povprečne vrednosti masnih
pretokov hlapnih organskih spojin.
20. člen
(površinska zaščita vozil)
(1) Pri površinski zaščiti vozil in njihovih sestavnih
delov v napravah iz 4.1 do 4.5 točke iz II. dela priloge 2 te uredbe je
mejna količina celotnih emisij hlapnih organskih spojin izražena v gramih
izpuščenega organskega topila glede na površino karoserije vozila ali drugega
sestavnega dela vozila, izraženo v m2, ali v kilogramih izpuščenega
organskega topila na karoserijo vozila. Količina celotne emisije hlapnih
organskih spojin je vsota količin vseh hlapnih organskih spojin, izpuščenih pri
vseh stopnjah postopka, izvedenih v istem industrijskem obratu, in vključuje
elektroforezni nanos ali kakršen koli drug nanos, vosek in polirno sredstvo ter
topilo, uporabljeno pri čiščenju opreme, skupaj z lakirnimi kabinami in drugo
pritrjeno opremo med obratovalnim časom in zunaj njega.
(2) Površina vozila ali njegovega dela se izračuna kot
vsota površine elektroforeznega nanosa in površine vseh delov, ki se lahko
dodajo v nadaljnjih fazah površinske zaščite in se prekrijejo z enakimi
premaznimi sredstvi.
(3) Površina elektroforeznega nanosa se izračuna po
naslednji enačbi:
(4) Izračun iz prejšnjega odstavka se uporablja tudi za
druge dele vozila iz pločevine ali plastike. Za izračun površine pločevine ali
plastike se lahko uporabi tudi računalniško podprt izračun ali katera druga
enakovredna metoda.
21. člen
(izračun vsebnosti hlapnih organskih spojin)
(1) Vsebnost hlapnih organskih spojin v premaznem
sredstvu (v nadaljnjem besedilu: vrednost VOC), izražena v g/l, se izračuna po
naslednji enačbi:
(2) Vrednost VOC se določa za premazno sredstvo, ki je
pripravljeno za uporabo, vključno z razredčenji, ki jih določa ali priporoča proizvajalec.
(3) Ne glede na določbe prejšnjega odstavka se vrednost
VOC pri premaznih sredstvih za les, izražena v g/l, izračuna po naslednji
enačbi:
pri čemer je:
rs:     gostota
premaznega sredstva v g/l,
nfa:   delež nehlapnih snovi, izražen v
odstotkih mase premaznega sredstva,
mw:    delež vode, izražen v
odstotkih mase premaznega sredstva.
III.C MERITVE EMISIJ HLAPNIH ORGANSKIH SPOJIN
22. člen
(obratovalni monitoring)
(1) Upravljavec mora v skladu s predpisom, ki ureja prve
meritve in obratovalni monitoring emisije snovi v zrak iz nepremičnih virov
onesnaževanja, zagotavljati prve in občasne ali trajne meritve emisij hlapnih
organskih spojin.
(2) Trajne meritve so obvezne za odpadne pline iz
naprave, opremljene z napravo za čiščenje dimnih plinov, če na njenem izpustu
povprečna vrednost masnega pretoka emisije hlapnih organskih spojin presega
mejno vrednost masnega pretoka 3 kg/h, izraženo v kg celotnega organskega ogljika.
(3) Ne glede na to, ali so naprave opremljene z napravo
za čiščenje dimnih plinov in so njihove emisije hlapnih organskih spojin manjše
od mejne vrednosti masnega pretoka iz prejšnjega odstavka, so zanje obvezne
občasne meritve emisij hlapnih organskih spojin, in sicer:
-       
enkrat na leto, če vsota masnih pretokov emisije hlapnih organskih
spojin iz vseh naprav na funkcionalno zaokroženem območju, ki ga ima v posesti
isti upravljavec, presega vrednost masnega pretoka 2 kg/h, izraženo v kg
celotnega organskega ogljika,
-       
vsako tretje leto, če je vsota masnih pretokov emisije hlapnih organskih
spojin iz vseh naprav na funkcionalno zaokroženem območju, ki ga ima v posesti
isti upravljavec, enaka ali manjša od masnega pretoka 2 kg/h, izraženo v kg
celotnega organskega ogljika,
-       
sako peto leto, če je vsota masnih pretokov emisije hlapnih organskih
spojin iz vseh naprav na funkcionalno zaokroženem območju, ki ga ima v posesti
isti upravljavec, manjša od masnega pretoka 0,5 kg/h, izraženo v kg celotnega
organskega ogljika.
(4) Pri posamezni občasni meritvi je treba izvesti
najmanj tri enourna merjenja.
(5) Ne glede na določbe prvega, drugega in tretjega
odstavka tega člena upravljavcu ni treba zagotavljati občasnih ali trajnih
meritev emisij hlapnih organskih spojin, če za doseganje mejnih vrednosti
emisij hlapnih organskih spojin ali doseganje ciljne emisije iz načrta za
zmanjšanje emisij ni potrebna naprava za čiščenje dimnih plinov.
(6) Ne glede na določbe prvega do petega odstavka tega
člena se za naprave za kemično čiščenje, ki uporabljajo topila na podlagi
ogljikovodikov, glede obratovalnega monitoringa uporablja predpis, ki ureja
mejne vrednosti emisije halogeniranih hlapnih organskih spojin v zrak iz
naprav, v katerih se uporabljajo organska topila.
23. člen
(izjeme pri opravljanju meritev)
Ne glede na določbe prejšnjega člena upravljavcu ni treba
izvajati trajnih meritev emisij hlapnih organskih spojin, če je z drugim
trajnim merjenjem parametrov delovanja naprave ali naprave za čiščenje odpadnih
plinov zagotovljen enakovreden nadzor nad parametri emisij.
III.Č BILANCA UPORABLJENIH ORGANSKIH TOPIL
24. člen
(poročanje o bilanci uporabljenih organskih topil)
(1) Upravljavec do 31. marca tekočega leta predloži
ministrstvu v pisni ali elektronski obliki bilanco uporabljenih organskih topil
za preteklo koledarsko leto in podatke iz opravljenih meritev. Obrazec je
dostopen na spletni strani: http://okolje.arso.gov.si/REMIS_TGP/HOS/.
(2) Bilanca uporabljenih organskih topil se pripravi v
skladu s prilogo 4 te uredbe, in zajema izračun:
-       
porabe topil,
-       
količine nezajetih emisij hlapnih organskih spojin, izražene v t/leto in
v odstotkih porabljene količine organskih topil, in
-       
količine celotnih emisij hlapnih organskih spojin, izražene v t/leto in
odstotkih porabljene količine organskih topil ali kot emisijski faktor.
(3) Če je naprava vpisana v evidenco naprav na podlagi
tretjega odstavka 8. člena te uredbe, mora biti v bilanci uporabljenih organskih
topil navedena tudi letna količina nanesene trdne snovi. Upravljavec mora
hraniti listine, na podlagi katerih je izdelana bilanca uporabljenih organskih
topil, najmanj 10 let in jih na njegovo zahtevo predložiti inšpektorju,
pristojnemu za okolje.
(4) Podatki iz opravljenih meritev emisij iz 22. člena
te uredbe zajemajo:
-       
izmerjeno koncentracijo hlapnih organskih spojin v odpadnih plinih kot
maso skupnega organskega ogljika na m3;
-       
koncentracijo in količino zdravju škodljivih, rakotvornih, mutagenih in
za reprodukcijo strupenih hlapnih organskih spojin s stavki o nevarnosti H340,
H341, H350, H350i, H351, H360D ali H360F, če se take spojine uporabljajo v napravi.
(5) Upravljavec predloži k bilanci uporabljenih organskih
topil iz prvega odstavka tega člena tudi podatke za preteklo koledarsko leto:
-       
iz tretjega odstavka 9. člena te uredbe, pridobljene v skladu z načrtom
zmanjševanja emisij hlapnih organskih spojin,
-       
o odstopanjih, odobrenih v skladu z drugim in tretjim odstavkom 6. člena
te uredbe.
III.D UGOTAVLJANJE ČEZMERNIH OBREMENITEV
25. člen
(čezmerno obremenjevanje okolja)
(1) Naprava povzroča čezmerno obremenitev okolja z
emisijo hlapnih organskih spojin, če:
a)    
pri trajnih meritvah iz 22. člena te uredbe:
- 
katerakoli od aritmetičnih sredin vseh veljavnih odčitkov v katerem koli
24-urnem obdobju delovanja naprave, razen zagona in ustavitve ter vzdrževanja,
presega mejne vrednosti emisij iz 14. člena in II. dela priloge 2 te uredbe in
- 
katerokoli enourno povprečje presega mejne vrednosti emisij iz 14. člena
in II. dela priloge 2 te uredbe za več kakor 1,5-krat;
b)    
pri občasnih meritvah iz 22. člena te uredbe:
- 
povprečje vseh vrednosti meritev presega mejne vrednosti emisij iz 14.
člena in II. dela priloge 2 te uredbe in
- 
katerokoli enourno povprečje presega mejne vrednosti emisije iz 14.
člena in II. dela priloge 2 te uredbe za več kakor 1,5-krat;
c)    
je ne glede na vrsto meritev iz a) ali b) točke tega odstavka iz bilance
uporabljenih organskih topil razvidno, da količina nezajetih in količina
celotnih emisij hlapnih organskih spojin presegata mejne vrednosti, ki so za
količino nezajetih in celotnih emisij hlapnih organskih spojin za posamezno
napravo določene v II. delu priloge 2 te uredbe.
(2) Če se čezmerna obremenitev okolja ugotavlja za
naprave za ličenje vozil iz 5.1 točke iz II. delu priloge 2 te uredbe, se
namesto urnih povprečnih vrednosti iz a) in b) točke prejšnjega odstavka
uporablja 15-minutna povprečna vrednost koncentracij hlapnih organskih spojin.
26. člen
(upoštevanje načrta zmanjševanja emisij hlapnih organskih
spojin)
Ne glede na določbe prejšnjega člena se šteje, da naprava ne
povzroča čezmerne obremenitve okolja z emisijo hlapnih organskih spojin, če:
-       
je ministrstvo vpisalo napravo v evidenco naprav na podlagi načrta
zmanjševanja emisij hlapnih organskih spojin in 
-       
iz bilance uporabljenih organskih topil izhaja, da letne emisije hlapnih
organskih spojin ne presegajo vrednosti ciljne emisije, določene v načrtu
zmanjševanja emisij hlapnih organskih spojin za vsako leto posebej.
IV. NADZORSTVO
27. člen
(nadzor)
Nadzor nad izvajanjem te uredbe opravljajo inšpektorji,
pristojni za varstvo okolja.
V. KAZENSKE DOLOČBE
28. člen
(globe za prekrške)
(1) Z globo od 4.000 eurov do 40.000 eurov se za
prekršek kaznuje upravljavec, ki je pravna oseba, če:
-       
ne poda vloge za vpis naprave v evidenco naprav v skladu z 8. členom te
uredbe,
-       
ne prijavi namere prenehanja ali spremembe v obratovanju naprave iz 11.
člena te uredbe,
-       
ne poskrbi za varnostne ukrepe iz drugega odstavka 17. člena te uredbe,
-       
nemudoma ne obvesti inšpektorja, pristojnega za okolje v skladu z
tretjim odstavkom 17. člena te uredbe,
-       
ne odda bilance uporabljenih organskih topil v skladu s prvim odstavkom
24. člena te uredbe,
-       
ne hrani listin v skladu z zahtevami iz tretjega odstavka 24. člena te
uredbe,
-       
ne poda vloge v roku iz drugega odstavka 30. člena te uredbe.
(2) Z globo od 4.000 eurov do 40.000 eurov se kaznuje za
prekršek iz prejšnjega člena tudi samostojni podjetnik posameznik.
(3) Z globo od 1.200 eurov do 4.000 eurov se za prekršek
iz prvega odstavka tega člena kaznuje tudi odgovorna oseba pravne osebe ali
odgovorna oseba samostojnega podjetnika posameznika kot upravljavca.

Priloga
1: Seznam dejavnosti
Priloga
2: Seznam naprav in najmanjša letna poraba organskih topil
Priloga
3: Načrt zmanjševanja emisij hlapnih organskih spojin
Priloga
4: Bilanca uporabljenih organskih topil

Uredba o mejnih vrednostih emisije hlapnih
organskih spojin v zrak iz naprav, v katerih se uporabljajo organska topila
(Uradni list RS, št. 35/15) vsebuje naslednje prehodne in
končne določbe:
»VI. PREHODNE IN KONČNE DOLOČBE
29. člen
(razvrščanje in označevanje
hlapnih organskih spojin)
Določbe 4., 14., 16. in 24. člena te uredbe, ki se nanašajo
na hlapne organske spojine, ki so označene s stavki o nevarnosti H340, H341,
H350, H350i, H351, H360D, H360F, se do 1. junija 2015 uporabljajo tudi za
hlapne organske spojine, ki so označene z ustreznimi opozorilnimi stavki R45,
R40, R46, R49, R68, R60 in R61.
30. člen
(pridobitev
okoljevarstvenega dovoljenja)
(1) Upravljavcem, ki imajo na dan uveljavitve te uredbe
pravnomočno okoljevarstveno dovoljenje po drugih predpisih, ki urejajo varstvo
okolja, in so bili zaradi zahtev Uredbe o mejnih vrednostih emisije hlapnih
organskih spojin v zrak iz naprav, v katerih se uporabljajo organska topila
(Uradni list RS, št. 112/05, 37/07, 88/09, 92/10 in 51/11), vpisani v evidenco
naprav, ministrstvo ob prvi spremembi okoljevarstvenega dovoljenja vključi
zahteve te uredbe v okoljevarstveno dovoljenje in jih izbriše iz evidence
naprav.
(2) Upravljavci, ki so na dan uveljavitve te uredbe
vpisani v evidenco naprav in bi glede na zahteve te uredbe morali zanje
pridobiti okoljevarstveno dovoljenje, vložijo vlogo za pridobitev
okoljevarstvenega dovoljenja v roku šest mesecev po uveljavitvi te uredbe.
31. člen
(načrt zmanjševanja emisij
hlapnih organskih spojin)
Za upravljavce, ki so na dan uveljavitve te uredbe vpisani v
evidenco naprav in imajo odobren načrt zmanjševanja emisij hlapnih organskih
spojin po Uredbi o mejnih vrednostih emisije hlapnih organskih spojin v zrak iz
naprav, v katerih se uporabljajo organska topila (Uradni list RS, št. 112/05,
37/07, 88/09, 92/10 in 51/11), se šteje, da so vpisani v evidenco naprav po
tretjem odstavku 8. člena te uredbe.
32. člen
(uskladitev obratovanja)
(1) Ministrstvo za naprave, ki so obratovale na dan
uveljavitve te uredbe in imajo pravnomočno okoljevarstveno dovoljenje ali
potrdilo o vpisu v evidenco naprav po uradni dolžnosti, okoljevarstveno
dovoljenje preveri in uskladi z določbami te uredbe v roku dvanajst mesecev po
uveljavitvi te uredbe.
(2) Upravljavci morajo obratovanje naprav iz te uredbe
uskladiti z okoljevarstvenim dovoljenjem ali potrdilom o vpisu v evidenco
naprav iz prejšnjega odstavka v roku šest mesecev po njegovi pravnomočnosti.
33. člen
(prenehanje veljavnosti)
Z dnem uveljavitve te uredbe preneha veljati Uredba o mejnih
vrednostih emisije hlapnih organskih spojin v zrak iz naprav, v katerih se
uporabljajo organska topila (Uradni list RS, št. 112/05, 37/07, 88/09, 92/10 in
51/11).
34. člen
(začetek veljavnosti)
Ta uredba začne veljati osmi dan po objavi v Uradnem listu
Republike Slovenije.«.

Uredba o spremembah in dopolnitvah Uredbe o
mejnih vrednostih emisije hlapnih organskih spojin v zrak iz naprav, v katerih
se uporabljajo organska topila (Uradni list RS, št. 58/16) spreminja 32. člen uredbe tako, da
se glasi:
»32. člen
(uskladitev obratovanja)
(1) Ministrstvo za naprave, ki so obratovale na dan
uveljavitve te uredbe in imajo pravnomočno okoljevarstveno dovoljenje ali
potrdilo o vpisu v evidenco naprav po uradni dolžnosti, okoljevarstveno
dovoljenje preveri in uskladi z določbami te uredbe v roku dvanajst mesecev po
uveljavitvi te uredbe.
(2) Ministrstvo za naprave iz prejšnjega odstavka po uradni
dolžnosti preveri in uskladi tudi potrdila o vpisu v evidenco naprav z
določbami te uredbe do 1. marca 2017.
(3) Upravljavci morajo obratovanje naprav iz te uredbe
uskladiti z okoljevarstvenim dovoljenjem ali potrdilom o vpisu v evidenco
naprav iz prejšnjega odstavka v roku šest mesecev po njegovi pravnomočnosti.«;
ter vsebuje naslednjo končno določbo:
»KONČNA DOLOČBA
9. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba
o spremembah in dopolnitvah Uredbe o mejnih vrednostih emisije hlapnih
organskih spojin v zrak iz naprav, v katerih se uporabljajo organska topila
(Uradni list RS, št. 54/21)
vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta uredba začne veljati osmi dan po objavi v Uradnem listu
Republike Slovenije.«.

Uredba
o spremembah Uredbe o mejnih vrednostih emisije hlapnih organskih spojin v zrak
iz naprav, v katerih se uporabljajo organska topila (Uradni list RS, št. 49/22)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
(veljavnost potrdil o vpisu)
Potrdila o vpisu v evidenco naprav, ki so bile na dan
uveljavitve te uredbe vpisane v evidenco naprav v skladu z 10. členom uredbe,
veljajo še naprej kot potrdila o vpisu v evidenco na podlagi spremenjenega 10.
člena uredbe.
4. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.