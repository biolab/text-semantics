I. UVODNA DOLOČBA
1. člen
(ustanovitev agencije)
S tem sklepom se ustanovi Javna agencija
Republike Slovenije za varstvo konkurence (v nadaljnjem besedilu: agencija) na
področju varstva konkurence.
II. STATUSNE DOLOČBE
2. člen
(pravna osebnost in ustanoviteljstvo)
(1) Agencija je pravna oseba javnega
prava in samostojni uporabnik proračuna Republike Slovenije v skladu s
predpisi, ki urejajo javne finance.
(2) Agencija nastopa v pravnem prometu
v svojem imenu in za svoj račun v okviru z zakonom, ki ureja varstvo konkurence
(v nadaljnjem besedilu: zakon), določenih nalog.
(3) Ustanoviteljica agencije je
Republika Slovenija, ustanoviteljske pravice in obveznosti izvršuje Vlada
Republike Slovenije (v nadaljnjem besedilu: vlada).
(4) Agencija se vpiše v sodni register
pri Okrožnem sodišču v Ljubljani.
3. člen
(ime agencije)
(1) Ime agencije je: Javna agencija
Republike Slovenije za varstvo konkurence.
(2) Skrajšano ime agencije je: AVK.
(3) Ime agencije v angleškem jeziku
je: Slovenian Competition Protection Agency.
(4) Skrajšano ime agencije v angleškem
jeziku je: CPA.
4. člen
(sedež agencije)
(1) Sedež agencije je v Ljubljani.
(2) Poslovni naslov agencije je:
Ljubljana, Kotnikova 28. Poslovni naslov se lahko spremeni s sklepom sveta
agencije.
(3) Posamezne naloge agencije se lahko
izvajajo tudi na drugih lokacijah, če to zahteva oziroma omogoča narava dela.
5. člen
(žig agencije)
(1) Agencija uporablja pri poslovanju
žig z besedilom imena agencije. Žig lahko vsebuje tudi znak oziroma logotip
agencije. Podrobno se žig opredeli v poslovniku agencije.
(2) Agencija lahko pri svojem
poslovanju uporablja znak oziroma logotip. Vsebino, obliko in velikost znaka
oziroma logotipa določi agencija s splošnim aktom.
III. NAMEN, DEJAVNOST IN NALOGE AGENCIJE
6. člen
(namen agencije)
(1) Agencija opravlja nadzor nad
izvajanjem zakona ter 101. in 102. člena Pogodbe o delovanju Evropske unije
(Uradni list C 115 z dne 9. maja 2008).
(2) Agencija opravlja z zakonom
določene naloge v javnem interesu z namenom, da se zagotavlja varstvo
konkurence na območju Republike Slovenije.
7. člen
(dejavnosti agencije)
(1) Dejavnosti agencije so v skladu z
Uredbo o standardni klasifikaciji dejavnosti (Uradni list RS, št. 69/07 in
17/08) razvrščene:
-      
O 84.110 Splošna dejavnost javne uprave.
(2) Agencija lahko opravlja tudi
pomožne dejavnosti, ki se opravljajo skupaj z dejavnostjo, vpisano v sodni
register.
8. člen
(naloge agencije)
Agencija opravlja naslednje naloge:
-      
spremlja in analizira razmere na trgu, če so pomembne za razvijanje
učinkovite konkurence,
-      
vodi postopke in izdaja odločbe v skladu z zakonom,
-      
daje Državnemu zboru Republike Slovenije (v nadaljnjem besedilu: državni
zbor) in vladi mnenja o splošnih vprašanjih iz svoje pristojnosti ter
-      
druge naloge, določene z zakonom.
IV. NOTRANJA ORGANIZACIJA
9. člen
(notranja organizacija agencije)
Notranjo organizacijo agencije določa
splošni akt o notranji organizaciji in sistemizaciji delovnih mest agencije.
V. ORGANI AGENCIJE
10. člen
(organi agencije)
Organi agencije so svet agencije, komisija
za varstvo konkurence in direktor agencije.
1. Svet agencije
11. člen
(sestava in imenovanje članov sveta
agencije)
(1) Svet agencije sestavlja pet
članov, od katerih je eden predsednik sveta agencije.
(2) Na podlagi javnega poziva, ki ga
objavi ministrstvo, pristojno za varstvo konkurence, člane sveta agencije
imenuje vlada na predlog ministrstva, pristojnega za varstvo konkurence, na
podlagi strokovnega mnenja (akreditacije) Kadrovsko-akreditacijskega sveta.
(3) Predsednika sveta agencije
izvolijo člani sveta agencije med seboj z večino glasov in s tajnim
glasovanjem.
(4) Vlada pri imenovanju kandidatov za
člane sveta agencije uporablja kriterij strokovnosti in usposobljenosti osebe
na področju dela agencije.
12. člen
(mandat in pogoji za člane sveta agencije)
(1) Člani sveta agencije se imenujejo
za pet let in so lahko ponovno imenovani, in sicer v skladu s postopkom iz
prejšnjega člena.
(2) Za člana sveta agencije je lahko
imenovana oseba, ki:
-      
je državljan Republike Slovenije,
-      
ima najmanj izobrazbo, pridobljeno po študijskih programih druge stopnje
pravne ali ekonomske smeri, oziroma raven izobrazbe, ki v skladu z zakonom, ki
ureja visoko šolstvo, ustreza izobrazbi druge stopnje pravne ali ekonomske
smeri,
-      
ima najmanj pet let delovnih izkušenj in izobrazbo iz prejšnje alineje
na delovnem mestu, za katero se zahteva najmanj izobrazba, pridobljena po
študijskih programih druge stopnje pravne ali ekonomske smeri, oziroma raven
izobrazbe, ki v skladu z zakonom, ki ureja visoko šolstvo, ustreza izobrazbi
druge stopnje pravne ali ekonomske smeri, in
-      
ni bila pravnomočno obsojena zaradi kaznivega dejanja, ki se preganja po
uradni dolžnosti, na zaporno kazen več kot šest mesecev, pa izvršitev kazni ni
bila pogojno odložena.
13. člen
(pristojnosti sveta agencije)
Svet agencije:
-      
sprejema poslovnik agencije in druge splošne akte agencije, kadar tako
določa zakon,
-      
sprejema letno poročilo o delu agencije, letni program dela, finančni
načrt, zaključni račun in druge akte, za katere določa zakon, da jih sprejme
agencija,
-      
odloča o izločitvi člana komisije za varstvo konkurence,
-      
predlaga imenovanje oziroma razrešitev direktorja agencije,
-      
predlaga predčasno razrešitev članov sveta agencije,
-      
izvaja postopke predčasne razrešitve članov sveta agencije, članov
komisije za varstvo konkurence in direktorja agencije,
-      
daje direktorju agencije usmeritve in navodila za delo, razen usmeritev
in navodil glede posamičnih zadev, ki se vodijo pred agencijo, in
-      
opravlja druge naloge iz pristojnosti agencije, če ni v zakonu določeno,
da je za to pristojen drug organ agencije.
14. člen
(sklic seje in odločanje sveta agencije)
Svet agencije dela in odloča na način in po
postopku, določenem v zakonu.
2. Komisija za varstvo konkurence
15. člen
(sestava in imenovanje članov komisije za
varstvo konkurence)
(1) Komisijo za varstvo konkurence
sestavlja pet članov, od katerih je eden predsednik komisije za varstvo
konkurence.
(2) Predsednika komisije za varstvo
konkurence izvolijo člani komisije za varstvo konkurence med seboj z večino
glasov in s tajnim glasovanjem.
(3) Člane komisije za varstvo
konkurence imenuje državni zbor. Enega člana izmed strokovnjakov za varstvo
konkurence in tri člane izmed zaposlenih v agenciji, ki delajo na področju
varstva konkurence, v imenovanje državnemu zboru predlaga vlada, enega člana
izmed strokovnjakov za varstvo konkurence pa Sodni svet.
(4) Predsednik sveta agencije obvesti
vlado oziroma Sodni svet in državni zbor o izteku mandata člana komisije za
varstvo konkurence najpozneje šest mesecev pred iztekom mandata.
(5) Vlada oziroma Sodni svet predlaga
državnemu zboru kandidate za člane komisije za varstvo konkurence izmed
prijavljenih možnih kandidatov najkasneje 30 dni pred iztekom mandata članov
komisije za varstvo konkurence. Vsak predlog kandidature mora biti obrazložen
in priložena mora biti pisna izjava kandidata, da sprejema kandidaturo.
(6) Vlada predlaga državnemu zboru
kandidate za člane komisije za varstvo konkurence izmed prijavljenih kandidatov
na podlagi strokovnega mnenja (akreditacije) Kadrovsko-akreditacijskega sveta.
Vsak predlog kandidature mora biti obrazložen in priložena mora biti pisna
izjava kandidata, da sprejema kandidaturo. Vlada po uveljavitvi tega sklepa
objavi javni poziv za zbiranje predlogov možnih kandidatov za člana komisije za
varstvo konkurence.
16. člen
(mandat in pogoji za člane komisije za
varstvo konkurence)
(1) Člani komisije za varstvo
konkurence se imenujejo za pet let in so lahko ponovno imenovani, in sicer v
skladu s postopkom iz prejšnjega člena.
(2) Za člana komisije za varstvo
konkurence je lahko imenovana oseba, ki:
-      
je državljan Republike Slovenije,
-      
ima najmanj izobrazbo, pridobljeno po študijskih programih druge stopnje
pravne ali ekonomske smeri, oziroma raven izobrazbe, ki v skladu z zakonom, ki
ureja visoko šolstvo, ustreza izobrazbi druge stopnje pravne ali ekonomske
smeri,
-      
ima najmanj pet let delovnih izkušenj in izobrazbo iz prejšnje alineje
na delovnem mestu, za katero se zahteva najmanj izobrazba, pridobljena po
študijskih programih druge stopnje pravne ali ekonomske smeri, oziroma raven
izobrazbe, ki v skladu z zakonom, ki ureja visoko šolstvo, ustreza izobrazbi
druge stopnje pravne ali ekonomske smeri,
-      
izpolnjuje pogoje za odločanje v upravnem postopku in v postopku o
prekršku ter
-      
ni bila pravnomočno obsojena zaradi kaznivega dejanja, ki se preganja po
uradni dolžnosti, na zaporno kazen več kot šest mesecev, pa izvršitev kazni ni
bila pogojno odložena.
17. člen
(pristojnosti komisije za varstvo
konkurence)
(1) Komisija za varstvo konkurence
odloča o posamičnih zadevah iz pristojnosti agencije v upravnem postopku in
postopku o prekršku, v katerih se po zakonu izdajo akti, s katerimi se postopek
pred agencijo konča. Druge akte, za katere je pristojna agencija po zakonu ali
drugem predpisu, izdaja direktor agencije.
(2) O izločitvi člana komisije za
varstvo konkurence odloča svet agencije.
18. člen
(odločanje komisije za varstvo konkurence
o posamičnih zadevah)
Komisija za varstvo konkurence odloča na
način in po postopku, določenem v zakonu.
3. Skupne določbe glede sveta agencije
in komisije za varstvo konkurence
19. člen
(predčasna razrešitev)
Član sveta agencije in član komisije za
varstvo konkurence se sme predčasno razrešiti v primerih in po postopku,
določenem v zakonu.
4. Direktor agencije
20. člen
(imenovanje, mandat in pogoji za
direktorja agencije)
(1) Direktorja agencije po izvedenem
javnem natečaju imenuje vlada na predlog sveta agencije.
(2) Direktor agencije je imenovan za
pet let in je lahko ponovno imenovan največ enkrat po ponovno izvedenem javnem
natečaju.
(3) Za direktorja agencije je lahko
imenovana samo oseba, ki:
-      
je državljan Republike Slovenije,
-      
ima najmanj izobrazbo, pridobljeno po študijskih programih druge stopnje
pravne ali ekonomske smeri, oziroma raven izobrazbe, ki v skladu z zakonom, ki
ureja visoko šolstvo, ustreza izobrazbi druge stopnje pravne ali ekonomske
smeri,
-      
ima najmanj deset let delovnih izkušenj in izobrazbo iz prejšnje alineje
na delovnem mestu, za katero se zahteva najmanj izobrazba, pridobljena po
študijskih programih druge stopnje pravne ali ekonomske smeri, oziroma raven
izobrazbe, ki v skladu z zakonom, ki ureja visoko šolstvo, ustreza izobrazbi
druge stopnje pravne ali ekonomske smeri,
-      
je strokovnjak za varstvo konkurence in ima domače in/ali mednarodne
izkušnje s tega področja (zlasti delovne izkušnje, objavljanje v strokovni
literaturi in druge oblike strokovnega udejstvovanja na področju varstva
konkurence),
-      
ima znanje vsaj enega tujega jezika na višji ravni in
-      
ni bila pravnomočno obsojena za kaznivo dejanje, ki se preganja po
uradni dolžnosti, na zaporno kazen več kot šest mesecev, pa izvršitev kazni ni
bila pogojno odložena.
(4) Pogoji za imenovanje direktorja se
podrobneje določijo v aktu o notranji organizaciji in sistemizaciji delovnih
mest.
(5) Prijavi na javni natečaj je treba
predložiti program dela in razvoja agencije za naslednje mandatno obdobje.
(6) Direktor agencije opravlja svoj
položaj na podlagi pogodbe o zaposlitvi z agencijo, ki jo z direktorjem
agencije sklene predsednik sveta agencije. Pogodba o zaposlitvi se sklene za
polni delovni čas.
21. člen
(pristojnosti in odgovornosti direktorja
agencije)
(1) Direktor agencije zastopa in
predstavlja agencijo, vodi njeno poslovanje in organizira njeno delo.
(2) Direktor agencije mora zagotoviti,
da agencija:
-      
izvaja svoje pristojnosti in naloge, ki jih ima po zakonu, ter
-      
posluje skladno z zakonom, ustanovitvenim aktom in poslovnikom.
(3) Direktor agencije vodi agencijo,
vodi postopke in daje pooblastila za vodenje postopkov v zadevah iz
pristojnosti agencije skladno z zakonom ter izdaja pravne akte v posamičnih
zadevah iz pristojnosti agencije, razen če ni za izdajo pravnih aktov pristojna
komisija za varstvo konkurence skladno z zakonom.
(4) O izločitvi direktorja agencije iz
postopka, ki ga uvede agencija na podlagi zakona, odloča svet agencije. Za
postopek odločanja o izločitvi se uporablja zakon, ki ureja splošni upravni
postopek.
(5) Direktor agencije poleg nalog iz
prvega do tretjega odstavka tega člena opravlja tudi naslednje naloge:
-      
svetu agencije predlaga letno poročilo o delu agencije, letni program
dela, finančni načrt in zaključni račun agencije,
-      
svetu agencije predlaga v sprejem predloge splošnih aktov agencije,
-      
pripravlja strokovne podlage za opravljanje nalog sveta agencije ter
izvršuje usmeritve in navodila za delo sveta agencije,
-      
izvaja program dela agencije,
-      
odloča o pravicah in dolžnostih iz delovnega razmerja zaposlenih v
agenciji,
-      
podpisuje akte, listine in druge dokumente ter sklepa pogodbe, ki se
nanašajo na poslovanje agencije, in
-      
opravlja druge naloge, ki so v skladu s predpisi in splošnimi akti
agencije.
22. člen
(predčasna razrešitev direktorja agencije)
Direktorja agencije predčasno razreši vlada
na predlog sveta agencije v primerih in po postopku, določenem v zakonu.
23. člen
(vršilec dolžnosti direktorja agencije)
Če direktorju agencije preneha delovno
razmerje, vlada na predlog sveta agencije, do imenovanja novega direktorja agencije,
imenuje vršilca dolžnosti direktorja agencije brez javnega natečaja, vendar
največ za šest mesecev.
VI. FINANCIRANJE
24. člen
(prihodki za delo agencije)
(1) Prihodki za delo agencije so:
-      
sredstva državnega proračuna, ki jih določi državni zbor na predlog
agencije,
-      
nadomestila stroškov.
(2) Prihodki agencije so namenjeni
izvajanju pristojnosti in nalog agencije, določenih v zakonu, zagotavljanju
pogojev za delovanje agencije in financiranju odhodkov, povezanih s tekočim
poslovanjem agencije, kot so stroški dela, stroški materiala in storitev,
stroški amortizacije, stroški izobraževanja, stroški izvajanja skupnih
evropskih projektov, stroški za mednarodne obveznosti (članarine, službene poti
in drugi stroški), stroški študij in raziskav ter drugi stroški.
(3) Presežek prihodkov nad odhodki
agencija lahko uporabi za:
-      
opravljanje in razvoj dejavnosti agencije, usmerjene k dvigovanju
konkurenčne kulture in doseganju višje stopnje učinkovite konkurence,
-      
vplačilo v državni proračun.
(4) O uporabi presežka prihodkov nad
odhodki in o pokrivanju presežka odhodkov nad prihodki odloča svet agencije na
predlog direktorja agencije v soglasju z vlado.
VII. RAZMERJA DO USTANOVITELJA IN DRUGIH SUBJEKTOV
25. člen
(program dela, finančni načrt, letno
poročilo in zaključni račun)
(1) K programu dela, finančnemu načrtu
in letnemu poročilu agencije daje soglasje vlada.
(2) Če vlada do 15. decembra ne
da soglasja k finančnemu načrtu, se do izdaje soglasja uporablja finančni načrt
za preteklo leto.
26. člen
(poročanje)
Agencija o svojem delu enkrat letno poroča
vladi in državnemu zboru. Poročilo za preteklo leto mora agencija predložiti do
30. junija tekočega leta.
27. člen
(javnost dela)
(1) Delo agencije je javno, razen v
primerih, ko je javnost dela omejena ali izključena z zakonom.
(2) Agencija mora javno objaviti letno
poročilo o delu in poslovanju agencije.
VIII. SPLOŠNI AKTI AGENCIJE
28. člen
(splošni akti)
Splošni akti agencije so poslovnik,
pravilnik o notranji organizaciji in sistemizaciji delovnih mest, tarifa
agencije in drugi splošni akti skladno s predpisi, ki urejajo vprašanja,
pomembna za delo in poslovanje agencije.
IX. NADZOR
29. člen
(nadzor nad porabo sredstev)
(1) Nadzor nad zakonitostjo,
namembnostjo, učinkovito in uspešno porabo sredstev agencije opravlja Računsko
sodišče Republike Slovenije.
(2) Zaključni račun agencije pregleda
pooblaščeni revizor. K zaključnemu računu z revizorjevim poročilom daje
soglasje vlada.
30. člen
(nadzor nad delom in poslovanjem agencije)
(1) Nadzor nad delom in poslovanjem
agencije se izvaja skladno z določbami zakona, ki ureja javne agencije.
(2) Nadzor nad delom in poslovanjem
agencije, ki ga opravlja ministrstvo, pristojno za varstvo konkurence, skladno
z določbami zakona, ki ureja javne agencije, ne pomeni pravice vpogleda v
posamezne obravnavane zadeve.
X. ODGOVORNOST ZA OBVEZNOSTI AGENCIJE
31. člen
(odgovornost za obveznosti agencije)
(1) Agencija je odgovorna za svoje
obveznosti z vsem svojim premoženjem.
(2) Vlada je odgovorna za obveznosti
agencije, če agencija ne bi mogla poravnati obveznosti iz svojega premoženja
ali če bi bilo s poravnavo obveznosti resno ogroženo opravljanje njenih nalog.

Sklep o ustanovitvi Javne agencije
Republike Slovenije za varstvo konkurence (Uradni list RS, št. 61/11)
vsebuje naslednje prehodne in končne določbe:
»XI. PREHODNE IN KONČNE DOLOČBE
32. člen
(rok za
imenovanje in konstituiranje prvega sveta agencije)
(1) Člani sveta agencije morajo biti
imenovani najpozneje v roku treh mesecev po uveljavitvi tega sklepa.
(2) Na podlagi javnega poziva, ki ga
objavi ministrstvo, pristojno za varstvo konkurence, člane sveta agencije
imenuje vlada na predlog ministrstva, pristojnega za varstvo konkurence, na
podlagi strokovnega mnenja (akreditacije) Kadrovsko-akreditacijskega sveta.
(3) Vlada pri imenovanju kandidatov za
člane sveta agencije uporablja kriterij strokovnosti in usposobljenosti osebe
na področju dela agencije.
33. člen
(imenovanje in
konstituiranje prve komisije za varstvo konkurence)
(1) Vlada po uveljavitvi tega sklepa
objavi javni poziv za zbiranje predlogov možnih kandidatov za člana komisije za
varstvo konkurence.
(2) Vlada predlaga državnemu zboru
kandidate za člane komisije za varstvo konkurence izmed prijavljenih kandidatov
na podlagi strokovnega mnenja (akreditacije) Kadrovsko-akreditacijskega sveta.
Vsak predlog kandidature mora biti obrazložen in priložena mora biti pisna
izjava kandidata, da sprejema kandidaturo.
34. člen
(vršilec
dolžnosti direktorja agencije)
(1) Do imenovanja direktorja agencije
vlada na predlog ministra, pristojnega za varstvo konkurence, imenuje vršilca
dolžnosti direktorja agencije, ki mora izpolnjevati pogoje za imenovanje
direktorja agencije, določene v zakonu. Pogodbo o zaposlitvi vršilec dolžnosti
direktorja agencije sklene z vlado.
(2) Naloge vršilca dolžnosti
direktorja agencije so:
-      
do imenovanja direktorja agencije predstavlja in zastopa agencijo z
vsemi pooblastili,
-      
do imenovanja in konstituiranja prvega sveta agencije pripravi vse akte,
ki so potrebni za delovanje agencije, vključno s pravilnikom o notranji
organizaciji in sistemizaciji delovnih mest, načrtom dela in finančnim načrtom
agencije.
(3) Vršilec dolžnosti direktorja
agencije do vzpostavitve agencije svoje delo opravlja v prostorih Urada
Republike Slovenije za varstvo konkurence (v nadaljnjem besedilu: urad). Urad
vršilcu dolžnosti direktorja agencije zagotovi vso potrebno podporo pri
njegovem delu.
35. člen
(sredstva za
začetek dela agencije)
Agencija se vključi v proračun kot
samostojni uporabnik s proračunom za leto 2012. Do takrat se delovanje agencije
financira iz finančnega načrta urada.
36. člen
(začetek
delovanja agencije)
Agencija začne delovati 1. januarja
2012.
37. člen
(začetek
veljavnosti)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi in dopolnitvi Sklepa o
ustanovitvi Javne agencije Republike Slovenije za varstvo konkurence (Uradni
list RS, št. 105/11)
spreminja 34. člen sklepa tako, da se glasi:
»34. člen
(vršilec
dolžnosti direktorja agencije)
(1) Do
imenovanja direktorja agencije
vlada za
vršilca dolžnosti direktorja agencije
imenuje dosedanjega direktorja urada.
(2) Naloge vršilca dolžnosti
direktorja agencije so:
-      
do imenovanja direktorja agencije predstavlja in zastopa agencijo z
vsemi pooblastili,
-      
do imenovanja in konstituiranja prvega sveta agencije pripravi vse akte,
ki so potrebni za delovanje agencije, vključno s pravilnikom o notranji
organizaciji in sistemizaciji delovnih mest, načrtom dela in finančnim načrtom
agencije.
(3) Vršilec dolžnosti direktorja
agencije do vzpostavitve agencije svoje delo opravlja v prostorih Urada
Republike Slovenije za varstvo konkurence (v nadaljnjem besedilu: urad). Urad
vršilcu dolžnosti direktorja agencije zagotovi vso potrebno podporo pri
njegovem delu.«;
 
spreminja 36. člen sklepa tako, da se
glasi:
»36. člen
(začetek
delovanja agencije)
(1) Agencija začne delovati 1. januarja
2012.
(2) Če agencija ne prične z delom v roku iz
prejšnjega odstavka,
začne z
delovanjem naslednji dan po vpisu v sodni register.«;
 
ter vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.