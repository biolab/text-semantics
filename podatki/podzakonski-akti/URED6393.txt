I. SPLOŠNI DOLOČBI
1. člen
S to uredbo se določajo nosilci obrambnega
načrtovanja, obseg in vsebina obrambnega načrta ter odgovornost za obrambno
načrtovanje, s katerim se načrtuje obseg nalog za delovanje obrambnega sistema
v izrednem stanju, vojni ali krizah.
2. člen
V tej uredbi uporabljeni pojmi imajo
naslednji pomen:
1.     
krizne razmere so razmere v regionalnem ali širšem varnostnem okolju, ki
jih ni mogoče obvladovati z običajnimi sredstvi in ukrepi, v katerih so zaradi
vojaških, ekonomskih, socialnih in drugih razlogov ogrožene temeljne družbene
vrednote in ki se lahko razširijo tudi čezmejno oziroma neposredno ogrozijo
druge države;
2.     
kriza je od človeka povzročeno časovno omejeno stanje, dogodek ali
proces v državi ali zunaj nje, ki lahko resno ogrozi nacionalno varnost oziroma
povzroči nastanek izrednega stanja, ni pa ga mogoče obvladati z običajnimi
sredstvi, ampak je za zagotavljanje nacionalne varnosti treba angažirati
mehanizme kriznega upravljanja;
3.     
obrambno načrtovanje predstavlja celoto priprav in ukrepov za potrebe
obrambe države, organizacijskih, kadrovskih, materialnih in drugih aktivnosti
nosilcev obrambnega načrtovanja za ustrezen odziv in delovanje v kriznih
razmerah;
4.     
obrambni načrt je celota rešitev in ukrepov za zagotovitev delovanja
obrambnega sistema Republike Slovenije v kriznih razmerah;
5.     
ukrepi kriznega odzivanja kot del ukrepov za pripravljenost države
obsegajo nacionalne ukrepe kriznega odzivanja ter ukrepe kriznega odzivanja v
skladu s sprejetimi mednarodnimi obveznostmi države (v nadaljnjem besedilu:
ukrepi kriznega odzivanja);
6.     
materialna in zdravstvena oskrba je oskrba Slovenske vojske,
prebivalstva, sil za zaščito, reševanje in pomoč ter policije v vojni;
7.     
podpora države gostiteljice je civilna in vojaška pomoč, ki jo
zagotavlja država gostiteljica zavezniškim silam in organizacijam, ki se
nahajajo ali gibljejo preko ozemlja države gostiteljice, v njenih teritorialnih
vodah ali zračnem prostoru, in tam izvajajo operacije in vaje;
8.     
kritična infrastruktura državnega pomena v Republiki Sloveniji obsega
tiste zmogljivosti, ki so ključnega pomena za državo in bi prekinitev delovanja
ali njihovo uničenje pomembno vplivalo in imelo resne posledice na nacionalno
varnost, gospodarstvo, ključne družbene funkcije, zdravje, varnost in zaščito
ter družbeno blaginjo;
9.     
civilno krizno načrtovanje je načrtovanje uporabe civilnih virov pri
odzivanju na krizne razmere v nacionalnem in mednarodnem okolju;
10.  
izrazito poslabšanje varnostnih razmer v mednarodnem okolju je ocenjeno
varnostno stanje države, ko je zaradi vojaške ogroženosti treba stopnji ogroženosti
prilagoditi obrambno načrtovanje in povečati obrambne zmogljivosti države (v
nadaljnjem besedilu: izrazito poslabšanje varnostnih razmer).
II. NOSILCI OBRAMBNEGA NAČRTOVANJA
3. člen
Nosilci obrambnega načrtovanja, ki
izdelujejo obrambne načrte, so ministrstva, Generalni sekretariat Vlade
Republike Slovenije, Urad Vlade Republike Slovenije za komuniciranje, Urad Vlade Republike Slovenije za informacijsko varnost, Slovenska obveščevalno-varnostna agencija, Služba Vlade Republike
Slovenije za zakonodajo, Banka Slovenije, gospodarske družbe, zavodi in druge
organizacije, katerih dejavnost je po odločitvi Vlade Republike Slovenije (v
nadaljnjem besedilu: vlada) posebnega pomena za obrambo (v nadaljnjem besedilu:
nosilci načrtovanja).
4. člen
Vlada ali pristojni državni organi iz
prejšnjega člena lahko naložijo drugim organom, lokalnim skupnostim, gospodarskim
družbam, zavodom in drugim organizacijam, ki niso navedeni v prejšnjem členu,
izvajanje dodatnih nalog v izrednem stanju in vojni za potrebe obrambe, kar
vključuje tudi izdelavo potrebnih dokumentov za izvršitev nalog.
III. OBRAMBNI NAČRT
5. člen
(1) Pri izdelavi obrambnega načrta
nosilci načrtovanja upoštevajo vire ogrožanja in tveganja nacionalne varnosti
Republike Slovenije, opredeljene v strateških in drugih razvojno usmerjevalnih
dokumentih ter ocenah s področja nacionalne varnosti.
(2) Ob spremembi virov ogrožanja in
tveganja oziroma ob sprejetju ocene ogroženosti države pred napadom so nosilci
dolžni uskladiti obrambne načrte skladno z novo nastalimi razmerami.
(3) Vzpostavljene rešitve za
opravljanje dejavnosti in odzivanje na področjih iz pristojnosti nosilcev
načrtovanja se lahko upoštevajo kot del obrambnega načrta.
(4) Če je za uveljavitev posameznega
ukrepa treba sprejeti ali spremeniti predpis, priprave obsegajo tudi izdelavo
predloga predpisa ali njegovih sprememb.
6. člen
(1) Obrambni načrti ministrstev in
vladnih služb iz 3. člena te uredbe predstavljajo obrambni načrt vlade, ki
skupaj z načrtom uporabe Slovenske vojske ter načrtom Štaba Civilne zaščite
Republike Slovenije tvorijo obrambni načrt države. Navedeni načrti se hranijo
pri nosilcih njihove izdelave.
(2) Načrt uporabe Slovenske vojske
izdeluje Generalštab Slovenske vojske in obsega ukrepe kriznega odzivanja,
organizacijsko-mobilizacijski razvoj, mobilizacijo Slovenske vojske in načrt
delovanja Slovenske vojske. Načrt uporabe Slovenske vojske sprejme minister,
pristojen za obrambo. Načrt Štaba Civilne zaščite Republike Slovenije izdeluje
Uprava Republike Slovenije za zaščito in reševanje v skladu s to uredbo in
predpisi o izdelavi načrtov zaščite in reševanja.
(3) Psihološka obramba, gospodarska
obramba in druge oblike nevojaške obrambe se kot del obrambnega načrta države
razdelajo v ukrepih kriznega odzivanja.
7. člen
(1) Vsebina obrambnih načrtov nosilcev
načrtovanja iz te uredbe v miru obsega:
1.     
ukrepe kriznega odzivanja,
2.     
priprave za zagotovitev obrambnih zmogljivosti:
- 
priprave za zagotovitev povečanih vojaških zmogljivosti,
- 
priprave za zagotovitev civilnih zmogljivosti.
(2) Vsebina obrambnih načrtov iz te
uredbe se ob izrazitem poslabšanju varnostnih razmer dopolni tako, da omogoči
vzpostavitev povečanih obrambnih zmogljivosti za delovanje.
(3) V obrambnem načrtu Ministrstva za
obrambo (v nadaljnjem besedilu: ministrstvo) se načrtuje zagotavljanje pogojev
za delo Predsednika Republike Slovenije, vlade in Državnega zbora Republike
Slovenije v vojni na podlagi njihovih izkazanih potreb, ki jih skladno s
predpisi ne zagotavljajo njihove strokovne službe in drugi organi.
1. Ukrepi kriznega odzivanja
8. člen
(1) Priprave za izvajanje ukrepov
kriznega odzivanja ter nosilce priprav določi vlada s sklepom. Z ukrepi
kriznega odzivanja se zagotavlja sodelovanje države pri usklajenem odzivanju v
kriznih razmerah v mednarodnem okolju ter postopen prehod obrambnega sistema
Republike Slovenije na delovanje v izrednem in vojnem stanju.
(2) Dokumenti priprav za izvajanje
ukrepov kriznega odzivanja obsegajo:
-       
opomnik,
-       
dokumente za posredovanje odločitev o izvajanju ukrepov kriznega
odzivanja,
-       
pregled ukrepov kriznega odzivanja z aktivnostmi za njihovo realizacijo
in
-       
dokumente za sklic izvrševalcev ukrepov kriznega odzivanja.
(3) Vsebino dokumentov priprav za
izvajanje ukrepov kriznega odzivanja predpiše minister, pristojen za obrambo.
9. člen
(1) O izvajanju ukrepov kriznega
odzivanja odloči vlada.
(2) Ministrstvo koordinira in usmerja
priprave za izvajanje ukrepov kriznega odzivanja ter je pristojno za posredovanje
in seznanjanje z odločitvami o ukrepih kriznega odzivanja.
2. Priprave za zagotovitev obrambnih
zmogljivosti
10. člen
(1) Priprave za zagotovitev obrambnih
zmogljivosti obsegajo priprave za zagotovitev povečanih vojaških zmogljivosti
in priprave za zagotovitev civilnih zmogljivosti.
(2) Ministrstvo je pristojno za
usklajevanje načrtovanja in organiziranja vojaških in civilnih zmogljivosti
obrambnega sistema.
11. člen
Ministrstvo v okviru priprav za zagotovitev
obrambnih zmogljivosti vodi evidenco vojaških obveznikov, evidenco državljanov,
razporejenih na delovno dolžnost, ter evidenco sredstev iz popisa skladno s
predpisi.
2.1. Priprave za zagotovitev povečanih
vojaških zmogljivosti
12. člen
(1) Slovenska vojska za potrebe
načrtovanja povečanih vojaških zmogljivosti in njihovega dopolnjevanja izdela
organizacijsko-mobilizacijski razvoj Slovenske vojske, ki vključuje tudi
povečanje števila pripadnikov, njihovo usposabljanje, opremo in oborožitev.
(2) Materialne rezerve za vzpostavitev
povečanih vojaških zmogljivosti obsegajo strateško rezervo oborožitve in
vojaške opreme, ki je izločena iz operativne uporabe Slovenske vojske, ter
infrastrukturne možnosti za vzpostavitev povečanih vojaških zmogljivosti.
2.2. Priprave za zagotovitev civilnih
zmogljivosti
13. člen
(1) Nosilci načrtovanja določijo svoje
prednostne naloge in dejavnosti v kriznih razmerah, za katere načrtujejo kadrovske,
organizacijske ter materialne pogoje in rešitve.
(2) Gospodarske družbe, zavodi in
druge organizacije, katerih dejavnost je po odločitvi vlade posebnega pomena za
obrambo, načrtujejo svoje prednostne naloge in dejavnosti v kriznih razmerah na
podlagi usmeritev pristojnega ministrstva.
14. člen
(1) Nosilci načrtovanja z
razporejanjem državljanov na delovno dolžnost zagotavljajo potrebne kadrovske
zmogljivosti za neprekinjeno izvajanje in prilagajanje nalogam oziroma opravljanje
dejavnosti v izrednem stanju in vojni. Razporejanje se izvaja skladno s
predpisi o razporejanju na delovno dolžnost.
(2) Seznam delavcev, potrebnih za
izvajanje nalog oziroma opravljanje dejavnosti, in dokumenti o razporeditvi so
sestavni del obrambnih načrtov nosilcev načrtovanja.
15. člen
(1) Podpora države gostiteljice se
načrtuje in izvaja na podlagi načrta zagotavljanja podpore države gostiteljice
v Republiki Sloveniji, ki ga sprejme vlada na predlog ministrstva.
(2) Ministrstvo vodi skupno bazo
podatkov za načrtovanje in izvajanje podpore države gostiteljice.
16. člen
(1) Nosilci načrtovanja načrtujejo in
zagotavljajo civilne zmogljivosti države gostiteljice v primeru, ko zahteve
presegajo zmogljivosti Slovenske vojske.
(2) Nosilci načrtovanja načrtujejo in
zagotavljajo podporo države gostiteljice na področjih, za katera so pristojni,
gospodarske družbe, zavodi in druge organizacije pa na podlagi odločitev
pristojnih ministrstev ali pogodb.
(3) Obrambni načrti nosilcev
načrtovanja obsegajo:
-       
pregled civilnih zmogljivosti s seznamom oseb za stike,
-       
seznam sklenjenih pogodb.
17. člen
(1) Ministrstva in vladne službe iz 3.
člena te uredbe v obrambnih načrtih opredelijo tudi kritično infrastrukturo
državnega pomena iz svoje pristojnosti.
(2) Nosilce zaščite kritične
infrastrukture državnega pomena v Republiki Sloveniji določi vlada s sklepom.
18. člen
(1) Obrambni načrti ministrstev in
vladnih služb iz 3. člena te uredbe obsegajo:
-       
pregled kritične infrastrukture,
-       
pregled lastnikov in upravljavcev kritične infrastrukture,
-       
pregled ukrepov za zaščito kritične infrastrukture.
(2) Ministrstvo koordinira in
usklajuje priprave za zaščito kritične infrastrukture državnega pomena v
Republiki Sloveniji.
19. člen
(1) Pristojna ministrstva, ki
sodelujejo v delovnih telesih na področju civilno kriznega načrtovanja v
Evropski uniji in Natu, so odgovorna za izvrševanje dogovorov o ukrepih za
obvladovanje kriz, ki se izvajajo na področju varnosti, obrambe, civilnega
pomorskega, kopenskega in zračnega prometa, energije, industrije, prehrane in
kmetijstva, javnih komunikacijskih omrežij, zdravstvene oskrbe in civilne
zaščite.
(2) Ministrstvo koordinira in usmerja
civilno krizno načrtovanje z namenom doseči usklajenost priprav obrambnega
sistema in sistema notranje varnosti ter sistema varstva pred naravnimi in
drugimi nesrečami v državi za delovanje v mednarodnih obrambnih in varnostnih
integracijah.
20. člen
V obrambnem načrtu ministrstva se načrtuje
organizacija in delovanje upravnih zvez skladno s predpisi.
3. Vzpostavitev povečanih obrambnih
zmogljivosti za delovanje
21. člen
Ministrstvo ob izrazitem poslabšanju
varnostnih razmer na podlagi ocen ogroženosti v zavezništvu in državi predlaga
vladi v sprejem oceno ogroženosti države pred napadom, ki je podlaga za
dopolnjevanje obrambnih načrtov in za sprejem odločitve o povečanju
mirnodobnega obsega in zmogljivosti Slovenske vojske oziroma uveljavitve
obrambnih dolžnosti.
22. člen
(1) Ministrstvo na podlagi dodatno
izkazanih predlogov nosilcev načrtovanja izvede razporeditev državljanov na
delovno dolžnost. S tem se zagotovijo potrebne kadrovske zmogljivosti za
neprekinjeno izvajanje nalog oziroma opravljanje dejavnosti v izrednem stanju
in vojni, skladno s prioritetami za razporejanje.
(2) Ministrstvo na podlagi predlogov
Slovenske vojske, sil za zaščito, reševanje in pomoč ter drugih nosilcev načrtovanja
izvede razporeditev na materialno dolžnost.
(3) Izvajanje aktivnosti za primer
ponovne uvedbe vseh sestavin vojaške dolžnosti podrobneje uredi ministrstvo s
posebnim predpisom.
23. člen
(1) Po uveljavitvi vseh sestavin
vojaške dolžnosti se prične z načrtovanjem materialne in zdravstvene oskrbe.
(2) Za zagotavljanje materialne in
zdravstvene oskrbe:
-       
Slovenska vojska, sile za zaščito, reševanje in pomoč ter policija
izkažejo potrebe,
-       
pristojna ministrstva za oceno potreb prebivalstva pridobijo podatke
organa, pristojnega za makroekonomske analize in razvoj.
(3) Pristojna ministrstva na podlagi
potreb iz prejšnjega odstavka izdelajo:
-       
pregled izvajalcev materialne in zdravstvene oskrbe,
-       
seznam sklenjenih pogodb z izvajalci iz prejšnje alineje.
(4) Ministrstvo v sodelovanju z
ostalimi ministrstvi podrobneje uredi postopke in način izvajanja nalog
materialne in zdravstvene oskrbe.
(5) Ministrstvo, pristojno za notranje
zadeve, sklepa z gospodarskimi družbami, zavodi in drugimi organizacijami
pogodbe za izvajanje materialne in zdravstvene oskrbe za potrebe policije.
24. člen
Pristojna ministrstva za zagotovitev
povečanih zmogljivosti Slovenske vojske, sil za zaščito, reševanje in pomoč,
policije ter potreb prebivalstva načrtujejo naloge na področju zdravstva,
gospodarstva s poudarkom na namenski proizvodnji, transporta, komunikacijskih
povezav in energetske oskrbe, če je potrebno, pa tudi na drugih področjih.
25. člen
(1) Mobilizacija pri nosilcih
načrtovanja se izvede s sklicem odgovornih oseb in javnih uslužbencev oziroma
zaposlenih, ki so potrebni za neprekinjeno izvajanje nalog oziroma opravljanje
dejavnosti.
(2) Odgovorne osebe za izvajanje nalog
so vodja priprav za obrambno načrtovanje (v nadaljnjem besedilu: vodja priprav)
in njegov namestnik ter upravitelj obrambnega načrta in njegov namestnik.
(3) Načine sklica opredeli nosilec
načrtovanja.
26. člen
(1) Izvajanje mobilizacije Slovenske
vojske podrobneje uredi ministrstvo s posebnim predpisom. Mobilizacija Slovenske
vojske obsega sklic mirnodobne sestave in vpoklic pripadnikov vojne sestave
Slovenske vojske v skladu z organizacijsko-mobilizacijskim razvojem.
(2) Pozivanje imetnikov sredstev iz
popisa se izvaja skladno s predpisi, ki urejajo izvajanje materialne dolžnosti.
(3) Mobilizacija sil za zaščito,
reševanje in pomoč se izvaja skladno s predpisi o varstvu pred naravnimi in
drugimi nesrečami.
(4) Ministrstvo, pristojno za notranje
zadeve, podrobneje uredi priprave in izvajanje mobilizacije v policiji.
27. člen
(1) Ministrstvo koordinira in usmerja
priprave ter izvajanje mobilizacije. Ministrstvo izvede posredovanje odločitev
o sklicu in mobilizaciji preko Nacionalnega centra za krizno upravljanje.
(2) Določanje in usklajevanje
mobilizacijskih zbirališč ter vodenje evidenc uredi ministrstvo s posebnim
predpisom.
28. člen
(1) Ministrstvo na podlagi ocene
ogroženosti pred napadom na državo ustrezno prilagodi obseg delovanja upravnih
zvez.
(2) Za zagotavljanje zvez se
uporabljajo vsi sistemi, razen namenskih elektronskih komunikacijskih omrežij,
ki se uporabljajo za delovanje policije, Slovenske vojske, varstva pred
naravnimi in drugimi nesrečami oziroma posameznih reševalnih služb.
(3) Pri zagotavljanju upravnih zvez
lahko sodelujejo tudi društva, ki delujejo na področju
informacijsko-komunikacijskih povezav.
IV. ODGOVORNOST ZA OBRAMBNO NAČRTOVANJE
29. člen
(1) Vodja priprav je predstojnik
nosilca načrtovanja in je odgovoren za stanje obrambnega načrtovanja,
zagotavljanje organizacijskih in drugih pogojev za opravljanje dejavnosti in
sprejemanje ustreznih odločitev iz pristojnosti nosilca načrtovanja.
(2) Obrambni načrt sprejme vodja
priprav nosilca načrtovanja.
(3) Vodja priprav imenuje svojega
namestnika za vodenje priprav, upravitelja obrambnega načrta in njegovega
namestnika ter zagotovi, da se v izdelavo načrta vključijo za posamezna
področja pristojni vodilni in drugi strokovni delavci.
(4) Upravitelj obrambnega načrta je
oseba ali organ nosilca načrtovanja, ki organizira, usmerja ter usklajuje
izdelavo in dopolnjevanje obrambnega načrta, skrbi za njegovo hranjenje in
ustrezno varovanje.
(5) Ministrstvo vodi podatke o osebah
iz tretjega odstavka tega člena skladno z zakonom.
30. člen
Ministrstvo skrbi za usmerjanje in
usklajevanje obrambnega načrtovanja in strokovno pomoč pri izdelavi obrambnih
načrtov.
31. člen
(1) Upravitelj obrambnega načrta
države je ministrstvo.
(2) Ministrstvu kot upravitelju
obrambnega načrta države so ministrstva in vladne službe iz 3. člena te uredbe
ter nosilca izdelave načrta uporabe Slovenske vojske in načrta Štaba Civilne
zaščite Republike Slovenije dolžni na zahtevo posredovati vsebine oziroma
dokumente iz svojih načrtov ter o njih poročati.
32. člen
Za preverjanje priprav in ukrepov iz te
uredbe se organizirajo vaje. Ministrstvo podrobneje uredi njihovo organizacijo
in način izvedbe s posebnim predpisom.

Uredba o obrambnem načrtovanju (Uradni list
RS, št. 51/13) vsebuje naslednje prehodne in
končne določbe:
»V. PREHODNE IN KONČNE DOLOČBE
33. člen
(1) Obrambne načrte je treba uskladiti
s to uredbo v dvanajstih mesecih od dneva uveljavitve te uredbe.
(2) Dokumente za zaščito kritične
infrastrukture je treba uskladiti s to uredbo v dvanajstih mesecih po sprejemu
sklepa vlade iz 17. člena te uredbe.
(3) Pristojna ministrstva sprejmejo
usmeritve iz 13. člena te uredbe in jih dostavijo gospodarskim družbam, zavodom
in drugim organizacijam, katerih dejavnost je po odločitvi vlade posebnega
pomena za obrambo, v šestih mesecih od dneva uveljavitve te uredbe.
34. člen
Z dnem uveljavitve te uredbe preneha
veljati Uredba o obrambnih načrtih (Uradni list RS, št. 11/04).
35. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba
o dopolnitvi Uredbe o obrambnem načrtovanju (Uradni list RS, št. 11/22)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Nosilec obrambnega načrtovanja iz
dopolnjenega 3. člena uredbe izdela obrambni načrt v dvanajstih mesecih od
uveljavitve te uredbe.
3. člen
Ta uredba začne veljati petnajsti dan po
objavi v Uradnem listu Republike Slovenije.«.