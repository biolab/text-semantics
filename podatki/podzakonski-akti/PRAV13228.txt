I. SPLOŠNE DOLOČBE
1. člen
(vsebina)
(1) Ta pravilnik določa kategorijo zrakoplovov, posebej
načrtovanih ali prilagojenih za raziskovalne, eksperimentalne ali znanstvene
namene (v nadaljnjem besedilu: eksperimentalni zrakoplovi), kot to opredeljuje
točka (b) prvega odstavka Priloge I Uredbe (EU) 2018/1139 Evropskega parlamenta
in Sveta z dne 4. julija 2018 o skupnih pravilih na področju civilnega
letalstva in ustanovitvi Agencije Evropske unije za varnost v letalstvu ter
spremembi uredb (ES) št. 2111/2005, (ES) št. 1008/2008, (EU)
št. 996/2010, (EU) št. 376/2014 ter direktiv 2014/30/EU in 2014/53/EU
Evropskega parlamenta in Sveta ter razveljavitvi uredb (ES) št. 552/2004
in (ES) št. 216/2008 Evropskega parlamenta in Sveta ter Uredbe Sveta (EGS)
št. 3922/91 (UL L št. 212 z dne 22. 8. 2018, str. 1; v
nadaljnjem besedilu: Uredba 2018/1139/EU), pristojni organ, lastnosti, način
izdelave, izdelovalca, nadzor nad izdelavo in preizkušanjem, postopek izdelave,
ugotovitev sposobnosti za varno letenje, registracijo, preizkušanje v letenju,
dovoljenje za letenje, vzdrževanje, licence in letalske operacije.
(2) Ta pravilnik določa minimalne zahteve za
načrtovanje, izdelavo in uporabo eksperimentalnih zrakoplovov s sprejemljivo ravnjo
tveganja.
2. člen
(pomen izrazov)
Izrazi, uporabljeni v tem pravilniku, pomenijo:
1.     
ATA 100 specifikacija pomeni sistem številčenja sistemov zrakoplova na
100 standardnih poglavij, ki ga je razvilo združenje letalskih prevoznikov ZDA
(Air Transport Association of America (ATA));
2.     
koncept zrakoplova (conceptual design) je nova zasnova oziroma načrt za
nov tip ali model zrakoplova;
3.     
ultralahka letalna naprava (v nadaljnjem besedilu: ULN) je zrakoplov v
skladu s predpisom, ki ureja ultralahke letalne naprave;
4.     
porabnik je fizična ali pravna oseba, ki ni lastnik eksperimentalnega
zrakoplova, temveč ga uporablja na podlagi zakupne pogodbe ali na kateri drugi
pravni podlagi;
5.     
kontinuirano preizkušanje pomeni, da skladno s cilji projekta
eksperimentalni zrakoplov ostaja v postopku uvajanja sprememb in preizkušanja
daljše obdobje in ima za letenje v tem času izdano dovoljenje za preizkušanje v
letenju;
6.     
prehod v uporabo pomeni, da po uspešno končanem preizkušanju v letenju
eksperimentalni zrakoplov pridobi dovoljenje za letenje in se tehnično več ne
spreminja;
7.     
sprejemljiva raven tveganja je sistem, določen po postopkih dokumenta
Doc 9859 AN/474 Safety Management Manual, ki ga je izdala Mednarodna
organizacija civilnega letalstva (ICAO), in ustreznih izkustvenih prilagoditvah
za področje preizkušanja v letenju.
3. člen
(pristojni organ)
Pristojni organ za nadzor nad izvajanjem tega pravilnika je
Javna agencija za civilno letalstvo Republike Slovenije (v nadaljnjem besedilu:
agencija).
II. LASTNOSTI
4. člen
(lastnosti)
(1) Eksperimentalni zrakoplov mora izkazovati
stabilnost, krmarljivost in zadovoljivo trdnost tako, da omogoča uporabo s
sprejemljivo ravnjo tveganja.
(2) Eksperimentalni zrakoplov, ki ima eno ali več
naslednjih lastnosti, je zahtevnejši eksperimentalni zrakoplov:
-       
večmotorni zrakoplov,
-       
minimalna posadka je več kot ena oseba,
-       
primarni krmilni sistem vključuje aktivne enote krmiljenja,
-       
vodenje zrakoplova ni mogoče z izključno uporabo načel vizualnega
letenja,
-       
ima operativno hitrost VMO več kot 250 vozlov odčitane
hitrosti letenja ali več kot 0,6 odčitanega Machovega števila (Machovo število
je razmerje med dejansko in zvočno hitrostjo, določeno s temperaturo zraka v
okolici),
-       
po podatkih ustreza kategorijam zrakoplovov, ki jih določata CS-25 in
CS-29 (CS-25 so evropske certifikacijske specifikacije za velika letala, CS-29
pa so evropske certifikacijske specifikacije za velike helikopterje).
(3) Eksperimentalni zrakoplov, ki v celoti ali delno ne
ustreza posamezni vrsti zrakoplova, za katero se izdaja licenca, dovoljenje,
potrdilo ali pooblastilo letalskega osebja, je specifični eksperimentalni
zrakoplov.
III. NAČIN IZDELAVE IN IZDELOVALEC
5. člen
(način izdelave)
(1) Eksperimentalni zrakoplov se izdeluje po enem od
naslednjih načinov:
1.     
z izdelavo po načrtih, ki lahko vključuje vgradnjo polizdelkov in
končanih sestavnih delov opreme;
2.     
s sestavljanjem predhodno izdelanih sestavnih delov, ki imajo znane ali
ugotovljene lastnosti in jih je izdelal drug proizvajalec, ki ni izdelovalec iz
tega pravilnika;
3.     
s spremembo certificiranega zrakoplova ali zrakoplova, za katerega je v
Republiki Sloveniji že izdano dovoljenje za letenje ali priznan projekt tipa za
varno letenje. Sprememba je lahko na enem ali več naslednjih področjih:
- 
na strukturi,
- 
na sistemih,
- 
na pogonu,
- 
na opremi,
- 
v postopkih uporabe,
- 
v postopkih vzdrževanja.
(2) Za izdelavo eksperimentalnega zrakoplova iz 2. točke
prejšnjega odstavka mora izdelovalec za izdelane sestavne dele pridobiti
ustrezne podatke o posameznem sestavnem delu, ki vključujejo njegove omejitve,
trdnostni izračun in tehnično dokumentacijo, ki omogoča nadzor skladnosti
izdelave teh sestavnih delov. Trdnostni izračun se lahko nadomesti s podatki o
testiranju, s testiranjem ali z izkušnjami iz uporabe takega sestavnega dela na
podlagi primerljivosti.
(3) Za izdelavo eksperimentalnega zrakoplova iz 2. točke
prvega odstavka tega člena se lahko uporabijo glavni sestavni deli (npr. trup,
rep, krila, smerni in višinski stabilizator, sklopi podvozja, motor, propeler,
glavni in repni rotor, pogonska transmisija glavnega in repnega rotorja, sklopi
krmilnega sistema) tujega zrakoplova le, če je status plovnosti glavnih
sestavnih delov tujega zrakoplova znan pred vložitvijo vloge za izdelavo.
Vlagatelj dokazuje status plovnosti glavnih sestavnih delov tujega zrakoplova s
pridobljenimi ustreznimi zapisi o plovnosti tega zrakoplova in jih predloži
agenciji na vpogled. Šteje se, da je status plovnosti glavnih sestavnih delov tujega
zrakoplova ustrezen, če je zrakoplov pred vložitvijo vloge za izdelavo ploven
ali je pridobljena izjava pristojnega letalskega organa zadevne tuje države, ki
ni starejša od 60 dni in je iz nje razvidno, da so predmetni glavni sestavni
deli zrakoplova ustrezni za vgradnjo v zrakoplov. Če bo izdelovalec pri
izdelavi uporabil trup tujega zrakoplova, mora biti ta tuj zrakoplov najpozneje
pred izdajo potrdila za izdelavo eksperimentalnega zrakoplova izpisan iz tujega
registra ali evidence zrakoplovov.
(4) Pred izdajo potrdila za izdelavo eksperimentalnega
zrakoplova iz 3. točke prvega odstavka tega člena mora lastnik izdajatelju
vrniti spričevalo o plovnosti oziroma dovoljenje za letenje zrakoplova.
Vključitev zrakoplova v izdelavo pomeni prenehanje skladnosti s projektom tipa
zrakoplova, kot je bila vzpostavljena pred nameravano spremembo.
(5) V primeru tujega zrakoplova iz 3. točke prvega
odstavka tega člena mora biti zrakoplov pred vložitvijo vloge za potrdilo za
izdelavo ploven ali pa mora biti pridobljeno poročilo pristojnega letalskega
organa zadevne tuje države o pregledu plovnosti zrakoplova, pri čemer to
poročilo ni starejše od 60 dni. Zrakoplov mora biti najpozneje pred izdajo
potrdila za izdelavo izpisan iz tujega registra ali evidence zrakoplovov.
6. člen
(izdelovalec)
(1) Izdelovalec je lahko le organizacija, ki po tem
pravilniku pomeni fizično osebo, pravno osebo ali del pravne osebe, pri čemer
se del pravne osebe razume tisti del, ki je opisan v priročniku o kakovosti organizacije,
ima s strani zakonitega zastopnika pravne osebe imenovanega odgovornega vodjo
organizacije s pooblastilom razpolaganja s potrebnimi viri za zagotavljanje
nemotenega poslovanja organizacije, zakoniti zastopnik pravne osebe pa je
sopodpisnik izjave odgovornega vodje organizacije, s katero potrjuje, da se bo
vedno ravnalo v skladu s priročnikom o kakovosti organizacije. Izdelovalec mora
izpolnjevati naslednje minimalne pogoje:
1.     
ima sistem zagotavljanja kakovosti, vključno z načini izvajanja in odgovornimi
osebami, kar mora biti opredeljeno v priročniku o kakovosti v obsegu, kot to
določata prvi in drugi odstavek 14. člena Operativno-tehnične zahteve o
nacionalni proizvodnji (Uradni list RS, št. 22/16), priročnik pa mora
odobriti agencija;
2.     
ima z notranjim aktom določeno fizično osebo, ki je odgovorna za projekt
izdelave po tem pravilniku in mora izpolnjevati naslednje minimalne pogoje:
- 
ima ali je imela poklicno pilotsko licenco in ima vsaj licenco pilota
lahkega zrakoplova, ki ustreza kategoriji oziroma je najbližje kategoriji
zrakoplova, ki se bo izdeloval po tem pravilniku, ter je izdana v skladu z
Uredbo Komisije (EU) št. 1178/2011 z dne 3. novembra 2011 o tehničnih
zahtevah in upravnih postopkih za letalsko osebje v civilnem letalstvu v skladu
z Uredbo (ES) št. 216/2008 Evropskega parlamenta in Sveta (UL L
št. 311 z dne 25. 11. 2011, str. 1), zadnjič spremenjeno z Izvedbeno
uredbo komisije (EU) št. 2019/430 z dne 18. marca 2019 o spremembi
Uredbe (EU) št. 1178/2011 glede izvajanja omejenih privilegijev brez
nadzora pred izdajo licence pilota lahkega zrakoplova (UL L št. 75 z dne
19. 3. 2019, str. 66) (v nadaljnjem besedilu: Uredba 1178/2011/EU), ali v
skladu z zakonom, ki ureja letalstvo, ali
- 
ima vsaj deset let dovoljenje pilota ULN, izdano v skladu s predpisi, ki
urejajo ULN, za primerljivo vrsto ULN, oziroma ima to dovoljenje vsaj tri leta,
če ima pooblastilo učitelja letenja z ULN, če eksperimentalni zrakoplov, ki se
izdeluje po tem pravilniku, ustreza predpisom ki urejajo ULN, ali
- 
ima licenco oziroma dovoljenje osebja za vzdrževanje zrakoplovov, izdano
na podlagi Uredbe Komisije (EU) št. 1321/2014 z dne 26. novembra 2014
o stalni plovnosti zrakoplovov in letalskih izdelkov, delov in naprav ter o
potrjevanju organizacij in osebja, ki se ukvarjajo s temi nalogami (UL L
št. 362 z dne 17. 12. 2014, str. 1), zadnjič spremenjene z Uredbo
Komisije (EU) št. 2018/1142 z dne 14. avgusta 2018 o spremembi Uredbe
(EU) št. 1321/2014, kar zadeva uvedbo nekaterih kategorij licenc za vzdrževanje
zrakoplovov, spremembo postopka sprejema komponent od zunanjih dobaviteljev in
spremembo pravic organizacij za usposabljanje za vzdrževanje (UL L št. 207
z dne 16. 8. 2018, str. 2) (v nadaljnjem besedilu: Uredba 1321/2014/EU),
ali na podlagi zakona, ki ureja letalstvo, ali
- 
ima petletne izkušnje pri izdelavi zrakoplovov ali
- 
ima triletne izkušnje s področja, ki je predmet spremembe iz 3. točke
prvega odstavka 5. člena tega pravilnika.
(2) Ne glede na 1. točko iz prejšnjega odstavka se za
organizacijo, ki jo je za načrtovanje ali proizvodnjo zrakoplovov potrdil
pristojni organ države članice Mednarodne organizacije za civilno letalstvo,
šteje, da ima uveden ustrezen sistem zagotavljanja kakovosti. Agencija mora
pred izdajo potrdila za izdelavo eksperimentalnega zrakoplova ustreznost
uvedenega sistema kakovosti preveriti in potrditi. V primeru ugotovljenih
pomanjkljivosti agencija organizaciji določi primeren rok za odpravo
pomanjkljivosti.
(3) Za organizacijo, ki je potrjena za načrtovanje ali
proizvodnjo zrakoplovov v skladu z Uredbo Komisije (EU) št. 748/2012 z dne
3. avgusta 2012 o določitvi izvedbenih določb za certificiranje
zrakoplovov in sorodnih proizvodov, delov in naprav glede plovnosti in okoljske
ustreznosti ter potrjevanje projektivnih in proizvodnih organizacij (UL L št. 224
z dne 21. 8. 2012, str. 1), zadnjič spremenjeno z Delegirano uredbo
Komisije (EU) 2019/897 z dne 12. marca 2019 o spremembi Uredbe (EU)
št. 748/2012 glede vključitve preverjanja skladnosti na podlagi tveganja v
Prilogo I in izvajanja zahtev glede varstva okolja (UL L št. 144 z dne
3. 6. 2019, str. 1) (v nadaljnjem besedilu: Uredba 748/2012/EU), se šteje,
da je potrjena v skladu s tem pravilnikom. Organizacija vse posebne postopke,
ki se nanašajo samo na izvajanje tega pravilnika, navede kot dodatek k organizacijskemu
priročniku, potrjenem v skladu z Uredbo 748/2012/EU.
(4) Izdelovalec vse postopke dokumentira v skladu z
zahtevami iz uvedenega sistema zagotavljanja kakovosti ter agenciji redno letno
poroča o poteku izdelave. Poročilo mora vsebovati obseg izvedenih del in mora
biti poslano v 90 dneh od poteka 12-mesečnega obdobja za poročanje.
IV. NADZOR NAD IZDELAVO IN PREIZKUŠANJEM TER DRUGE
NALOGE
7. člen
(letalski strokovni nadzor izdelave in druge povezane
naloge)
(1) Agencija izvaja naslednje naloge:
1.     
nadzira skladnost postopka izdelave in preizkušanja s tem pravilnikom;
2.     
ob izdaji potrdila za izdelavo potrdi odgovorne osebe projekta;
3.     
izda potrdilo za izdelavo, v katerem imenuje tudi letalskega strokovnjaka
in kontrolorja izdelave;
4.     
potrdi pogoje letenja in izda dovoljenje za preizkušanje v letenju;
5.     
pri konceptih zahtevnejših ali specifičnih eksperimentalnih zrakoplovov
izda soglasje k predlogu potrebnih izkušenj za pilota, ki bo opravljal
preizkušanje;
6.     
določi operativne omejitve pri preizkušanju eksperimentalnega zrakoplova,
če so te potrebne glede na vsebino in zahtevnost projekta;
7.     
potrdi program vzdrževanja;
8.     
potrdi pogoje letenja in izda dovoljenje za letenje;
9.     
izvaja inšpekcijski nadzor v vseh fazah izdelave in preizkušanja;
10.  
vodi seznam letalskih strokovnjakov po tem pravilniku, skupaj z njihovim
znanjem in izkušnjami.
(2) Letalski strokovnjak izvaja naslednje naloge:
1.     
nadzira izdelavo in preizkušanje in je odgovoren za letalsko tehnično
varnost postopka izdelave in preizkušanja;
2.     
na podlagi ciljev projekta določi potrebne postopke in dokumentacijo;
3.     
pripravi oceno tveganja za preizkušanje in uporabo eksperimentalnega
zrakoplova;
4.     
pregleduje in potrjuje projektno dokumentacijo in poskrbi, da načrtovane
tehnične rešitve zagotavljajo sposobnost za varno letenje eksperimentalnega
zrakoplova;
5.     
določi delovne in operativne omejitve;
6.     
določi vsebino programa preizkušanja eksperimentalnega zrakoplova in ga
potrdi;
7.     
opravlja nadzor nad preizkušanjem v letenju;
8.     
po končanem preizkušanju v letenju izdela končno poročilo o projektu;
9.     
potrdi letalni priročnik eksperimentalnega zrakoplova;
10.  
potrdi priročnik za vzdrževanje eksperimentalnega zrakoplova;
11.  
predlaga program vzdrževanja, ki vsebuje tudi predlog minimalnih zahtev
za kompetence osebja za vzdrževanje eksperimentalnega zrakoplova.
(3) Kontrolor izdelave izvaja naslednje naloge:
1.     
nadzira in je odgovoren za uporabo potrjene tehnične dokumentacije in
splošnih tehničnih standardov in praks v letalstvu med postopkom izdelave;
2.     
opozori izdelovalca na vse opažene nepravilnosti pri izdelavi;
3.     
daje izdelovalcu navodila in nasvete za izdelavo;
4.     
v dnevniku izdelave potrjuje podatke o uporabljenem materialu, ključnih
postopkih in sestavnih delih;
5.     
po končani izdelavi pregleda eksperimentalni zrakoplov in poda pisno
poročilo o njegovem tehničnem stanju, iz katerega mora biti razvidno, ali je z
eksperimentalnim zrakoplovom mogoče varno letenje.
(4) Organizacija iz drugega ali tretjega odstavka
prejšnjega člena ne potrebuje imenovanega kontrolorja izdelave, če fizična
oseba, ki je odgovorna za projekt izdelave, z notranjim aktom zagotovi razdelitev
vseh nalog in odgovornosti, navedenih v prejšnjem odstavku, osebju
organizacije, ki izpolnjuje pogoje iz 9. člena tega pravilnika, kar
agencija preveri pred izdajo potrdila o izdelavi.
8. člen
(letalski strokovnjak)
(1) Izdelovalec predlaga letalskega strokovnjaka.
Predlaga lahko tudi več letalskih strokovnjakov po področjih, in sicer glede na
zahteve projekta izdelave. V tem primeru mora izdelovalec z notranjim aktom
določiti glavnega letalskega strokovnjaka, ki ima odgovornost za projekt.
(2) Letalski strokovnjak mora izpolnjevati naslednje
minimalne pogoje:
1.     
končana fakulteta tehnične smeri,
2.     
dokazano znanje letalskih predmetov in
3.     
izkušnje s področja izdelave zrakoplovov.
(3) V skladu s 1. točko prejšnjega odstavka mora imeti
letalski strokovnjak končano tisto vrsto tehnične fakultete, ki pokriva
strokovno področje v zvezi z letalstvom, na katero se nanaša projekt izdelave.
Če je predmet projekta izdelava ali sprememba delov osnovne strukture ali
krmil, mora imeti letalski strokovnjak končano strojno fakulteto. Če je predmet
projekta razvoj ali sprememba opreme ali pogona, ima lahko letalski strokovnjak
končano fakulteto smeri, ki pokriva področje projekta.
(4) Kot dokazano znanje letalskih predmetov iz 2. točke
drugega odstavka tega člena se šteje dokončan študij letalske smeri ustrezne
tehnične fakultete ali pridobljena pilotska profesionalna licenca.
(5) Kot ustrezne izkušnje s področja izdelave zrakoplov
se štejejo delovne izkušnje v letalski industriji ali organizaciji oziroma
predhodne izkušnje v vlogi letalskega strokovnjaka, če so izkušnje s področja,
ki je predmet projekta in so sprejemljive za agencijo.
9. člen
(kontrolor izdelave)
Kontrolor izdelave mora izpolnjevati naslednje pogoje:
1.     
ima licenco osebja za vzdrževanje zrakoplovov kategorije B, ustrezno
izdelavi eksperimentalnega zrakoplova po tem pravilniku, in v skladu z Delom 66
Priloge III Uredbe 1321/2014/EU ali dovoljenje za vzdrževanje zrakoplovov,
izdano na podlagi zakona, ki ureja letalstvo, in pet let delovnih izkušenj pri
vzdrževanju zrakoplovov, ali
2.     
ima pet let izkušenj s področja kontrole izdelave amatersko izdelanih
ali eksperimentalnih zrakoplovov, ali
3.     
ima pooblastilo za medfazno in končno kontrolo izdelave zrakoplova v
organizaciji iz drugega ali tretjega odstavka 6. člena tega pravilnika.
V. POSTOPEK IZDELAVE
10. člen
(vloga za potrdilo za izdelavo)
(1) Vloga za potrdilo za izdelavo eksperimentalnega
zrakoplova mora vsebovati:
1.     
podatke o izdelovalcu z dokazili o izpolnjevanju pogojev iz
6. člena tega pravilnika;
2.     
imenovanje fizične osebe, ki je odgovorna za projekt iz 6. člena
tega pravilnika;
3.     
naslov in opis prostorov, kjer se bo izvajala izdelava;
4.     
predlog imenovanja letalskega strokovnjaka in njegovo pisno soglasje;
5.     
predlog imenovanja kontrolorja izdelave in njegovo pisno soglasje;
6.     
predstavitev projekta, ki vsebuje delovni naslov projekta, opredelitev
načina izdelave, osnovne podatke o eksperimentalnem zrakoplovu, opredelitev
uporabe gradbenih predpisov za zrakoplove in opis predvidenih del v sklopu
projekta, vključno z opisom tehnologij izdelave;
7.     
dokazila o ustreznosti sestavnih delov tujega zrakoplova v primeru
izdelave iz 2. točke prvega odstavka 5. člena tega pravilnika:
- 
overjeno kopijo veljavnega spričevala o plovnosti oziroma dovoljenja za
letenje ali enakovrednega dokumenta tujega zrakoplova ali izjavo pristojnega
letalskega organa zadevne tuje države, pri čemer izjava ni starejša od 60 dni
in je iz nje razvidno, da so predmetni glavni sestavni deli zrakoplova ustrezni
za vgradnjo v zrakoplov, in
- 
dokazilo, da za glavne sestavne dele ni pretekla dovoljena obratovalna
doba; 
8.     
dokazila o ustreznosti tujega zrakoplova v primeru izdelave iz 3. točke
prvega odstavka 5. člena tega pravilnika:
- 
overjeno kopijo veljavnega spričevala o plovnosti oziroma dovoljenja za
letenje ali enakovrednega dokumenta tujega zrakoplova ali
- 
poročilo pristojnega letalskega organa zadevne tuje države o pregledu
plovnosti zrakoplova, pri čemer to poročilo ni starejše od 60 dni;
9.     
dokazilo o lastništvu zrakoplova, ki je bremen prosto, če gre za način
izdelave v skladu s 3. točko prvega odstavka 5. člena tega pravilnika, ali
o lastništvu sestavnih delov zrakoplova, če gre za način izdelave v skladu s 1.
ali 2. točko prvega odstavka 5. člena tega pravilnika;
10.  
predstavitev ciljev projekta. Če je predvideno kontinuirano preizkušanje,
mora biti osnutek programa preizkušanja naveden v ciljih projekta;
11.  
oceno tveganja preizkušanja eksperimentalnega zrakoplova in uporabe
eksperimentalnega zrakoplova, ki jo pripravi letalski strokovnjak, in
12.  
overjeno kopijo pogodbe med lastnikom in izdelovalcem, v kateri lastnik
prenese odgovornost postopka izdelave in preizkušanja na izdelovalca, če
izdelovalec ni lastnik zrakoplova ali sestavnih delov.
(2) Osnovni podatki o eksperimentalnem zrakoplovu iz 6.
točke prejšnjega odstavka so:
1.     
največja dovoljena vzletna masa,
2.     
minimalna posadka in največje skupno število oseb na krovu,
3.     
vrsta pogona in število motorjev,
4.     
predvidene minimalne in mejne hitrosti,
5.     
opis aktivnih enot krmiljenja primarnega krmilnega sistema, če so
predvidene,
6.     
seznam predvidene radio-navigacijske in druge opreme,
7.     
predvideni pogoji letenja,
8.     
risba zrakoplova v treh projekcijah in tip gradnje, če gre za način
izdelave iz 1. ali 2. točke prvega odstavka 5. člena tega pravilnika.
(3) O vsaki spremembi podatkov iz tega člena mora
izdelovalec pisno obvestiti agencijo.
11. člen
(potrdilo za izdelavo)
(1) Na podlagi vloge iz prejšnjega člena agencija
preveri izpolnjevanje predpisanih pogojev in na podlagi sprejemljivosti ravni
tveganja izda potrdilo za izdelavo.
(2) V potrdilo za izdelavo se vpišejo:
1.     
izdelovalec,
2.     
fizična oseba, ki je odgovorna za projekt izdelave iz 2. točke
prvega odstavka 6. člena tega pravilnika,
3.     
delovni naslov projekta,
4.     
vrsta, kategorija in največja vzletna masa eksperimentalnega zrakoplova,
5.     
naslov, na katerem se bo izvajala izdelava,
6.     
potrjeni letalski strokovnjak projekta,
7.     
potrjeni kontrolor izdelave ali notranji akt v primeru iz četrtega
odstavka 7. člena tega pravilnika,
8.     
pogoji za ohranjanje veljavnosti navedenega potrdila.
12. člen
(veljavnost potrdila za izdelavo)
(1) Potrdilo za izdelavo eksperimentalnega zrakoplova se
izda za pet let.
(2) Izdelovalec lahko zaprosi za podaljšanje veljavnosti
potrdila za izdelavo pred potekom veljavnosti že izdanega potrdila za izdelavo.
Vlogi za podaljšanje veljavnosti tega potrdila priloži poročilo o izvedenih
delih od izdaje potrdila za izdelavo ter novi pisni soglasji letalskega
strokovnjaka in kontrolorja izdelave.
(3) Potrdilo za izdelavo preneha veljati z izdajo
dovoljenja za letenje.
(4) V primeru spremembe podatkov, ki se vpisujejo v
potrdilo za izdelavo, je treba podati vlogo za spremembo potrdila za izdelavo,
sicer je izdano potrdilo neveljavno.
(5) Agencija lahko prekliče veljavnost potrdila za
izdelavo, če niso več izpolnjeni pogoji izdelave po tem pravilniku, če je
letalskemu nadzorniku agencije, letalskemu strokovnjaku ali kontrolorju
izdelave onemogočena izvedba nadzora nad izdelavo, ali če je ugotovljeno
neodobreno odstopanje od podatkov v projektni dokumentaciji ali izvajanje
neodobrenih sprememb lokacije, osebja, opreme ali postopkov izdelovalca.
13. člen
(projektna dokumentacija)
(1) Projektno dokumentacijo pripravi izdelovalec med
postopkom izdelave eksperimentalnega zrakoplova in mora biti na voljo ob
osnovnem pregledu eksperimentalnega zrakoplova, da se lahko ugotovi sposobnost
za varno letenje.
(2) Obvezni deli projektne dokumentacije so:
1.     
kontrola trdnosti osnovne konstrukcije,
2.     
kontrola krmarljivosti,
3.     
kontrola stabilnosti z določitvijo mejnih leg težišča,
4.     
analiza obremenitve električnega sistema in
5.     
kopija predhodnega spričevala o plovnosti ali dovoljenja za letenje, če
gre za zrakoplov iz 3. točke prvega odstavka 5. člena tega pravilnika.
(3) Če v postopku izdelave na eksperimentalnem
zrakoplovu ni bilo sprememb, za katere bi bila potrebna izdelava posameznega
obveznega dela iz 1. do 4. točke prejšnjega odstavka, lahko letalski
strokovnjak namesto tega izda pisno izjavo, da ni vpliva izdelave oziroma da je
ta zanemarljiv in da dela ni treba izdelati, z eksperimentalnim zrakoplovom pa
je mogoče varno letenje. Ta izjava se hrani v projektni dokumentaciji, kot
nadomestilo za obvezni del dokumentacije.
(4) Za vsak obvezni del iz drugega odstavka tega člena
je treba v projektni dokumentaciji pripraviti:
1.     
ovrednotenje, kot ustreza delu (trdnostni ali drugi izračun, testi ali
meritve, ocena na podlagi izkušenj), z vplivi na druge dele in
2.     
tehnične risbe ali drugo, po čemer se lahko kontrolira skladnost
izdelanega dela z rezultatom ovrednotenja iz prejšnje točke.
(5) Projektna dokumentacija se dopolni z izsledki in
spremembami, ki se ugotovijo oziroma opravijo med preizkušanjem v letenju.
(6) Uporabnik mora agenciji zagotoviti dostop do
projektne dokumentacije, ki se lahko v ta namen deponira pri agenciji.
14. člen
(dnevnik izdelave)
(1) Izdelovalec mora med izdelavo eksperimentalnega
zrakoplova voditi dnevnik izdelave, ki zagotavlja sledljivost postopka
izdelave.
(2) Dnevnik izdelave mora biti razdeljen in označen po
sistemih zrakoplova, pri čemer uporaba specifikacije ATA 100 ustvarja domnevo
skladnosti z zahtevami tega pravilnika.
(3) Dnevnik izdelave mora vsebovati:
1.     
delovno ime projekta izdelave,
2.     
datum izdaje in referenčno številko potrdila za izdelavo,
3.     
za vsak izdelani sestavni del ali sklop sestavnih delov referenco na
dokument tehnične dokumentacije, po katerem je ta sestavni del ali sklop
sestavnih delov izdelan, navedbo o uporabljenem materialu za izdelavo
sestavnega dela ali sklopa sestavnih delov ter podatke, ki so pomembni za
tehnologijo opravljene izdelave sestavnega dela ali sklopa sestavnih delov,
4.     
podatke o uporabljenem posebnem ali kalibriranem orodju,
5.     
podatke o vgrajenih polizdelkih in sestavnih delih ter njihovih
navodilih za vgradnjo,
6.     
fotografije dokončanih sklopov, ki po končani izdelavi niso dostopni in
jih ni mogoče kontrolirati,
7.     
rezultate funkcionalnih preizkusov sistemov eksperimentalnega zrakoplova
in
8.     
druge podatke po presoji izdelovalca, letalskega strokovnjaka za
izdelavo ali kontrolorja izdelave.
(4) Podatke iz 3., 4., 6., 7. in 8. točke prejšnjega
odstavka potrdi kontrolor izdelave.
15. člen
(kontrola skladnosti izdelave s projektno dokumentacijo)
Izdelovalec mora med izdelavo posameznih sestavnih delov in
sklopov sestavnih delov eksperimentalnega zrakoplova pravočasno obvestiti
kontrolorja izdelave, da je treba kontrolirati skladnost izdelave teh sestavnih
delov in sklopov sestavnih delov s projektno dokumentacijo. Kontrolor izdelave
mora najpozneje pred montažo opraviti kontrolo skladnosti izdelave s projektno
dokumentacijo tistih sestavnih delov in sklopov sestavnih delov
eksperimentalnega zrakoplova, ki jih pozneje med izdelavo ne bo več mogoče
kontrolirati.
16. člen
(minimalna oprema)
(1) Eksperimentalni zrakoplov mora imeti naslednjo
minimalno opremo:
1.     
varnostne pasove za vsak vgrajeni sedež,
2.     
kompas,
3.     
merilnik hitrosti (ne velja za balone),
4.     
višinomer,
5.     
opremo, ki se zahteva glede na tip zračnega prostora, v katerem se
eksperimentalni zrakoplov uporablja, in
6.     
opremo, ki se zahteva v skladu z varnostno analizo.
(2) Eksperimentalni zrakoplov z motornim pogonom mora
imeti poleg opreme iz prejšnjega odstavka še:
1.     
indikatorje, ki neposredno ali posredno prikazujejo izhodno moč vsakega
motorja,
2.     
indikatorje, ki prikazujejo notranjo obremenitev vsakega motorja glede
na mejne vrednosti, in
3.     
indikator preostale količine goriva oziroma zaloge energije.
(3) Eksperimentalni zrakoplov, ki proizvaja vzgon z
vrtečimi se elementi, mora imeti poleg opreme iz prvega in drugega odstavka
tega člena še merilnik vrtljajev za vrteče se elemente.
(4) Eksperimentalni zrakoplov, ki proizvaja
aero-statični vzgon, mora imeti poleg opreme iz prvega in drugega odstavka tega
člena še indikatorje, ki prikazujejo stanje vzgonskega telesa.
(5) Če je eksperimentalni zrakoplov namenjen za uporabo
ponoči, mora poleg zahtevane opreme iz prvega, drugega, tretjega in četrtega
odstavka tega člena, glede na vrsto zrakoplova, imeti še:
1.     
indikator lege zrakoplova v prostoru,
2.     
kontrolnik leta,
3.     
variometer,
4.     
osvetlitev instrumentov,
5.     
navigacijske luči, kot to določa Uredba Komisije (EU) št. 965/2012
z dne 5. oktobra 2012 o tehničnih zahtevah in upravnih postopkih za
letalske operacije v skladu z Uredbo (ES) št. 216/2008 Evropskega
parlamenta in Sveta (UL L št. 296 z dne 25. 10. 2012, str. 1),
zadnjič spremenjena z Izvedbeno Uredbo Komisije (EU) 2018/1975 z dne
14. decembra 2018 o spremembi Uredbe (EU) št. 965/2012 glede zahtev v
zvezi z letalskimi operacijami za jadralna letala in elektronske letalske torbe
(UL L št. 326 z dne 20. 12. 2018, str. 53) (v nadaljnjem besedilu:
Uredba 965/2012/EU),
6.     
bliskavico proti trčenju, kot to določa Uredba 965/2012/EU, in
7.     
pristajalno luč.
(6) Če je eksperimentalni zrakoplov namenjen za uporabo
po pravilih instrumentalnega letenja, mora imeti opremo, kot to določa Uredba
965/2012/EU.
(7) Če je v eksperimentalni zrakoplov vgrajena oprema za
določanje lege zrakoplova v prostoru in ta oprema ni certificirana, morajo biti
v letalnem priročniku opisani osnovno načelo delovanja, možne lažne indikacije
in omejitve. Uporaba take opreme zahteva ločeno oceno tveganja.
(8) Če ima oprema v eksperimentalnem zrakoplovu
sposobnosti radijskega oddajnika, ne sme imeti sposobnosti ali lastnosti, ki bi
motile ali ovirale druge uporabnike zračnega prostora, kar se dokazuje s
certifikatom dela opreme ali z meritvami ali z obojim.
17. člen
(oznake)
(1) Na eksperimentalnem zrakoplovu mora biti blizu
vstopa v zrakoplov poleg oznak, kot jih določata predpis, ki ureja oznake
državne pripadnosti, registrske in druge oznake na civilnih zrakoplovih, in
projektna dokumentacija, še napis »EXPERIMENTAL« s črkami, velikimi najmanj 50
in največ 150 milimetrov, da ga vidi vsaka oseba, ki vstopa v ta zrakoplov.
Črke morajo biti velike tiskane in v slogu, ki je viden in čitljiv.
(2) Eksperimentalni zrakoplov mora imeti v prosto vidni
razdalji od vsakega sedeža nameščeno obvestilo, napisano z velikimi tiskanimi
črkami, velikimi najmanj 8 milimetrov, in to v slovenskem in angleškem jeziku,
iz katerega je razvidno, da eksperimentalni zrakoplov ne izpolnjuje zahtev,
standardov in priporočenih praks Mednarodne organizacije civilnega letalstva za
izdajo spričevala o plovnosti zrakoplova. Obvestilo se glasi:
»OPOZORILO POTNIKOM: TA ZRAKOPLOV NI IZDELAN V SKLADU Z
VARNOSTNIMI PREDPISI ZA STANDARDNE ZRAKOPLOVE. VODJA ZRAKOPLOVA MORA VSAKI
OSEBI NA KROVU POJASNITI POGOJE UPORABE PRED POLETOM!«
»OCCUPANT WARNING: THIS AIRCRAFT DOES NOT COMPLY WITH SAFETY
REGULATIONS FOR STANDARD AIRCRAFT. PILOT IN COMMAND SHALL EXPLAIN CONDITIONS OF
OPERATION TO ALL OCCUPANTS BEFORE FLIGHT!«
(3) Če je vgrajeno balistično reševalno padalo, je
potrebna ustrezna oznaka njegovega mesta in sprožilnega mehanizma.
(4) Vsak sistem, katerega namerna ali nenamerna uporaba ima
vpliv na varnost letenja zrakoplova, mora imeti krmilne ročice, njihovi
položaji pa morajo biti ustrezno označeni.
VI. UGOTOVITEV SPOSOBNOSTI ZA VARNO LETENJE
18. člen
(ugotovitev sposobnosti za varno letenje)
(1) Po končani izdelavi agencija na podlagi vloge
izdelovalca opravi osnovni pregled eksperimentalnega zrakoplova, s katerim se
ugotovi njegova sposobnost za varno letenje.
(2) Prvi del pregleda obsega pregled projektne
dokumentacije in dnevnika izdelave, ki morata izražati dejansko stanje
eksperimentalnega zrakoplova. Dnevnik izdelave mora vsebovati poročilo o
tehničnem stanju tega zrakoplova, ki ga pripravi kontrolor izdelave oziroma
oseba organizacije, pooblaščene za kontrolo izdelave zrakoplovov.
(3) V drugem delu pregleda sledi pregled
eksperimentalnega zrakoplova, pri čemer se ugotavlja njegovo splošno tehnično
stanje. Pregled praviloma obsega pregled korozije, obrabe, delaminacije,
tesnosti instalacij, spajanja delov, izrabljenosti, nefunkcionalnosti in
podobnega, kar bi lahko vplivalo na bistvene lastnosti zrakoplova (trdnost,
življenjska doba, plovnostno tehnične zahteve (Airworthiness Directive – AD),
izdane za sestavne dele in tehnične značilnosti zrakoplova).
VII. REGISTRACIJA
19. člen
(registracija)
(1) Pred izdajo dovoljenja za preizkušanje v letenju je
treba eksperimentalni zrakoplov registrirati v skladu z zakonom, ki ureja letalstvo.
(2) Kot lastnik se lahko vpiše oseba, ki je lastnik
delov eksperimentalnega zrakoplova in delov opreme.
VIII. PREIZKUŠANJE V LETENJU
20. člen
(dovoljenje za preizkušanje v letenju)
(1) Pred izdajo dovoljenja za preizkušanje
eksperimentalnega zrakoplova v letenju mora izdelovalec agenciji predložiti
naslednjo dokumentacijo:
1.     
kopijo dnevnika izdelave,
2.     
program preizkušanja iz 21. člena tega pravilnika,
3.     
pisno soglasje vsakega od članov posadke, ki bo izvajal preizkušanje,
pri čemer soglasje vključuje seznanjenost s programom preizkušanja v letenju,
4.     
pisno soglasje imetnika pravice razpolaganja z letališčem ali
vzletiščem, na katerem se bo opravljalo preizkušanje,
5.     
dokazilo o zavarovanju odgovornosti za škodo, povzročeno tretjim osebam,
in sicer s preizkušanjem zrakoplova v letenju ali na tleh, pri čemer naj bo
najnižja zavarovalna vsota v skladu z Uredbo (ES) št. 785/2004 Evropskega
parlamenta in Sveta z dne 21. aprila 2004 o zahtevah v zvezi z
zavarovanjem za letalske prevoznike in operaterje (UL L št. 138 z dne
30. 4. 2004, str. 1), zadnjič spremenjeno z Uredbo Komisije (EU)
št. 285/2010 z dne 6. aprila 2010 o spremembi Uredbe (ES)
št. 785/2004 Evropskega parlamenta in Sveta o zahtevah v zvezi z
zavarovanjem za letalske prevoznike in operaterje (UL L št. 87 z dne
7. 4. 2010, str. 19),
6.     
predlog pogojev letenja za dovoljenje za preizkušanje v letenju iz
četrtega odstavka tega člena in
7.     
predlog priročnika za nameravano letalsko operacijo NCC ali SPO, kot je
opredeljeno v 28. členu tega pravilnika, če je eksperimentalni zrakoplov
predviden za takšno uporabo.
(2) Na podlagi uspešno opravljenega osnovnega pregleda
eksperimentalnega zrakoplova in predložene dokumentacije iz prejšnjega odstavka
agencija po tem, ko ugotovi ustreznost vsebine pogojev letenja, potrdi pogoje
letenja in izda dovoljenje za preizkušanje v letenju.
(3) Dovoljenje za preizkušanje v letenju se izda z
veljavnostjo največ 12 mesecev. Podaljšanje veljavnosti tega dovoljenja je
mogoče na podlagi vloge in pregleda plovnosti eksperimentalnega zrakoplova.
Dovoljenje za preizkušanje eksperimentalnega zrakoplova v letenju vsebuje
najmanj naslednje podatke:
1.     
državno pripadnost in registrsko oznako,
2.     
o izdelovalcu,
3.     
o proizvajalcu zrakoplova pred spremembo, če je ta izdelan po 3. točki
prvega odstavka 5. člena tega pravilnika,
4.     
o tipu oziroma modelu,
5.     
serijsko številko zrakoplova,
6.     
namen izdaje dovoljenja,
7.     
o nosilcu dovoljenja za preizkušanje v letenju,
8.     
sklic na pogoje letenja in morebitne opombe,
9.     
veljavnost,
10.  
kraj in datum izdaje in
11.  
podpis odgovorne osebe agencije.
(4) Sestavni del dovoljenja za preizkušanje v letenju so
pogoji letenja, ki vsebujejo zahteve, omejitve in navodila, ki jih je treba
upoštevati med preizkušanjem. Pogoji letenja eksperimentalnega zrakoplova
vsebujejo najmanj naslednje podatke:
1.     
o izdelovalcu,
2.     
oznako in podatke o izdaji dokumenta za namen sledljivosti,
3.     
o proizvajalcu zrakoplova pred spremembo, če je ta izdelan po 3. točki
prvega odstavka 5. člena tega pravilnika,
4.     
o tipu oziroma modelu,
5.     
serijsko številko zrakoplova,
6.     
namen,
7.     
o konfiguraciji zrakoplova,
8.     
utemeljitev,
9.     
pogoje in omejitve,
10.  
izjavo izdelovalca, da zrakoplov v opredeljeni konfiguraciji nima
značilnosti, ki bi ga naredile nevarnega za nameravano letenje pod
opredeljenimi pogoji in omejitvami, izdelovalec mora izjavo datirati in
podpisati,
11.  
številko odobritve pogojev letenja, ki jo je izdala agencija,
12.  
datum, ko jih je agencija odobrila, in
13.  
podpis odgovorne osebe agencije.
(5) Na podlagi dovoljenja za preizkušanje v letenju se
lahko izvajajo samo leti v skladu s programom preizkušanja v letenju.
(6) Na podlagi dovoljenja za preizkušanje v letenju je
lahko uporabnik zrakoplova samo izdelovalec.
(7) Leti, med katerimi se preizkuša osnovna struktura
ali krmilni sistem eksperimentalnega zrakoplova, se morajo opravljati nad
nenaseljenimi ali malo poseljenimi območji, ki jih je treba določiti v programu
preizkušanja, z izjemo vzleta in pristanka, kar se vpiše v pogoje za letenje iz
četrtega odstavka tega člena.
(8) Če je predmet izdelave po tem pravilniku pogonski
sistem ali drugi sistemi, ki ključno vplivajo na njegovo delovanje, pot po
vzletu eksperimentalnega zrakoplova ne sme potekati nad naseljenimi območji.
Pot letenja med celotnim letom je treba načrtovati tako, da eksperimentalni
zrakoplov v primeru odpovedi najbolj kritičnega motorja ali sredstva pogona ne
ogroža naseljenih območij, kar se vpiše v pogoje letenja iz četrtega odstavka
tega člena.
(9) Dovoljenje za preizkušanje v letenju preneha
veljati, če prenehajo veljati potrjeni pogoji letenja. Vsaka okoliščina, ki
vpliva na vsebino teh pogojev, te razveljavi, izdelovalec pa je dolžan agenciji
vrniti pogoje letenja in dovoljenje za preizkušanje v letenju. V takšnem
primeru mora agencija znova potrditi pogoje letenja in izdati novo dovoljenje
za preizkušanje v letenju.
21. člen
(program preizkušanja v letenju)
(1) Za izvedbo preizkušanja eksperimentalnega zrakoplova
v letenju izdelovalec pripravi program preizkušanja.
(2) Program preizkušanja v letenju in vsako naslednjo
revizijo tega programa mora potrditi letalski strokovnjak.
(3) Program preizkušanja eksperimentalnega zrakoplova v
letenju mora vsebovati najmanj naslednje vsebine:
1.     
preglednico vseh področij preizkusov v zraku,
2.     
parametre in omejitve, ki jih mora pilot ali posadka upoštevati med
preizkušanjem v letenju,
3.     
podatke o zračnem prostoru in področjih, kjer se bo izvajalo
preizkušanje v letenju na podlagi ocene tveganja,
4.     
podatke o reševalni opremi med preizkušanjem v letenju,
5.     
opis opreme za zapisovanje podatkov leta in njen vpliv na obnašanje in
zmogljivosti zrakoplova,
6.     
postopke v sili,
7.     
podatke o pregledih in vzdrževanju, ko se izvaja preizkušanje v letenju,
8.     
cilje in način preizkusa, pogoje, parametre in omejitve pri preizkusu
ter vremenske omejitve za vsak posamezni let ali serijo letov z istim namenom.
(4) Če se v obdobju preizkušanja v letenju pojavi
potreba po spremembi programa preizkušanja v letenju, izdelovalec izdela
revizijo in jo pošlje v pregled agenciji, ki odloči o nadaljevanju preizkušanja
v letenju.
(5) Minimalen obseg preizkušanja v letenju, ki ga je
treba opraviti v končni konfiguraciji eksperimentalnega zrakoplova za prehod v
uporabo, je:
1.     
letenje v celotnem razponu dovoljenih hitrosti, v vzpenjanju, horizontalnem
letu, spuščanju in v zavojih v vseh predvidenih letalnih konfiguracijah in
konfiguracijah predvidene opreme,
2.     
letenje z izvajanjem drugih manevrov, predvidenih za prihodnjo uporabo
eksperimentalnega zrakoplova,
3.     
vzletanje in pristajanje v vseh razpoložljivih konfiguracijah z
meritvami najkrajše uporabne vzletne oziroma pristajalne steze,
4.     
letenje z mejnimi položaji težišča, kot ustreza posamezni konfiguraciji
morebitne opreme,
5.     
spuščanje, prilet in pristanek z minimalno dovoljeno indicirano količino
goriva,
6.     
deset ur letenja in 40 pristankov za eksperimentalne zrakoplove z
lastnim pogonom oziroma pet ur letenja in 20 pristankov za eksperimentalne
zrakoplove brez pogona, razen če zaradi specifičnosti eksperimentalnega
zrakoplova agencija odobri drugačen obseg preizkušanja.
(6) Ne glede na prejšnji odstavek je treba za
eksperimentalne zrakoplove, izdelane po 3. točki prvega odstavka 5. člena
tega pravilnika, kadar gre za spremembe v opremi ali postopkih, ki ne vplivajo
pomembno na omejitve eksperimentalnega zrakoplova, podane z dosedanjim letalnim
priročnikom:
1.     
preizkusiti vsa območja parametrov uporabe eksperimentalnega zrakoplova,
na katere ima vpliv tehnična sprememba, ki je bila predmet izdelave po tem
pravilniku, in
2.     
opraviti pet ur letenja.
(7) Program preizkušanja v letenju ne sme vsebovati
preizkusov v letenju, pri katerih je predvideni rezultat poškodba strukture,
krmilnega sistema ali pogona. Preizkusi v zraku morajo biti zasnovani kot
praktična potrditev predhodno računsko ali z zemeljskimi testi dokazane
ustreznosti ali presoje strokovnjaka.
22. člen
(izvedba preizkušanja v letenju)
(1) Preizkušanje v letenju se izvaja v skladu s
programom preizkušanja v letenju iz prejšnjega člena.
(2) Za izvedbo preizkušanja v letenju po programu
preizkušanja v letenju je odgovoren izdelovalec.
(3) Preizkušanje v letenju opravljajo člani posadke,
navedeni v pogojih za letenje.
(4) Meteorološke razmere med preizkušanjem v letenju
morajo ustrezati vizualnim meteorološkim pogojem (VMC), razen kadar je s
programom preizkušanja v letenju določeno drugače in so ob tem izpolnjene
zahteve glede opreme eksperimentalnega zrakoplova za letenje in usposobljenosti
posadke za letenje v takih pogojih.
(5) Pri preizkušanju v letenju niso dovoljeni grobi
manevri ali akrobacije, razen če je to predvideno v programu preizkušanja v
letenju.
(6) V obdobju preizkušanja v letenju mora izdelovalec
voditi dnevnik preizkušanja in operativni dnevnik zrakoplova.
(7) Po vsaki tehnični spremembi na eksperimentalnem
zrakoplovu, ki se opravi v obdobju preizkušanja v letenju, je treba pred
nadaljevanjem preizkušanja v letenju zrakoplov pregledati ob smiselni uporabi
18. člena tega pravilnika. Namen pregleda je ugotoviti, če je stanje
zrakoplova takšno, da omogoča varno letenje. Pregled opravi kontrolor izdelave
oziroma ustrezna oseba organizacije v skladu s četrtim odstavkom 7. člena
tega pravilnika.
(8) Med preizkušanjem zahtevnejših eksperimentalnih
zrakoplovov v letenju je obvezna uporaba snemalnika podatkov.
(9) Za vsak let, namenjen preizkušanju v letenju,
izdelovalec določi odgovorno osebo na tleh, ki ima podatke o letu in katere
naloge so spremljanje preizkusnega leta, organizacija postopkov in komunikacija
v izrednih primerih.
(10) Po končanem preizkušanju v letenju letalski
strokovnjak izdela končno poročilo o preizkušanju v letenju.
23. člen
(člani posadke, ki opravljajo preizkušanje v letenju)
(1) Za preizkušanje eksperimentalnih zrakoplovov v
letenju največje vzletne mase do vključno 2.000 kg, agencija izdela seznam
pilotov, ki izpolnjujejo naslednje pogoje:
1.     
da so predhodno izvedli najmanj tri preizkušanja novih konceptov
zrakoplovov v letenju (velja za nov tip ali veliko pomembno spremembo
obstoječega tipa),
2.     
da so imetniki ratinga ali pooblastila inštruktorja letenja in
3.     
da so v primeru letal in jadralnih letal imetniki ratinga za akrobatsko
letenje.
(2) Ne glede na prejšnji odstavek agencija na seznam
pilotov iz prejšnjega odstavka uvrsti tudi pilota, če ta izpolnjuje pogoje iz
2. in 3. točke prejšnjega odstavka in je uspešno opravil usposabljanje po
programu iz Priloge ki je sestavni del tega pravilnika, s pilotom s seznama iz
prejšnjega odstavka in ga ta pilot predlaga za uvrstitev na seznam iz
prejšnjega odstavka.
(3) Pilot s seznama iz prvega odstavka tega člena lahko
opravlja preizkušanje eksperimentalnega zrakoplova v letenju največje vzletne
mase do vključno 2.000 kg, če:
1.     
ima veljavno zdravniško spričevalo 1. ali 2. razreda iz Dela MED Priloge
IV Uredbe1178/2011/EU in
2.     
ima ustrezno licenco oziroma dovoljenje za kategorijo zrakoplova oziroma
vrsto naprave in veljaven rating za razred oziroma primerljiv tip zrakoplova.
(4) Pilot lahko opravlja preizkušanje eksperimentalnih
zrakoplovov v letenju največje vzletne mase nad 2.000 kg, če ima:
1.     
veljavno zdravniško spričevalo 1. ali 2. razreda iz Dela MED Priloge IV
Uredbe 1178/2011/EU,
2.     
ustrezno licenco oziroma dovoljenje za kategorijo zrakoplova, veljaven
rating za razred oziroma primerljiv tip zrakoplova in opravljenih vsaj 300 ur
letenja kot vodja zrakoplova v tej kategoriji zrakoplovov,
3.     
opravljeno usposabljanje iz tehnike pilotiranja in načinov preizkušanja
za ustrezno raven preizkušanja v letenju, kot to opredeljuje Del 21 Priloge I
() z dodatki iz Uredbe 748/2012/EU, vključno s sprejemljivimi načini
usklajevanja in smernicami, in ki ga izvede inštruktor, ki ga je pooblastila
agencija, in
4.     
zadnje izkušnje: opravljenih 50 ur letenja letno, od tega 20 ur katerega
koli preizkušanja zrakoplova v letenju. Če ne izpolnjuje zahtev za zadnje
izkušnje, mora opraviti ustrezno preverjanje tehnike pilotiranja in načinov
preizkušanja za ustrezno raven preizkušanja v letenju, kot to opredeljuje
Del 21 Priloge I z dodatki iz Uredbe 748/2012/EU, vključno s
sprejemljivimi načini usklajevanja in smernicami, z inštruktorjem letenja, ki
izpolnjuje zahteve glede usposobljenosti in zadnjih izkušenj, kot to
opredeljuje Del 21 Priloge I z dodatki iz Uredbe 748/2012/EU, vključno s
sprejemljivimi načini usklajevanja in smernicami.
(5) Če je pilot imetnik pooblastila za preizkušanje
ustrezne kategorije zrakoplovov, se šteje, da izpolnjuje zahteve iz 2. in 3.
točke prejšnjega odstavka.
(6) V primeru zahtevnejših zrakoplov ali v primeru
novega koncepta zrakoplova, ki ne ustreza veljavnim licencam ali ratingom, agencija
izda soglasje k predlogu letalskega strokovnjaka o ustreznih izkušnjah pilota.
(7) V primeru veččlanske posadke morajo vsi piloti imeti
opravljenih vsaj 300 ur letenja kot člani veččlanske posadke in izpolnjevati
zahteve iz tretjega odstavka tega člena za največjo vzletno maso do vključno
2.000 kg ali četrtega odstavka tega člena za največjo vzletno maso nad 2.000
kg.
(8) Če potrdila ali ratingi na licenci, izdani v skladu
z Uredbo 1178/2011/EU, ne ustrezajo za eksperimentalni zrakoplov, agencija izda
potrdilo o usposobljenosti.
IX. DOVOLJENJE ZA LETENJE
24. člen
(dovoljenje za letenje)
(1) Izdelovalec vloži vlogo za izdajo dovoljenja za
letenje po uspešno izvedenem preizkušanju v letenju in ko iz končnega poročila
o preizkušanju v letenju izhaja, da eksperimentalni zrakoplov nima nevarnih
značilnosti ali zanj ni ugotovljeno nevarno obnašanje v katerem koli elementu
dovoljene uporabe.
(2) K vlogi iz prejšnjega odstavka je treba priložiti:
1.     
letalni priročnik eksperimentalnega zrakoplova, ki ga je potrdil
letalski strokovnjak,
2.     
priročnik za vzdrževanje eksperimentalnega zrakoplova, ki ga je potrdil
letalski strokovnjak,
3.     
predlog programa vzdrževanja eksperimentalnega zrakoplova, ki ga je
predlagal letalski strokovnjak in vsebuje tudi predlog minimalnih zahtev za
kompetence osebja za vzdrževanje eksperimentalnega zrakoplova,
4.     
kopijo končnega poročila o preizkušanju v letenju iz desetega odstavka
22. člena tega pravilnika in
5.     
predlog pogojev za letenje za dovoljenje za letenje, ki vsebujejo
najmanj podatke iz četrtega odstavka 20. člena tega pravilnika.
(3) V letalni priročnik eksperimentalnega zrakoplova se
kot območja dovoljene uporabe lahko vnesejo samo območja, ki so bila
preizkušena v skladu s petim oziroma šestim odstavkom 21. člena tega
pravilnika.
(4) V priročnik za vzdrževanje eksperimentalnega
zrakoplova se vnesejo podatki, pridobljeni med izdelavo zrakoplova in njegovim
preizkušanjem v letenju.
(5) Agencija z izdajo dovoljenja za letenje potrdi
program vzdrževanja zrakoplova.
(6) Dovoljenje za letenje se izda z veljavnostjo
24 mesecev. Sestavni del dovoljenja za letenje so pogoji letenja, ki
vsebujejo najmanj podatke iz četrtega odstavka 20. Člena tega pravilnika.
Pogoje letenja agencija potrdi po tem, ko ugotovi ustreznost vsebine pogojev
letenja. Pogoje letenja je treba upoštevati med uporabo eksperimentalnega
zrakoplova. Dovoljenje za letenje eksperimentalnega zrakoplova vsebuje najmanj
naslednje podatke:
1.     
številko dovoljenja za letenje,
2.     
državno pripadnost in registrsko oznako,
3.     
o izdelovalcu zrakoplova,
4.     
o proizvajalcu zrakoplova pred spremembo, če je ta izdelan v skladu s 3.
točko prvega odstavka 5. člena tega pravilnika,
5.     
tip oziroma model zrakoplova,
6.     
serijsko številko zrakoplova,
7.     
vrsto zrakoplova,
8.     
sklic na pogoje in omejitve,
9.     
o nosilcu dovoljenja za letenje, ki je lastnik ali uporabnik,
10.  
datum izdaje dovoljenja za letenje,
11.  
veljavnost in
12.  
podpis odgovorne osebe agencije.
(7) Za podaljšanje veljavnosti dovoljenja za letenje se
smiselno uporabljajo predpisi, ki urejajo postopek in način ugotavljanja
plovnosti zrakoplovov, ki veljajo oziroma se uporabljajo v Republiki Sloveniji.
(8) Dovoljenje za letenje preneha veljati, če prenehajo
veljati potrjeni pogoji letenja. Vsaka okoliščina, ki vpliva na vsebino pogojev
letenja, te razveljavi, uporabnik pa mora agenciji vrniti pogoje letenja in
dovoljenje za letenje. V takšnem primeru mora agencija znova potrditi pogoje
letenja in izdati novo dovoljenje za letenje.
25. člen
(priročniki in programi)
Letalni priročnik, priročnik za vzdrževanje, program
vzdrževanja in program preizkušanja eksperimentalnega zrakoplova morajo biti
izdelani in vzdrževani v celotni obratovalni dobi eksperimentalnega zrakoplova
kot dokumenti s sistemom revizij in seznamom veljavnih strani, tako da izvod z
veljavno revizijo izkazuje dejansko stanje podatkov.
X. VZDRŽEVANJE
26. člen
(vzdrževanje)
(1) Za vzdrževanje eksperimentalnega zrakoplova je
odgovoren lastnik oziroma uporabnik, če je tako določeno v zakupni pogodbi.
(2) Vzdrževanje eksperimentalnega zrakoplova zajema
praktična vzdrževalna dela na zrakoplovu, izdelavo dokumentacije o izvedenem
vzdrževanju in izdelavo zapisov o sprostitvi eksperimentalnega zrakoplova v
uporabo. Izvaja se po programu vzdrževanja, izdelanem in potrjenem za zadevni
zrakoplov.
(3) Izdelovalec eksperimentalnega zrakoplova lahko
izvaja vzdrževanje tistih sestavnih delov in sklopov sestavnih delov, ki jih je
izdelal po tem pravilniku. O izvedenem vzdrževanju mora izdelovalec izdati
ustrezne zapise, sprejemljive za izvajalca vzdrževanja iz petega odstavka tega
člena.
(4) Izdelovalec lahko izvaja vzdrževanje sestavnih delov
ali delov, ki jih ni izdelal, pa so vgrajeni v eksperimentalni zrakoplov, ki ga
je izdelal po tem pravilniku, če glede usposobljenosti izpolnjuje pogoje iz
potrjenega programa vzdrževanja.
(5) Vzdrževanje eksperimentalnega zrakoplova, če
uporabnik ni izdelovalec zrakoplova, izvaja:
1.     
vzdrževalna organizacija, potrjena v skladu z Delom 145 Priloge II
ali Poddelom F Dela M Priloge I Uredbe 1321/2014/EU, za vzdrževanje
primerljivega tipa ali skupine tipov zrakoplovov, ali
2.     
licencirano osebje za vzdrževanje zrakoplovov z ratingom primerljivega
tipa ali skupine tipov zrakoplovov, kot to določa Del M Priloge I Uredbe
1321/2014/EU, ali
3.     
pilot lastnik v omejenem obsegu, kot to določa točka M.A.803 Poddela H,
Dela M Priloge I, Uredbe 1321/2014/EU.
(6) Vzdrževanje eksperimentalnega zrakoplova, ki ustreza
kategoriji ULN, se vzdržuje v skladu predpisi, ki urejajo ULN.
(7) O opravljenem vzdrževanju eksperimentalnega
zrakoplova mora izvajalec vzdrževanja izdati zapise, ki zagotavljajo
sledljivost postopkov vzdrževanja eksperimentalnega zrakoplova. Te zapise mora
hraniti lastnik eksperimentalnega zrakoplova ali uporabnik, če je tako določeno
v zakupni pogodbi.
(8) Za osebje za vzdrževanje zrakoplovov, ki ima
licence, izdane v skladu z Delom 66 Priloge III Uredbe 1321/2014/EU, in
organizacijo za vzdrževanje, ki je potrjena v skladu z Uredbo 1321/2014/EU, se
šteje, da so navedene listine izdane v skladu s tem pravilnikom. Če ratingi ali
pooblastila na listini, izdani v skladu z Uredbo 1321/2014/EU ali zakonom, ki
ureja letalstvo, ne ustrezajo za vzdrževanje eksperimentalnega zrakoplova, izda
agencija, če je osebje za vzdrževanje zrakoplovov usposobljeno v skladu s potrjenim
programom vzdrževanja tega eksperimentalnega zrakoplova, potrdilo o
usposobljenosti. Organizacija vse posebne postopke, ki se nanašajo samo na
izvajanje tega pravilnika, navede kot dodatek k organizacijskemu priročniku,
potrjenem v skladu z Uredbo 1321/2014/EU.
XI. LICENCE IN LETALSKE OPERACIJE
27. člen
(licence)
(1) Za uporabo eksperimentalnega zrakoplova mora imeti
pilot licenco, izdano v skladu z Delom FCL Priloge I Uredbe 1178/2011/EU,
oziroma dovoljenje, izdano v skladu z zakonom, ki ureja letalstvo, z ustreznimi
ratingi ali pooblastili oziroma potrdili, ki ustrezajo vrsti, kategoriji in
lastnostim eksperimentalnega zrakoplova.
(2) Če koncept eksperimentalnega zrakoplova ne ustreza nobeni
vrsti zrakoplovov, za katere je v Republiki Sloveniji že predpisan postopek
usposabljanja za pridobitev licence oziroma dovoljenja z ustreznim ratingom ali
pooblastilom oziroma potrdilom, agencija na predlog letalskega strokovnjaka
določi licenco ali dovoljenje in rating ali pooblastilo oziroma potrdilo, ki
zagotavljata največ potrebnega znanja za uporabo eksperimentalnega zrakoplova,
in morebitno potrebno dodatno usposabljanje.
(3) V skladu s prejšnjim odstavkom se zahteve po
potrebni licenci, ratingu in usposabljanju vpišejo v pogoje letenja za
dovoljenje za letenje kot operativne omejitve zrakoplova.
(4) Za dodatno usposabljanje iz drugega odstavka tega
člena letalski strokovnjak ali inštruktor oziroma učitelj določi program
usposabljanja, ki določa vsebine in obseg ur za teoretično in praktično
usposabljanje.
(5) Dodatno usposabljanje po programu iz prejšnjega
odstavka lahko izvaja pilot, ki je opravljal preizkušanje eksperimentalnega zrakoplova
v letenju ali ima potrdilo inštruktorja, izdano v skladu z Delom FCL Priloge I
Uredbe 1178/2011/EU, ali pooblastilo učitelja, izdano v skladu z zakonom, ki
ureja letalstvo, in je z zadevnim eksperimentalnim zrakoplovom opravil najmanj
deset ur letenja.
(6) Pilotu, ki je usposobljen po programu iz drugega
odstavka tega člena, se usposobljenost vpiše v knjižico letenja pilota,
agencija pa v zvezi z usposobljenostjo izda potrdilo o usposobljenosti.
28. člen
(letalske operacije)
(1) Izvajanje zračnega prevoza z eksperimentalnimi
zrakoplovi je prepovedano.
(2) Izvajanje komercialnih letalskih dejavnosti z
eksperimentalnimi zrakoplovi je prepovedano, razen kadar operater agenciji
dokaže, da za takšne dejavnosti ni certificiranega zrakoplova, ali kadar zaradi
opreme, ki je potrebna za izvedbo takšne dejavnosti, uporaba certificiranega
zrakoplova ni primerna.
V teh primerih agencija na podlagi vloge izda dovoljenje, v
katerem določi pogoje, pod katerimi se komercialna letalska dejavnost lahko
izvaja.
(3) Nekomercialne letalske dejavnosti z
eksperimentalnimi zrakoplovi se izvajajo v skladu z Delom NCC Priloge
VI (), Delom NCO Priloge VII ali Delom SPO Priloge VIII Uredbe 965/2012/EU,
kot je sprejemljivo za agencijo, odvisno od kompleksnosti zrakoplova. Agencija
sprejemljivost skladnosti z Delom NCC Priloge VI ali Delom SPO Priloge VIII
potrdi v pogojih letenja za izdajo dovoljenja za letenje eksperimentalnega zrakoplova.
(4) Usposabljanje z eksperimentalnimi zrakoplovi je
dovoljeno le za pridobitev privilegijev na eksperimentalnem zrakoplovu, ostalo
usposabljanje je prepovedano.
(5) Z eksperimentalnimi zrakoplovi je dovoljeno izvajati
akrobatske lete v skladu z Izvedbeno uredbo Komisije (EU) št. 923/2012 z
dne 26. septembra 2012 o določitvi skupnih pravil zračnega prometa in
operativnih določb v zvezi z navigacijskimi službami in postopki zračnega
prometa ter spremembi Izvedbene uredbe (EU) št. 1035/2011 in uredb (ES)
št. 1265/2007, (ES) št. 1794/2006, (ES) št. 730/2006, (ES)
št. 1033/2006 in (EU) št. 255/2010, zadnjič spremenjeno z Izvedbeno uredbo
Komisije (EU) 2017/835 z dne 12. maja 2017 o popravku slovenske in švedske
jezikovne različice Izvedbene uredbe (EU) št. 923/2012 o določitvi skupnih
pravil zračnega prometa in operativnih določb v zvezi z navigacijskimi službami
in postopki zračnega prometa ter spremembi Izvedbene uredbe (EU)
št. 1035/2011 in uredb (ES) št. 1265/2007, (ES) št. 1794/2006,
(ES) št. 730/2006, (ES) št. 1033/2006 in (EU) št. 255/2010, v
skladu s 158. členom Pravilnika o letenju letal (Uradni list SFRJ,
št. 10/79, 4/83, Uradni list RS, št. 18/01 – ZLet, 72/03, 51/07,
17/15, 52/16 in 83/16) in v skladu s 16. členom Pravilnika o hrupu
zrakoplovov (Uradni list RS, št. 55/00, 18/01 – ZLet, 40/04 in 75/08).
XII. KONČNA DOLOČBA
29. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-313/2017/43
Ljubljana, dne 8. julija 2019
EVA 2017-2430-0052
Mag. Alenka Bratušek
ministrica
za infrastrukturo

Priloga: Program
usposabljanja osebja za preizkušanje v letenju eksperimentalnih zrakoplovov največje
vzletne mase do vključno 2.000 kg