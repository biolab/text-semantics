I. SPLOŠNE DOLOČBE
1. člen
(vsebina pravilnika)
Ta pravilnik določa metodologijo in pogoje
za vodenje in vzdrževanje matičnega registra (v nadaljnjem besedilu: register),
popravo napak in način obnove registra, način posredovanja podatkov iz registra
ter vrsto, vsebino in obliko izpiskov in potrdil iz registra.
2. člen
(organizacija podatkovne baze)
Register sestavljajo posamezne evidence kot
ločene celote:
-      
evidenca rojstev, zakonskih zvez, partnerskih zvez in smrti državljanov
Republike Slovenije in tujcev, nastalih v Republiki Sloveniji;
-      
evidenca rojstev, zakonskih zvez, partnerskih zvez in smrti državljanov
Republike Slovenije, nastalih v tujini;
-      
evidenca državljanstva Republike Slovenije;
-      
evidenca sprememb osebnega stanja državljanov Republike Slovenije iz 4.
člena Zakona o matičnem registru (v nadaljnjem besedilu: zakon);
-      
evidenca izdanih izpiskov in potrdil iz registra;
-      
evidenca identifikatorjev za povezovanje z administrativnimi zbirkami
podatkov;
-      
tabele s podatki o teritorialnih enotah in mali šifranti za posamezne
podatke kot osnova za urejeno vodenje podatkovne baze;
-      
zaščitne tabele, ki omogočajo sledenje sprememb in rekonstrukcijo
prejšnjih stanj podatkovne baze;
-      
evidenca uporabnikov, vključenih v elektronsko poslovanje, evidenca
njihovih pravic do pridobivanja osebnih podatkov v skladu z zakonom, ki ureja
varstvo osebnih podatkov in internim katalogom storitev elektronskega
poslovanja;
-      
administrativne evidence podatkovne baze, ki upravljavcu omogočajo
upravljanje z avtorizacijami, nadzor nad dogajanjem v podatkovni bazi ter
poznejše spremljanje posegov, vpogledov in izpisov.
Podatki v registru so urejeni vsebinsko,
časovno in teritorialno. Vsebinsko so urejeni po dogodkih (matična dejstva in
druge spremembe osebnih stanj). Časovno so opredeljeni z datumi, kot je datum
dogodka in datum vpisa v register. Teritorialno so podatki opredeljeni s krajem
dogodka in krajem vpisa.
3. člen
(zbiranje podatkov)
Podatki se v register vpisujejo na podlagi
prijav, pravnomočnih sodnih odločb in dokončnih upravnih aktov, izpiskov,
zapisnikov, izjav posameznikov in iz obstoječih zbirk podatkov upravnih enot (v
nadaljnjem besedilu: pristojni organ). V register se vpisujejo tudi prostorski
podatki, ki jih vodi Geodetska uprava Republike Slovenije v Registru prostorskih
enot.
Listine iz prejšnjega odstavka lahko
pristojni organ prejme v elektronski ali fizični obliki. Listina v elektronski
obliki mora biti posredovana na način, kot ga določajo predpisi, ki urejajo
elektronsko poslovanje in elektronski podpis.
4. člen
(vodenje in vzdrževanje registra)
Za tehnično vzdrževanje registra je
pristojno ministrstvo za notranje zadeve in organ državne uprave, pristojen za
informatiko. Za vodenje in vzdrževanje podatkovne baze registra ter za točnost
in ažurnost podatkov v registru so pristojni organi, ki so v skladu z
zakonom pristojni za vpis podatkov v register.
5. člen
(podlage vpisov)
Poleg matičnega dejstva ali spremembe
osebnega stanja se v register vpiše tudi pravna podlaga vpisa.
Listine, ki so podlaga za vpis v register
in njihove priloge, ki se nanašajo na vpis podatkov v register, hrani
kot trajno gradivo pristojen organ, ki je podatek vpisal. Listine se hranijo
kot arhiv k registru, ločeno od splošnega arhiva pristojnega organa.
Elektronsko posredovana listina se hrani v elektronski obliki. Če za to ni
tehničnih možnosti, se lahko natisne na papir in se hrani na način, kot to
velja za fizično listino.
6. člen
(preverjanje podatkov)
Pred vpisom podatkov v register mora
matičar na podlagi uradnih evidenc, do katerih ima dostop, preveriti pravilnost
podatkov iz listine.
Če evidence iz prejšnjega odstavka ne
vsebujejo podatkov, ki jih je potrebno preveriti oziroma se ti podatki razlikujejo
od podatkov v predloženi listini, jih mora matičar pred vpisom pridobiti od
pristojnih organov ali posameznikov oziroma nesporno ugotoviti njihovo
pravilnost.
7. člen
(datum in ura nastanka matičnega dejstva)
Datum in ura nastanka matičnega dejstva se
vpišeta v register s številkami, v obliki: dan, mesec, ura in minuta z
dvomestnimi, leto pa s štirimestnimi številkami.
Če sta datum ali ura rojstva oziroma smrti
določena v intervalu, se v register vpiše celotni interval, kot datum oziroma
čas nastanka dejstva se šteje zadnji datum ali zadnja ura iz intervala.
V izpisek iz matičnega registra se vpiše
zadnji dan v intervalu.
8. člen
(kraj nastanka matičnega dejstva)
Kot kraj nastanka matičnega dejstva se v
register vpiše popoln naslov kraja, kjer se je dejstvo dogodilo, kot izhaja iz
Registra prostorskih enot.
Če naslov iz prejšnjega odstavka ni
določljiv ali je kraj nastanka na relaciji med dvema krajema, se kot kraj
nastanka matičnega dejstva vpišeta občina in naselje, kamor ta kraj spada.
Če se je matično dejstvo dogodilo med
potovanjem s prometnim sredstvom in kraj nastanka ni določen, se kot kraj
nastanka matičnega dejstva vpiše kraj, kjer se je potovanje končalo.
Pri matičnem dejstvu nastalem v tujini, se
kot kraj nastanka vpišeta država in kraj.
9. člen
(enotna matična številka občana)
Vpis v register temelji na osebni
identifikacijski številki, ki je Enotna matična številka občana (v nadaljnjem
besedilu: EMŠO) in jo določi Centralni register prebivalstva.
EMŠO se določi in vpiše vsem osebam,
vpisanim v register.
EMŠO se določi in vpiše tudi osebam, ki so
z vpisanim v povezavi (staršem in zakoncu), ki jim EMŠO še ni bila določena, če
je na voljo dovolj podatkov in so te osebe še žive.
10. člen
(državljanstvo)
Podatek o državljanstvu Republike Slovenije
se v register vpiše v skladu z zakonom, ki ureja pridobitev državljanstva
Republike Slovenije.
Za tujce se v register vpiše podatek o državljanstvu,
če je razviden iz uradnih evidenc oziroma je izkazan z ustrezno listino.
Za tujce rojene v Republiki Sloveniji, se v
register podatka o državljanstvu ne vpiše.
11. člen
(stalno prebivališče)
Naslov stalnega prebivališča vpisanega in
staršev se v register ne vpisuje, temveč se prevzame iz registra stalnega
prebivalstva.
Če oseba v Republiki Sloveniji nima
prijavljenega stalnega oziroma začasnega prebivališča, se v register vpiše
naslov v tujini, kot izhaja iz osebnega dokumenta ali druge tuje listine.
12. člen
(osebna in zemljepisna imena)
Osebna in tuja zemljepisna imena se v
register vpišejo v izvirni obliki, pri čemer se upošteva razpoložljiv nabor črk
in znakov, ki zagotavlja zapis krajev in osebnih imen v italijanskem in
madžarskem jeziku. Nabor črk in znakov je razviden iz priloge št. 1 tega
pravilnika.
Če je osebno ali zemljepisno ime v listino,
ki je podlaga vpisa v matični register, vpisano s tujo pisavo, se mora najprej
prečrkovati v latinico. Če v latinico prečrkovano osebno ali zemljepisno ime
vsebuje črko, ki je ni v slovenskem naboru črk in znakov iz priloge 1 tega
pravilnika, se prečrkuje v skladu z mednarodnim standardom ICAO 9303, ki določa
prečrkovanje ob zapisu osebnih in zemljepisnih imen v potne listine.
Imena držav se v register vpisujejo z
uradnim kratkim imenom v skladu z veljavnim standardom SIST ISO 3166, ki ureja
zapis imena držav.
II. VPIS ROJSTVA
13. člen
(podlaga vpisa)
Podatek o rojstvu otroka na območju
Republike Slovenije se v register vpiše na podlagi prijave rojstva, odločbe pristojnega
organa ali centra za socialno delo.
Prijava rojstva mora vsebovati naslednje
podatke:
-      
podatke o prijavitelju,
-      
podatke o rojstvu: osebno ime (če je že določeno), spol otroka, datum in
uro rojstva, kraj rojstva, vitaliteto (živ/mrtev) in vrsto rojstva (dvojčki,
trojčki…),
-      
osebne podatke o starših, pri čemer so obvezni podatki o materi.
14. člen
(osebno ime)
Osebno ime otroka se v register vpiše tako,
kot ga določi oseba, ki je po predpisu, ki ureja osebno ime, dolžna to storiti.
Kadar državljan, ki ima ime in priimek
sestavljen iz več besed oziroma nedeljivih celot ali iz več besed oziroma
nedeljivih celot in črk, poda izjavo o izbiri osebnega imena za pravni promet,
se osebno ime, izbrano za pravni promet, vpiše v matični register.
Izjava o določitvi osebnega imena se lahko
poda ob rojstvu ali naknadno, vendar najkasneje v tridesetih dneh od dneva
rojstva.
Če mrtvorojenemu otroku ali otroku umrlemu
v tridesetih dneh po rojstvu osebno ime ni bilo določeno, se v registru v
rubriko za priimek in ime vpiše: priimek ni določen, ime ni določeno.
15. člen
(vrsta rojstva)
Kadar mati rodi več otrok hkrati, se v
register vpiše vsakega otroka posebej, pri vpisu pa označi, da gre za dvojčka,
trojčka itd. Ob vpisu se v registru izvede medsebojna povezava med otroci preko
EMŠO staršev.
16. člen
(mrtvorojen otrok)
Mrtvorojenega otroka se v register vpiše
brez podatka o državljanstvu in podatka o osebnem imenu, če mu osebno ime ni
bilo določeno.
Izpisek iz matičnega registra o rojstvu se
izda z zaznamkom, da se je otrok rodil mrtev.
17. člen
(rojstvo otroka neznanih staršev)
Otroka neznanih staršev se v register vpiše
s podatki, ki izhajajo iz odločbe Centra za socialno delo.
Izpisek iz matičnega registra o rojstvu, za
otroka neznanih staršev se izda z zaznamkom o podlagi vpisa.
18. člen
(podatki o očetu)
Kot oče otroka se vpiše tisti, ki v skladu
s predpisom, ki ureja razmerja med starši in otroki, velja za
otrokovega očeta.
Kot oče otroka tujca, rojenega na območju
Republike Slovenije, se vpiše tisti, ki v skladu s pravili o določanju prava,
ki ga je treba uporabiti za družinska razmerja z mednarodnim elementom, velja
za otrokovega očeta. Kot oče otroka tujca se vpiše tudi tisti, ki očetovstvo
izkaže z javno listino pristojnega tujega organa, izdano skladno s pravili iz
prejšnjega stavka.
III. VPIS ZAKONSKE OZIROMA PARTNERSKE ZVEZE
19. člen
(podlaga vpisa)
Zakonska oziroma partnerska zveza,
sklenjena v Republiki Sloveniji, se v register vpiše na podlagi listine o
sklenitvi zakonske oziroma partnerske zveze, ki jo podpišejo zakonca oziroma
partnerja in matičar. Priči ter pooblaščena oseba listino o sklenitvi zakonske
oziroma partnerske zveze podpišejo, če so ob sklenitvi prisotni.
Listina o sklenitvi zakonske zveze se izda
na obrazcu, ki je Priloga št. 2, Priloga št. 2a, Priloga št. 2b
ali Priloga št. 2c tega pravilnika, na območjih, določenih s statuti
občin, kjer živita madžarska in italijanska narodna skupnost pa na obrazcu, ki
je Priloga št. 3, Priloga št. 3a, Priloga št. 3b ali Priloga
št. 3c oziroma na obrazcu, ki je Priloga št. 4, Priloga št. 4a,
Priloga št. 4b ali Priloga št. 4c tega pravilnika. Osebi, ki sklepata
zakonsko zvezo, se lahko odločita, da bosta na listini namesto kot mož oziroma
žena, glede na svoj spol, opredeljena kot zakonca.
Listina o sklenitvi partnerske zveze se
izda na obrazcu, ki je Priloga št. 5, na območjih, določenih s statuti
občin, kjer živita madžarska in italijanska narodna skupnost pa na obrazcu, ki
je Priloga št. 6 oziroma na obrazcu, ki je Priloga št. 7 tega
pravilnika.
Listine določene s tem členom, so sestavni
del tega pravilnika in so objavljene skupaj z njim.
20. člen
(priimek po sklenitvi zakonske oziroma
partnerske zveze)
V register se vpiše tisti priimek, ki ga je
vsak zakonec oziroma partner izbral za priimek po sklenitvi zakonske oziroma
partnerske zveze, v skladu z zakonom, ki ureja osebno ime.
21. člen
(listine za sklenitev zakonske oziroma
partnerske zveze)
Za dokazovanje osebnega statusa tujca in
izpolnjevanje pogojev za sklenitev zakonske oziroma partnerske zveze, izpiski
in druge listine ne smejo biti starejši od šest mesecev. Izjema velja za
države, kjer se izpisek izda praviloma samo enkrat in dokazuje le posamezno
matično dejstvo, ne pa osebnega statusa vpisanega.
Če je za sklenitev zakonske oziroma
partnerske zveze izdana odločba, na podlagi katere se dovoli sklenitev zakonske
oziroma partnerske zveze (spregled zadržkov, sklenitev izven uradnih prostorov
ali izven uradnega časa), mora biti to razvidno iz registra. Odločba je priloga
listine o sklenitvi zakonske oziroma partnerske zveze.
Izpisek iz matičnega registra o sklenjeni
zakonski oziroma partnerski zvezi se izda brez zaznamka.
IV. VPIS SMRTI
22. člen
(podlaga vpisa)
Podatek o smrti na območju Republike
Slovenije, se v register vpiše na podlagi prijave smrti, pravnomočne sodne
odločbe, odločbe pristojnega organa ali zapisnika o najdbi trupla.
Prijava smrti mora vsebovati:
-      
podatke o prijavitelju,
-      
podatke o umrlem: osebno ime, EMŠO oziroma datum in kraj rojstva,
-      
datum, uro in kraj smrti,
-      
podatke o zakoncu oziroma partnerju, če so znani.
23. člen
(najdba trupla)
Smrt osebe, katere identiteta ni
ugotovljena se v register vpiše na podlagi zapisnika o najdbi trupla, s
podatki, ki izhajajo iz zapisnika.
Izpiska iz matičnega registra o smrti se v
tem primeru ne izda.
V primeru poznejše ugotovitve identitete
umrlega, se njegova smrt vpiše v register in ugotovitev identitete umrlega
označi pri vpisu najdenega trupla.
Izpisek iz matičnega registra o smrti,
vpisani v skladu s prejšnjim odstavkom, se izda brez zaznamka.
24. člen
(razglasitev pogrešanca za mrtvega in
smrt, ugotovljena v sodnem ali upravnem postopku)
Razglasitev pogrešanca za mrtvega in smrt
ugotovljena v sodnem ali v upravnem postopku, se v register vpiše na podlagi
pravnomočne sodne ali dokončne upravne odločbe. Podatek o kraju in času smrti
se vpiše kot izhaja iz odločbe o ugotovitvi smrti.
Izpisek iz matičnega registra o smrti se
izda brez zaznamka o podlagi vpisa.
25. člen
(razveljavitev ali sprememba odločbe
sodišča)
Če sodišče ali pristojni organ po izdaji
odločbe o razglasitvi pogrešanca za mrtvega ali ugotovitvi smrti to odločbo
razveljavi ali spremeni, se v registru podatek spremeni, kot izhaja iz nove
odločitve.
V. VPIS SPREMEMBE OSEBNIH STANJ
26. člen
(priznanje in ugotovitev očetovstva)
Za otroka rojenega izven zakonske zveze, se
podatki o očetu v register vpišejo na podlagi zapisnika o priznanju očetovstva,
oporoke, javne listine ali pravnomočne sodne odločbe.
Priznanje očetovstva se lahko vpiše tudi za
mrtvorojenega otroka.
Če je otroku ob priznanju očetovstva
določeno novo osebno ime, to velja od dneva podane izjave.
Če tujec vpisan v register na podlagi
kasnejšega priznanja očetovstva ali sodne ugotovitve očetovstva postane
državljan Republike Slovenije, se v registru spremeni podatek o njegovem
državljanstvu.
27. člen
(izpodbijanje očetovstva)
Sodno izpodbito očetovstvo se v register
vpiše na podlagi pravnomočne sodne odločbe.
Izpisek iz matičnega registra o rojstvu se
izda brez podatkov o očetu.
28. člen
(priznanje, ugotovitev in izpodbijanje
materinstva)
Za priznanje, ugotovitev ali izpodbijanje
materinstva se smiselno uporabljajo določbe 26. in 27. člena tega pravilnika.
29. člen
(posvojitev)
Posvojitev se v register vpiše na podlagi pravnomočne
sodne odločbe.
Pri vpisu posvojitve se v register vpiše
posvojitelje kot otrokove starše.
Izpisek iz matičnega registra o rojstvu se
izda brez zaznamka o posvojitvi.
Za osebe, ki so bile posvojene pred letom
1977 (nepopolna posvojitev), se izpisek iz matičnega registra izda s podatki o
bioloških starših in z zaznamkom o posvojitvi in posvojiteljih.
30. člen
(sprememba osebnega imena)
Sprememba osebnega imena se v register
vpiše na podlagi odločbe o spremembi osebnega imena, odločbe o posvojitvi ali
izjave o določitvi novega osebnega imena ob priznanju očetovstva.
Sprememba priimka se lahko v register vpiše
tudi na podlagi izjave nekdanjega zakonca oziroma partnerja, podane v letu dni
po pravnomočnosti sodne odločbe o razvezi ali razveljavitvi zakonske oziroma
partnerske zveze oziroma v letu dni po podpisu notarskega zapisa ali druge
enakovredne listine o sporazumni razvezi tujega pristojnega organa. Vpiše se
lahko samo priimek, ki ga je oseba imela pred sklenitvijo zakonske oziroma
partnerske zveze ob pogoju, da priimka v času sklenjene zakonske oziroma partnerske
zveze ni spreminjala.
31. člen
(črtan)
32. člen
(odvzem starševske skrbi in prenehanje
tega ukrepa)
Odvzem starševske skrbi in prenehanje tega
ukrepa se v register vpiše na podlagi pravnomočne sodne odločbe.
Izpisek iz matičnega registra o rojstvu za
osebo, nad katero je staršem odvzeta starševska skrb, se izda z zaznamkom o
odvzemu starševske skrbi.
Državljanu, ki ima v matičnem registru,
skladno z Zakonom o zakonski zvezi in družinskih razmerjih (Uradni list RS, št.
69/04 – uradno prečiščeno besedilo, 101/07 – odl. US, 90/11 – odl. US, 84/12 –
odl. US, 82/15 – odl. US, 15/17 – DZ in 30/18 – ZSVI), vpisan odvzem ali
podaljšanje roditeljske pravice, se izda izpisek z matičnega registra z
zaznamkom o odvzemu ali podaljšanju roditeljske pravice.
V primeru prenehanja teh ukrepov se izpisek
iz matičnega registra o rojstvu izda brez zaznamka.
32.a člen
(podelitev starševske skrbi sorodniku in
prenehanje tega ukrepa)
Podelitev starševske skrbi sorodniku se v
register vpiše na podlagi pravnomočne sodne odločbe. Izpisek iz matičnega
registra o rojstvu se izda z zaznamkom o podelitvi starševske skrbi sorodniku.
Če podelitev starševske skrbi preneha po
samem zakonu (s polnoletnostjo) se v registru izbriše. Izpisek iz matičnega
registra o rojstvu se izda brez zaznamka.
Če podelitev starševske skrbi sorodniku
preneha z odločbo sodišča, se v register vpiše prenehanje podelitve starševske
skrbi sorodniku. Izpisek iz matičnega registra o rojstvu se izda brez zaznamka.
33. člen
(skrbništvo in prenehanje tega ukrepa)
Skrbništvo se v register vpiše na podlagi
pravnomočne sodne odločbe, odločbe pristojnega centra za socialno delo ali
javne listine pristojnega tujega organa, ki je sprejel ukrepe, s katerimi je
poskrbel za varstvo osebnosti, pravic in interesov slovenskega državljana.
V register se vpišejo podatki o skrbniku,
kot izhajajo iz odločbe. Če je skrbnik fizična oseba, se v register vpiše
njegovo osebno ime in EMŠO. Če je skrbnik pravna oseba, se v register vpiše
naziv pravne osebe.
Izpisek iz matičnega registra o rojstvu za
osebo, ki je postavljena pod skrbništvo, se izda z zaznamkom o skrbništvu.
Če skrbništvo preneha po samem zakonu (s
polnoletnostjo, posvojitvijo ali sklenitvijo zakonske oziroma partnerske zveze)
se v registru izbriše. Izpisek iz matičnega registra o rojstvu se izda brez
zaznamka.
Če skrbništvo preneha z odločbo sodišča,
ker so prenehali razlogi za skrbništvo, se v register vpiše prenehanje
skrbništva. Izpisek iz matičnega registra o rojstvu se izda brez zaznamka.
Skrbništvo preneha tudi v primeru, ko
mladoletna oseba pod skrbništvom postane roditelj in ji je z odločbo sodišča
priznana popolna poslovna sposobnost. Izpisek iz matičnega registra o rojstvu
se izda z zaznamkom o priznanju poslovne sposobnosti pred polnoletnostjo.
34. člen
(izdaja izpiska iz matičnega registra o
rojstvu z zaznamkom o vpisu odvzema in vrnitve poslovne sposobnosti)
Državljanu, ki ima v matičnem registru,
skladno z Zakonom o zakonski zvezi in družinskih razmerjih (Uradni list RS, št.
69/04 – uradno prečiščeno besedilo, 101/07 – odl. US, 90/11 – odl. US, 84/12 –
odl. US, 82/15 – odl. US, 15/17 – DZ in 30/18 – ZSVI), vpisan popoln ali delni
odvzem poslovne sposobnosti, se izda izpisek iz matičnega registra o rojstvu z
zaznamkom o odvzemu poslovne sposobnosti.
V primerih prenehanja tega ukrepa se
izpisek iz matičnega registra o rojstvu izda brez zaznamka.
35. člen
(pridobitev državljanstva)
Oseba, ki je pridobila državljanstvo
Republike Slovenije, se v register vpiše na podlagi odločbe organa, ki je
pristojen za odločanje o pridobitvi državljanstva in izpiska o rojstvu, če je
bila oseba rojena v tujini. V registru se vodi osebno stanje take osebe od
dneva pridobitve državljanstva Republike Slovenije.
Oseba se v register vpiše s podatki o
osebnem stanju ob pridobitvi državljanstva. Če je oseba v zakonski oziroma
partnerski zvezi, se v register vpišejo tudi podatki o sklenjeni zakonski
oziroma partnerski zvezi in zakoncu oziroma partnerju.
Izpisek iz matičnega registra o rojstvu se
izda s podatkom o državljanstvu Republike Slovenije, brez zaznamka o pridobitvi
državljanstva.
36. člen
(prenehanje državljanstva)
Prenehanje državljanstva Republike
Slovenije se v register vpiše na podlagi odločbe organa, ki je pristojen za odločanje
o prenehanju.
Z dnem, ko osebi preneha državljanstvo
Republike Slovenije, se v registru preneha voditi njeno osebno stanje.
Izpisek iz matičnega registra o rojstvu se
izda z zaznamkom o prenehanju državljanstva Republike Slovenije.
37. člen
(sprememba spola)
Sprememba spola se vpiše na podlagi odločbe
pristojnega organa o spremembi vpisanega podatka. Podlaga za izdajo odločbe je
potrdilo pristojne zdravstvene ustanove ali zdravnika, iz katerega je razvidno,
da je oseba spremenila spol.
Pred vpisom spremembe spola v register,
mora matičar zahtevati določitev nove EMŠO.
Izpisek iz matičnega registra o rojstvu se
izda s podat­kom o novem spolu, brez zaznamka o spremembi spola.
38. člen
(neveljavnost, prenehanje ali neobstoj
zakonske oziroma partnerske zveze)
Neveljavnost, prenehanje ali neobstoj
zakonske oziroma partnerske zveze se v register vpiše na podlagi odločbe
sodišča, notarskega zapisa, ustrezne listine pristojnega tujega organa ali
vpisa smrti zakonca oziroma partnerja.
V primeru prenehanja zakonske oziroma
partnerske zveze se izpisek iz matičnega registra o rojstvu izda brez zaznamka,
izpisek iz matičnega registra o sklenjeni zakonski oziroma partnerski zvezi pa
se izda z zaznamkom o prenehanju zakonske oziroma partnerske zveze.
39. člen
(pravna podlaga vpisa)
Pravna podlaga vpisa se v register vpiše s
podatki o vrsti listine, nazivu organa, ki jo je izdal ter o številki in datumu
izdaje. Pri odločbah in sklepih se vpiše tudi datum njihove dokončnosti oziroma
pravnomočnosti.
V registru se samodejno zabeležita mesto in
šifra hrambe pravne podlage. Mesto hrambe je šifra upravne enote po šifrantu
upravnih enot, šifra hrambe pa je zaporedna številka vpisa v register za tekoče
leto, pod katero so dokumenti vloženi v arhiv. Šifra hrambe se vpiše na
listino, ki je pravna podlaga vpisa.
VI. POPRAVA NAPAK IN SPREMEMBA VPISANIH PODATKOV
40. člen
(napaka in poprava napake)
Napaka je napačno vpisan podatek, ki je
nastal pri vpisovanju podatkov v register in je posledica ravnanja matičarja.
Napako v registru popravi matičar
pristojnega organa, kjer je bil vpisan napačen podatek.
Poprava napake matičarja se izvrši po
uradni dolžnosti, brez odločbe. Iz registra mora biti razvidno, kateri podatek
je bil popravljen in kdaj.
41. člen
(sprememba vpisanega podatka)
Sprememba vpisanega podatka je poprava
napačno vpisanega podatka v registru, do katerega je prišlo zaradi napake v
listini, ki je podlaga vpisa.
Če je bil v register vpisan napačen podatek
zaradi nepravilnega podatka v listini, ki je podlaga vpisa, se že vpisani
podatek lahko spremeni le na podlagi nove listine istega organa oziroma
odločbe pristojnega organa, izdane na podlagi tretjega odstavka 20. člena
zakona.
Iz registra mora biti razvidno, kateri
podatek je bil spremenjen in pravna podlaga spremembe.
VII. VPIS MATIČNIH DEJSTEV, NASTALIH V TUJINI
42. člen
(pravna podlaga vpisov iz tujine)
Matična dejstva državljanov Republike
Slovenije nastala v tujini, se vpišejo v register na podlagi izpiska tujega
organa.
Kadar izpiska iz tujine ni mogoče
pridobiti, se rojstvo, sklenitev zakonske oziroma partnerske zveze ali smrt
lahko vpiše v register na podlagi odločbe pristojnega organa, če obstajajo
dokazi o času in kraju nastanka matičnega dejstva.
VIII. OBNOVA REGISTRA
43. člen
(varnostna kopija)
Podatki, vpisani v register, se shranjujejo
na dveh varnostnih kopijah, ki se hranita na različnih lokacijah. Sistem mora
preprečevati izgubo že vpisanih podatkov.
44. člen
(obnova registra)
V primeru uničenja podatkov ali dela
podatkov v registru, se te obnovi na podlagi varnostne kopije iz prejšnjega
člena tega pravilnika.
Če so uničeni podatki v registru in na
varnostni kopiji, ministrstvo, pristojno za upravne notranje zadeve z odločbo
odredi obnovo uničenega registra ter pozove pristojne organe, ki hranijo arhiv
listin, posameznike in pravne osebe, da posredujejo pristojnemu organu vse
podatke ali javne listine, za katere vedo oziroma z njimi razpolagajo.
Odločba se objavi v Uradnem listu Republike
Slovenije.
Za dokazovanje dejstev in podatkov, ki so
bili uničeni, se uporabljajo določbe zakona o splošnem upravnem postopku.
Iz registra mora biti razvidno, kateri
podatki so bili obnovljeni.
IX. DOSTOP DO PODATKOV IN POSREDOVANJE PODATKOV IZ REGISTRA
45. člen
(dostop do podatkov)
Dostop do podatkov v registru je omejen
glede na pravice uporabnika podatkovne baze, ki so ločene po pristojnostih in
odgovornostih. Zagotovljeno je sledenje vseh dostopov v podatkovno bazo.
46. člen
(varnostna shema)
Varnostna shema je razvid uporabnikov in
evidenca uporabe registra, ki v pogojih elektronske izmenjave podatkov,
dokumentov in sporočil omogoča voden in nadzorovan dostop do podatkovne baze
registra.
Varnostna shema je podatkovna baza, ki jo
sestavljajo:
-      
razvid uporabnikov registra in njihovih vlog,
-      
servisi, ki izvajajo storitve,
-      
dnevniki dela, namenjeni sledenju dostopov in spremljanju uporabe podatkov.
47. člen
(način posredovanja podatkov)
Podatki se uporabnikom lahko posredujejo v
elektronski ali fizični obliki.
Prenos podatkov v elektronski obliki mora
biti zaščiten v skladu z zakonom, ki ureja elektronsko poslovanje in elektronski
podpis.
Podatke iz registra lahko uporabnikom
namesto pristojnega organa posreduje ministrstvo, pristojno za upravne notranje
zadeve.
S povezavo javno pravnih evidenc, se
podatki iz registra uporabnikom posredujejo preko Centralnega registra prebivalstva
s standardnimi postopki za pretok podatkov.
48. člen
(obveščanje uradnih evidenc)
O vpisu matičnega dejstva in spremembe
osebnega stanja v register, mora matičar v treh dneh obvestiti druge
uporabnike, ki imajo za pridobivanje podatkov zakonsko podlago.
Z vzpostavitvijo elektronske povezave med
evidencami se določbe prejšnjega odstavka ne uporabljajo.
49. člen
(vpogled v podatke)
Pravico do vpogleda v register in v listine
k registru ima posameznik, na katerega se podatki nanašajo, druge osebe pa
le, če imajo njegovo pisno privolitev ali zakonsko podlago.
Vpogled v podatke se sme dovoliti le za
določen vpis ali listino, ob navzočnosti matičarja, ki ugotovi identiteto upravičenca.
Imetnik spletnega digitalnega potrdila opravi vpogled preko interneta z vnaprej
določenim obsegom vpogleda, navzočnost matičarja pa nadomesti zapis v varnostni
shemi. Za vpogled se šteje tudi računalniški izpis podatkov iz registra.
50. člen
(vodenje evidence o posredovanih podatkih)
Vsi zahtevki za posredovanje podatkov iz
registra se evidentirajo pri organu, ki je podatke posredoval. Iz evidence mora
biti razvidno kateri podatek je bil posredovan, komu, kdaj in na kakšni pravni
podlagi ter kdo ga je posredoval. Evidenca o posredovanih podatkih se hrani za
obdobje, ko je mogoče zakonsko varstvo pravice posameznika zaradi nedopustnega
posredovanja osebnih podatkov.
X ARHIVIRANJE REGISTRA
51. člen
(hramba registra)
Podatke v registru je potrebno do izročitve
Arhivu Republike Slovenije hraniti v skladu s predpisi, ki urejajo hrambo
arhivskega gradiva.
XI. IZPISKI IN POTRDILA IZ REGISTRA
52. člen
(izpiski iz registra)
O posameznih matičnih dejstvih, o osebnem
stanju in o spremembah osebnih stanj se izdajajo izpiski in potrdila iz
registra.
Izpiski in potrdila iz matičnega registra
se lahko izdajajo v fizični ali v elektronski obliki. Izpiski in potrdila,
izdana v elektronski obliki so opremljeni z elektronskim podpisom in žigom in
se lahko uporabljajo v skladu z zakonom, ki ureja elektronsko poslovanje in
elektronski podpis.
Izpiske iz registra izda pristojni organ,
ne glede na to, kje je bilo vpisano matično dejstvo ali sprememba osebnega
stanja.
53. člen
(vrste izpiskov)
Iz registra se izdajajo naslednji izpiski:
-      
izpisek iz matičnega registra o rojstvu,
-      
izpisek iz matičnega registra o sklenjeni zakonski zvezi,
-      
izpisek iz matičnega registra o sklenjeni partnerski zvezi,
-      
izpisek iz matičnega registra o smrti,
-      
izpisek iz matičnega registra.
Izpisek iz matičnega registra o rojstvu se
izda na obrazcu, ki je Priloga št. 8 tega pravilnika. V primeru, da so starši
posameznika, za katerega se izpisek izdaja, istega spola, pa na obrazcu, ki je
Priloga št. 9 tega pravilnika. Na območjih, določenih s statuti občin,
kjer živita madžarska oziroma italijanska narodna skupnost, se izpisek o
rojstvu izda na obrazcu, ki je Priloga št. 10 oziroma na obrazcu, ki je
Priloga št. 11 tega pravilnika. V primeru, da so starši posameznika, za
katerega se izpisek izdaja, istega spola, pa na obrazcu, ki je Priloga št. 12 oziroma na obrazcu, ki je
Priloga št. 13 tega
pravilnika.
Izpisek iz matičnega registra o sklenjeni
zakonski zvezi se izda na obrazcu, ki je Priloga št. 14, Priloga
št. 14a, Priloga št. 14b ali Priloga št. 14c tega pravilnika, na
območjih, določenih s statuti občin, kjer živita madžarska in italijanska
narodna skupnost pa na obrazcu, ki je Priloga št. 15, Priloga
št. 15a, Priloga št. 15b ali Priloga št. 15c oziroma na obrazcu,
ki je Priloga št. 16, Priloga št. 16a, Priloga št. 16b ali
Priloga št. 16c tega pravilnika. Osebi, ki skleneta zakonsko zvezo, se
lahko odločita, da bosta na izpisku namesto kot mož oziroma žena, glede na svoj
spol, opredeljena kot zakonca.
Izpisek iz matičnega registra o sklenjeni
partnerski zvezi se izda na obrazcu,ki je Priloga št. 17 tega pravilnika,
na območjih, določenih s statuti občin, kjer živita madžarska oziroma
italijanska narodna skupnost, pa na obrazcu, ki je Priloga št. 18 oziroma na obrazcu, ki je
Priloga št. 19 tega
pravilnika.
Izpisek iz matičnega registra o smrti se
izda na obrazcu, ki je Priloga št. 20 tega pravilnika. V primeru smrti
posameznika, ki je v sklenjeni partnerski zvezi, pa na obrazcu, ki je Priloga
št. 21 tega pravilnika. Na območjih, določenih s statuti občin, kjer
živita madžarska oziroma italijanska narodna skupnost, se izpisek o smrti izda
na obrazcu, ki je Priloga št. 22 oziroma na obrazcu, ki je Priloga
št. 23 tega pravilnika. V primeru smrti posameznika, ki je v sklenjeni
partnerski zvezi, pa na obrazcu, ki je Priloga št. 24 oziroma na obrazcu,
ki je Priloga št. 25 tega pravilnika.
Izpisek iz matičnega registra se izda na
obrazcu, ki je Priloga št. 26 tega pravilnika. V primeru, da so starši
posameznika, za katerega se izpisek izdaja, istega spola, pa na obrazcu, ki je
Priloga št. 27 tega pravilnika. Na območjih, določenih s statuti občin,
kjer živita madžarska oziroma italijanska narodna skupnost, se izpisek iz
matičnega registra izda na obrazcu, ki je Priloga št. 28 oziroma na
obrazcu, ki je Priloga št. 29 tega pravilnika. V primeru, da so starši
posameznika, za katerega se izpisek izdaja, istega spola, pa na obrazcu, ki je
Priloga št. 30 oziroma na obrazcu, ki je Priloga št. 31 tega
pravilnika.
Obrazci izpiskov iz registra, določeni s
tem členom, so sestavni del tega pravilnika in so objavljeni skupaj z njim.
53.a člen
(izpiski v mednarodnem prometu)
V mednarodnem prometu se poleg izpiskov,
navedenih v prejšnjem členu, uporabljajo obrazci izpiskov iz matičnega
registra, izdani na podlagi Konvencije o izdajanju nekaterih tujini namenjenih
izpiskov iz matičnih knjig (Uradni list RS, št. 54/92, v nadaljnjem besedilu:
Pariška konvencija) in Konvencije o izdajanju izpiskov iz matičnih knjig v več
jezikih (Uradni list RS, št. 54/92, v nadaljnjem besedilu: Dunajska
konvencija). 
Izpiski se izdajajo iz matičnega registra
ali matičnih knjig na naslednjih obrazcih:
-      
izpisek iz matičnega registra o rojstvu, izdan na podlagi Dunajske
konvencije, na obrazcu, ki je Priloga št. 32 tega pravilnika,
-      
izpisek iz matičnega registra o sklenjeni zakonski zvezi, izdan na
podlagi Dunajske konvencije, na obrazcu, ki je Priloga št. 33 tega
pravilnika,
-      
izpisek iz matičnega registra o smrti, izdan na podlagi Dunajske
konvencije, na obrazcu, ki je Priloga št. 34 tega pravilnika,
-      
izpisek iz matičnega registra o rojstvu, izdan na podlagi Pariške
konvencije, na obrazcu, ki je Priloga št. 35 tega pravilnika,
-      
izpisek iz matičnega registra o sklenjeni zakonski zvezi, izdan na
podlagi Pariške konvencije, na obrazcu, ki je Priloga št. 36 tega
pravilnika,
-      
izpisek iz matičnega registra o smrti, izdan na podlagi Pariške
konvencije, na obrazcu, ki je Priloga št. 37 tega pravilnika. 
Obrazci iz prejšnjega odstavka so sestavni
del tega pravilnika in so objavljeni skupaj z njim.
54. člen
(vpis podatkov v izpiske)
Izpiski iz matičnega registra o rojstvu, o
sklenjeni zakonski zvezi, sklenjeni partnerski zvezi
in smrti vsebujejo podatke o zadnjem stanju, izpisek iz matičnega registra pa
podatke o vseh spremembah osebnega stanja vpisanega.
Neizpolnjena podatkovna polja v izpiskih se
uničijo tako, da se v polje namenjeno vpisu podatka naredi vodoravna črta.
Podatkovna polja v izpisku, namenjena
poznejšim vpisom in zaznamkom se izpolnijo v skladu z določili tega pravilnika.
55. člen
(potrdila iz registra)
Pristojni organ lahko na zahtevo
upravičenca izda tudi potrdilo, ki vsebuje vse ali le določene podatke, vpisane
v register.
XII. PRENOS PODATKOV IZ MATIČNIH KNJIG V REGISTER
56. člen
(prenos podatkov iz matične knjige v
register)
V register se iz matičnih knjig prenesejo
podatki o osebnem stanju vseh državljanov Republike Slovenije, živih na dan
3. maja 2005.
V register se o osebi vpišejo vsi podatki
vpisani v matičnih knjigah, iz katerih je razvidno njeno osebno stanje.
Pri posameznih spremembah osebnega stanja
se vpiše le spremenjen podatek in datum spremembe.
57. člen
(razhajanje v podatkih)
Če se pri prenosu podatkov o osebi iz
matične knjige v register ugotovi, da se njeno osebno ime vpisano v matični
knjigi razlikuje od osebnega imena vpisanega v registru stalnega prebivalstva,
je pristojni organ na območju katerega ima oseba prijavljeno stalno
prebivališče, dolžan pred posredovanjem podatkov drugim evidencam, ugotoviti
pravilno osebno ime.
Na podlagi izjave osebe iz prejšnjega
odstavka, matičar ugotovi kakšno osebno ime uporablja. Če želi oseba uporabljati
osebno ime kot je vpisano v registru stalnega prebivalstva, pristojni organ
izda odločbo v skladu s tretjim odstavkom 20. člena zakona.
Če državljan, za katerega se izvaja prenos
podatkov iz matične knjige v register, ni več živ in se ugotovi, da se njegovo
osebno ime razlikuje, pristojni organ izda odločbo v skladu s tretjim odstavkom
20. člena zakona in v register vpiše osebno ime, ki ga je umrli uporabljal za
časa svojega življenja.
58. člen
(vpis osebnih imen staršev)
Starši osebe, katere podatki se prenašajo
iz matične knjige, se v register vpišejo z osebnim imenom veljavnim na dan
vpisa. Podatki o prejšnjih spremembah njihovih osebnih imenih, se bodo
samodejno dopolnili ob vnosu teh oseb v register.
Če oseba iz prejšnjega odstavka ni več
živa, se v register vpiše njeno zadnje osebno ime, razvidno iz vpisa v matični
knjigi osebe, katere podatki se prenašajo.
59. člen
(kraj nastanka dejstva)
Kot kraj nastanka matičnega dejstva se v
register vpiše današnje ime kraja, kot izhaja iz Registra prostorskih enot.
V primeru, da se je od nastanka matičnega
dejstva ime kraja spremenilo, mora matičar v register vpisati tudi ime kraja ob
nastanku matičnega dejstva.
60. člen
(podatek o državljanstvu)
Za osebe, ki v rojstni matični knjigi
nimajo vpisanega podatka o državljanstvu Republike Slovenije, se ta podatek
prenese iz registra stalnega prebivalstva.
Če podatek o državljanstvu iz registra
stalnega prebivalstva ni razviden ali osebe ni v registru, se podatek o državljanstvu
preveri v državljanski knjigi in vpiše v register.
61. člen
(obvestilo o vpisu)
Po prenosu podatkov o osebi iz matične
knjige v register, se vpis v matični knjigi in v dvojniku matične knjige
zaključi tako, da se pri vpisu v matični knjigi in v dvojniku zabeleži datum
prenosa podatkov.
Po prenosu podatkov iz matične knjige v
register vpisa v matični knjigi in v dvojniku ni mogoče dopolnjevati.
62. člen
(pravna podlaga vpisa)
Pravna podlaga vpisa oseb, katerih podatki
se prenesejo iz matičnih knjig v register, je rojstna matična knjiga v kateri
je bila oseba vpisana. Vpiše se upravna enota, ki knjigo hrani, matično območje
oziroma naselje za katero se je knjiga vodila, ter leto, stran in zaporedna
številka vpisa.

Priloga
1: Nabor črk in znakov za zapis osebnih in tujih zemljepisnih imen
Priloga
2: Listina o sklenitvi zakonske zveze
Priloga
2a: Listina o sklenitvi zakonske zveze
Priloga
2b: Listina o sklenitvi zakonske zveze
Priloga
2c: Listina o sklenitvi zakonske zveze
Priloga
3: Listina o sklenitvi zakonske zveze (Házasságkötési okirat)
Priloga
3a: Listina o sklenitvi zakonske zveze (Házasságkötési okirat)
Priloga
3b: Listina o sklenitvi zakonske zveze (Házasságkötési okirat)
Priloga
3c: Listina o sklenitvi zakonske zveze (Házasságkötési okirat)
Priloga
4: Listina o sklenitvi zakonske zveze (Atto di matrimonio)
Priloga
4a: Listina o sklenitvi zakonske zveze (Atto di
matrimonio)
Priloga
4b: Listina o sklenitvi zakonske zveze (Atto di
matrimonio)
Priloga
4c: Listina o sklenitvi zakonske zveze (Atto di
matrimonio)
Priloga
5: Listina o sklenitvi partnerske zveze
Priloga
6: Listina o sklenitvi partnerske zveze (A partnerkapcsolat megkötéséről
szóló okmány)
Priloga
7: Listina o sklenitvi partnerske zveze (Certificato sulla costituzione
dell’unione civile)
Priloga
8: Izpisek iz matičnega registra o rojstvu
Priloga
9: Izpisek iz matičnega registra o rojstvu
Priloga
10: Izpisek iz matičnega registra o rojstvu (Kivonat a születési anyakönyvi
nyilvántartásból)
Priloga
11: Izpisek iz matičnega registra o rojstvu (Estratto dal registro degli
atti di nascita)
Priloga
12: Izpisek iz matičnega registra o rojstvu (Kivonat a születési anyakönyvi
nyilvántartásból)
Priloga
13: Izpisek iz matičnega registra o rojstvu (Estratto dal registro degli
atti di nascita)
Priloga
14: Izpisek iz matičnega registra o sklenjeni zakonski zvezi
Priloga
14a: Izpisek iz matičnega registra o sklenjeni zakonski
zvezi
Priloga
14b: Izpisek iz matičnega registra o sklenjeni zakonski
zvezi
Priloga
14c: Izpisek iz matičnega registra o sklenjeni zakonski
zvezi
Priloga
15: Izpisek iz matičnega registra o sklenjeni zakonski zvezi (Kivonat a
házassági anyakönyvi nyilvántartásból)
Priloga
15a: Izpisek iz matičnega registra o sklenjeni zakonski
zvezi (Kivonat a házassági anyakönyvi nyilvántartásból)
Priloga
15b: Izpisek iz matičnega registra o sklenjeni zakonski
zvezi (Kivonat a házassági anyakönyvi nyilvántartásból)
Priloga
15c: Izpisek iz matičnega registra o sklenjeni zakonski
zvezi (Kivonat a házassági anyakönyvi nyilvántartásból)
Priloga
16: Izpisek iz matičnega registra o sklenjeni zakonski zvezi (Estratto dal
registro degli atti di matrimonio)
Priloga
16a: Izpisek iz matičnega registra o sklenjeni zakonski
zvezi (Estratto dal registro degli atti di matrimonio)
Priloga
16b: Izpisek iz matičnega registra o sklenjeni zakonski zvezi
(Estratto dal registro degli atti di matrimonio)
Priloga
16c: Izpisek iz matičnega registra o sklenjeni zakonski
zvezi (Estratto dal registro degli atti di matrimonio)
Priloga
17: Izpisek iz matičnega registra o sklenjeni partnerski zvezi
Priloga
18: Izpisek iz matičnega registra o sklenjeni partnerski zvezi (Kivonat a
megkötött partnerkapcsolatról szóló anyakönyvi nyilvántartásból)
Priloga
19: Izpisek iz matičnega registra o sklenjeni partnerski zvezi (Estratto dal
registro dello stato civile sulla unione civile costituita)
Priloga
20: Izpisek iz matičnega registra o smrti
Priloga
21: Izpisek iz matičnega registra o smrti
Priloga
22: Izpisek iz matičnega registra o smrti (Kivonat a halotti anyakönyvi
nyilvántartásból)
Priloga
23: Izpisek iz matičnega registra o smrti (Estratto dal registro degli atti
di morte)
Priloga
24: Izpisek iz matičnega registra o smrti (Kivonat a halotti anyakönyvi
nyilvántartásból)
Priloga
25: Izpisek iz matičnega registra o smrti (Estratto dal registro degli atti
di morte)
Priloga
26: Izpisek iz matičnega registra
Priloga
27: Izpisek iz matičnega registra
Priloga
28: Izpisek iz matičnega registra (Kivonat az anyakönyvi nyilvántartásból)
Priloga
29: Izpisek iz matičnega registra (Estratto dal registro dello stato civile)
Priloga
30: Izpisek iz matičnega registra (Kivonat az anyakönyvi nyilvántartásból)
Priloga
31: Izpisek iz matičnega registra (Estratto dal registro dello stato civile)
Priloga
32: Izpisek iz matičnega registra o rojstvu, izdan na podlagi Dunajske
konvencije
Priloga
33: Izpisek iz matičnega registra o sklenjeni zakonski zvezi, izdan na podlagi
Dunajske konvencije
Priloga
34: Izpisek iz matičnega registra o smrti, izdan na podlagi Dunajske konvencije
Priloga
35: Izpisek iz matičnega registra o rojstvu, izdan na podlagi Pariške
konvencije
Priloga
36: Izpisek iz matičnega registra o sklenjeni zakonski zvezi, izdan na podlagi
Pariške konvencije
Priloga
37: Izpisek iz matičnega registra o smrti, izdan na podlagi Pariške konvencije

Pravilnik o izvrševanju zakona o matičnem
registru (Uradni list RS, št. 40/05)
vsebuje naslednje prehodne in končne določbe:
»XIII. PREHODNE IN KONČNE DOLOČBE
63. člen
(prenos
podatkov)
Do vzpostavitve registra se osebno stanje
državljana Republike Slovenije vodi v matični knjigi, po prenosu podatkov iz
matične knjige v register, pa samo v registru.
Osebe, vpisane v matične knjige, ki so
umrle pred vzpostavitvijo registra, se v register ne vpisujejo.
Če se ob prenosu podatkov iz matične knjige
v register ugotovi, da neko dejstvo oziroma sprememba osebnega stanja, ki bi
morala biti vpisana v matično knjigo ni vpisana, jo matičar pred vpisom v
register vpiše tudi v matični knjigo.
Če se po prenosu podatkov iz matične knjige
v register, ko je vpis v matični knjigi že zaključen ugotovi, da neko dejstvo
oziroma sprememba osebnega stanja, ki bi morala biti vpisana v matično knjigo
ni bila vpisana, se manjkajoči podatek vpiše samo v register.
64. člen
(pristojnost za
prenos podatkov)
Prenos podatkov iz matičnih knjig v
register lahko opravljajo matičarji kateregakoli pristojnega organa, ne glede
na določbo 3. člena zakona.
65. člen
(uporaba
izpiskov iz registra)
Obrazci izpiskov iz registra predpisani s
tem pravilnikom, se uporabljajo tudi za izdajo izpiskov iz matičnih knjig za
osebe, katerih podatki niso preneseni iz matične knjige v register.
Do izdaje izpiskov določenih v
53. členu tega pravilnika se uporabljajo izpiski predpisani z Navodilom o
vodenju matičnih knjig (Uradni list SRS, št. 8/77).
66. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
3. maja 2005.«.

Pravilnik o spremembah in dopolnitvah
Pravilnika o izvrševanju zakona o matičnem registru (Uradni list RS, št. 69/09) vsebuje naslednje prehodne in
končne določbe:
»PREHODNE IN KONČNE DOLOČBE
4. člen
Z dnem uveljavitve tega pravilnika preneha
veljati Pravilnik o izdajanju izpiskov iz matičnih knjig, namenjenih za uporabo
v tujini (Uradni list RS, št. 48/93), in odločba ministra za notranje zadeve
št., 0101-S-41/A-16/91 z dne 30. 3. 1994.
5. člen
Določbe pravilnika, ki se nanašajo na
izdajo izpiskov in potrdil v elektronski obliki, se začnejo uporabljati po
zagotovitvi tehničnih in tehnoloških možnosti za elektronsko izdajo, vendar
najpozneje v enem letu od uveljavitve pravilnika. 
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju zakona o matičnem registru (Uradni list RS, št. 77/16)
vsebuje naslednjo končno določbo:
»17. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne z dnem uporabe
Zakona o partnerski zvezi (Uradni list RS, št. 33/16).«.

Pravilnik o spremembah in dopolnitvah
Pravilnika o izvrševanju zakona o matičnem registru (Uradni list RS, št. 102/20)
vsebuje naslednjo končno določbo:
»KONČNA DOLOČBA
16. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o izvrševanju zakona o matičnem registru
(Uradni list RS, št. 108/22)
vsebuje naslednjo končno določbo:
»KONČNA DOLOČBA
9. člen
Ta pravilnik začne veljati petnajsti dan po
objavi v Uradnem listu Republike Slovenije.«.