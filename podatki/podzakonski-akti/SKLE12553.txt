I. SPLOŠNE DOLOČBE
1. člen
(vsebina sklepa)
Ta sklep določa podrobnejši način in pogoje za trženje enot
odprtih investicijskih skladov, ki javno zbirajo premoženje in tržno
komuniciranje v zvezi z enotami alternativnih investicijskih skladov (v
nadaljnjem besedilu: AIS) v Republiki Sloveniji.
2. člen
(uporaba sklepa)
(1) Določbe tega sklepa, ki veljajo za družbo za upravljanje,
se uporabljajo tudi za družbo za upravljanje države članice, ki v Republiki
Sloveniji izvaja trženje enot kolektivnih naložbenih podjemov za vlaganja v
prenosljive vrednostne papirje (v nadaljnjem besedilu: KNPVP).
(2) V primeru trženja enot odprtih AIS, ki javno zbirajo
premoženje, v Republiki Sloveniji, se določbe II. poglavja tega sklepa, ki
veljajo za družbo za upravljanje, smiselno uporabljajo tudi za upravljavca
alternativnega investicijskega sklada, ki ima dovoljenje za opravljanje
storitev upravljanja alternativnih investicijskih skladov v skladu z Zakonom o
upravljavcih alternativnih investicijskih skladov (Uradni list RS,
št. 32/15, 77/18 in 161/21; v nadaljnjem besedilu: ZUAIS), in upravljavca
alternativnega investicijskega sklada države članice, ki ima dovoljenje za
opravljanje storitev upravljanja alternativnih investicijskih skladov v skladu
s predpisi države članice, sprejetimi zaradi prenosa Direktive 2011/61/EU
Evropskega parlamenta in Sveta z dne 8. junija 2011 o upraviteljih alternativnih
investicijskih skladov in spremembah direktiv 2003/41/ES in 2009/65/ES ter
uredb (ES) št. 1060/2009 in (EU) št. 1095/2010 (UL L št. 174 z
dne 1. 7. 2011, str. 1).
(3) Če se investicijski sklad iz države članice upravlja
sam, se določbe tega sklepa, ki se nanašajo na družbo za upravljanje države
članice, uporabljajo neposredno za investicijski sklad.
(4) Določbe tega sklepa, ki veljajo za družbo za
upravljanje in družbo za upravljanje države članice, veljajo tudi za njune
pooblaščence, ki v imenu in za račun družbe za upravljanje opravljajo trženje
enot investicijskih skladov.
3. člen
(pojmi)
Za namene tega sklepa veljajo naslednje opredelitve pojmov:
1.     
»pristopna izjava« je pristopna izjava iz 231. člena Zakona o
investicijskih skladih in družbah za upravljanje (Uradni list RS,
št. 31/15, 81/15, 77/16, 77/18 in 161/21; v nadaljnjem besedilu: ZISDU-3)
ali izjava, na podlagi katere vlagatelj pristopi k investicijskemu skladu
države članice;
2.     
»vpisno mesto« je vsako mesto, kjer lahko vlagatelj pristopi k pravilom
upravljanja ali k drugemu ustreznemu dokumentu investicijskega sklada oziroma
poda zahtevo za izplačilo odkupne vrednosti enot investicijskega sklada;
3.     
»vlagatelj« pomeni imetnika enote investicijskega sklada oziroma
potencialnega imetnika enote investicijskega sklada;
4.     
»imetnik enote« pomeni vsako fizično ali pravno osebo ali drug subjekt
zasebnega ali javnega prava, ki je imetnik dela, ene ali več enot
investicijskega sklada, ki javno zbira premoženje;
5.     
»dokument s ključnimi podatki za vlagatelje« je dokument kot je
opredeljen v Poglavju 6.7.3. ZISDU‑3;
6.     
»dokument s ključnimi informacijami« je dokument kot je opredeljen v
Poglavju II Uredbe (EU) št. 1286/2014 o dokumentih s ključnimi
informacijami o paketnih naložbenih produktih za male vlagatelje in zavarovalnih
naložbenih produktih (UL L št. 352 z dne 9. decembra 2014, str. 1),
zadnjič spremenjene z Uredbo (EU) 2019/1156 Evropskega parlamenta in Sveta z
dne 20. junija 2019 o olajšanju čezmejne distribucije kolektivnih
naložbenih podjemov in spremembi uredb (EU) št. 345/2013, (EU)
št. 346/2013 in (EU) št. 1286/2014 (UL L št. 188 z dne
12. 7. 2019, str. 55).
II. TRŽENJE ENOT ODPRTIH INVESTICIJSKIH SKLADOV, KI JAVNO
ZBIRAJO PREMOŽENJE
4. člen
(pravila ravnanja pri trženju enot odprtih investicijskih
skladov, ki javno zbirajo premoženje)
Družba za upravljanje mora pri trženju enot odprtih
investicijskih skladov, ki javno zbirajo premoženje, ravnati vestno, pošteno in
z ustrezno profesionalno skrbnostjo ter v vsem paziti na interese vlagateljev
na način, kot ga predpisujejo ZISDU-3, ZUAIS, Uredba (EU) 2019/1156 Evropskega
parlamenta in Sveta z dne 20. junija 2019 o olajšanju čezmejne
distribucije kolektivnih naložbenih podjemov in spremembi uredb (EU)
št. 345/2013, (EU) št. 346/2013 in (EU) št. 1286/2014 (UL L št. 188
z dne 12. julija 2019, str. 55; v nadaljnjem besedilu: Uredba (EU)
2019/1156), Sklep o uporabi Smernic o tržnih sporočilih v skladu z uredbo o
čezmejni distribuciji skladov (Uradni list RS, št. 181/21; v nadaljnjem
besedilu: Sklep o uporabi Smernic o tržnih sporočilih), Sklep o poslovanju
družbe za upravljanje (Uradni list RS, št. 31/17, 62/17, 42/19 in 80/19),
ta sklep ter zakoni in na njihovi podlagi sprejeti predpisi, ki se nanašajo na
varstvo potrošnikov ter preprečevanje pranja denarja in financiranja terorizma.
5. člen
(vpisno mesto)
(1) Družba za upravljanje je dolžna zagotoviti, da
vpisno mesto izpolnjuje ustrezne kadrovske, tehnične in organizacijske pogoje,
ki so potrebni, da trženje enot investicijskega sklada poteka skladno s
predpisi.
(2) Šteje se, da vpisno mesto izpolnjuje kadrovske
pogoje iz prvega odstavka tega člena, če imajo fizične osebe, ki v okviru
vpisnega mesta opravljajo trženje enot investicijskih skladov dovoljenje
Agencije za trg vrednostnih papirjev (v nadaljnjem besedilu: Agencija) iz
131. člena ZISDU-3.
(3) Šteje se, da vpisno mesto izpolnjuje tehnične in
organizacijske pogoje iz prvega odstavka tega člena, če:
1.     
se nahaja v uradnih poslovnih prostorih, ki so ločeni od zasebnih
prostorov, in ki izpolnjuje vsaj enega od naslednjih pogojev:
a)   
je kot vpisno mesto navedeno in objavljeno na spletni strani družbe za
upravljanje;
b)   
je kot vpisno mesto navedeno v prospektu investicijskega sklada;
c)   
je kot vpisno mesto navedeno v uradnem obvestilu iz priloge 1 Uredbe
Komisije (EU) št. 584/2010 z dne 1. julija 2010 o izvajanju Direktive
2009/65/ES Evropskega parlamenta in Sveta v zvezi z obliko in vsebino
standardnega uradnega obvestila in potrdila KNPVP, uporabo elektronske
komunikacije med pristojnimi organi za namene obveščanja in postopki za
preverjanje na kraju samem ali preiskavo ter izmenjavo informacij med
pristojnimi organi (UL L št. 176 z dne 10. julija 2010, str. 16)
oziroma uradnem obvestilu o čezmejnem trženju enot AIS;
2.     
je na vpisnem mestu vlagatelju zagotovljena ustrezna raven zasebnosti;
3.     
se pristopne izjave, zahteve za izplačilo in druga dokumentacija s
podatki o vlagatelju hranijo v skladu z veljavno zakonodajo in notranjimi akti
družbe za upravljanje;
4.     
imajo dostop do dokumentov iz prejšnje točke izključno za to pooblaščene
osebe;
5.     
so v primeru, da se trženje enot izvaja prek svetovnega spleta, ali v
primeru, da se podatki o vlagateljih shranjujejo in obdelujejo elektronsko,
upoštevani pogoji glede delovanja elektronskega informacijskega sistema družbe
za upravljanje;
6.     
vpisno mesto posluje v skladu z delovnim časom, o katerem je vlagatelj
ustrezno obveščen;
7.     
je zagotovljeno naravi dejavnosti prilagojeno tehnično oziroma fizično
varovanje vpisnega mesta, opreme in podatkov o vlagateljih.
(4) Pogojev iz 1. in 6. točke prejšnjega odstavka ni
treba izpolnjevati, če se kot vpisno mesto uporablja posamezna spletna stran.
(5) Vsaka fizična oseba, ki izvaja trženje enot
investicijskih skladov v Republiki Sloveniji, mora delovati v okviru določenega
vpisnega mesta, pri čemer pa lahko vlagatelju omogoči pristop k pravilom
upravljanja investicijskega sklada tudi zunaj uradnega poslovnega prostora
vpisnega mesta. Tudi v primeru iz prejšnjega stavka mora biti zagotovljeno, da
so izpolnjeni vsi pogoji iz 5. do 7. člena tega sklepa.
6. člen
(postopek izvedbe prodaje)
(1) Oseba, ki izvaja trženje enot investicijskih
skladov, mora ravnati vestno ter:
1.     
se vlagatelju izkazati s svojim imenom in priimkom ter podatkom o firmi,
ki jo zastopa, in mu na njegovo zahtevo predložiti ustrezno pooblastilo družbe
za upravljanje in/ali dovoljenje iz 131. člena ZISDU-3;
2.     
v primeru prodaje zunaj uradnega poslovnega prostora vpisnega mesta
vlagatelju predložiti tudi podatek o naslovu vpisnega mesta, v okviru katerega
deluje.
(2) Družba za upravljanje mora, da bi lahko vlagatelju
priporočila, kateri investicijski skladi so zanj primerni, od vlagatelja, kadar
je ta fizična oseba oziroma zakoniti zastopnik fizične osebe, pridobiti
informacije o njegovem poznavanju finančnih naložb in izkušnjah pri naložbah v
vrednostne papirje oziroma investicijske sklade, njegovem finančnem položaju,
odnosu do tveganj in naložbenih ciljih.
(3) Če družba za upravljanje na podlagi informacij, ki
jih prejme po drugem odstavku tega člena, oceni, da investicijski sklad oziroma
kombinacija investicijskih skladov, ki naj bi bili predmet vlagateljevih
naložb, zanj niso primerni, ga mora na to opozoriti.
(4) Če se vlagatelj odloči, da družbi za upravljanje ne
bo posredoval informacij iz drugega odstavka tega člena, ali da ji bo
posredoval nepopolne informacije o svojem znanju in izkušnjah, ga mora družba
za upravljanje opozoriti, da zaradi te njegove odločitve ne more oceniti, ali
je naložba zanj primerna ali ne.
(5) V primerih iz tretjega in četrtega odstavka tega
člena mora družba za upravljanje vlagatelju v podpis predložiti izjavo o
tveganjih, katere vzorec je v prilogi k temu sklepu.
(6) Izjava o tveganjih je lahko v pisni ali elektronski
obliki ter se hrani skupaj z vlagateljevo pristopno izjavo.
7. člen
(pregled vlagatelja)
Pred podpisom pristopne izjave k pravilom upravljanja
investicijskega sklada mora družba za upravljaje opraviti pregled vlagatelja in
pridobiti podatke o njem v skladu s predpisi s področja preprečevanja pranja
denarja in financiranja terorizma.
8. člen
(odstop od naložbe)
(1) Če pravila upravljanja investicijskega sklada
določajo, da lahko vlagatelj v določenem času prekliče svojo pristopno izjavo,
mora oseba, ki trženje izvaja, vlagatelja na to pravico opozoriti že ob prejemu
njegove pristopne izjave.
(2) Kadar je pristopno izjavo investicijskega sklada
mogoče posredovati v elektronski obliki, mora biti opozorilo iz prejšnjega
odstavka jasno navedeno na istem mestu kot obrazec s pristopno izjavo.
9. člen
(dodatek k prospektu KNPVP države članice)
Prospekt KNPVP, oblikovanega v drugi državi članici, katerega
enote se tržijo v Republiki Sloveniji, mora vsebovati dodatek za slovenske
vlagatelje, ki obsega:
1.     
navedbo osebe oziroma družbe, ki zagotavlja zmogljivosti za postopke iz
1. točke prvega odstavka 137. člena ZISDU-3 in kratek opis postopkov za
izvedbo vplačila oziroma odkupa in izplačila enot KNPVP določenih v 2. točki
137. člena ZISDU-3;
2.     
navedbo osebe oziroma družbe, ki zagotavlja dostop do prospekta, pravil
upravljanja oziroma statuta, dokumenta s ključnimi podatki za vlagatelje
oziroma dokumenta s ključnimi informacijami ter letnega in polletnega poročila
sklada, navedbo mesta, kjer so ti dokumenti dosegljivi ter navedbo, da
vlagatelj lahko brezplačno pridobi tiskani izvod teh dokumentov;
3.     
navedbo mesta, kjer bodo objavljeni podatki o vrednosti enote premoženja
KNPVP in način objave drugih relevantnih podatkov v zvezi s poslovanjem KNPVP;
4.     
informacije o postopkih za obravnavo pritožb vlagateljev in postopkih,
ki zagotavljajo, da ni omejitev pri uveljavljanju pravic vlagateljev iz
Republike Slovenije;
5.     
kratek opis obdavčitve imetnikov enot investicijskega sklada rezidentov
Republike Slovenije.
10. člen
(trženje enot KNPVP države članice brez fizične prisotnosti)
(1) Če družba za upravljanje države članice oziroma drug
subjekt izvaja trženje v zvezi z enotami KPNVP na območju Republike Slovenije
brez fizične prisotnosti v Republiki Sloveniji, mora zagotoviti ustrezne
zmogljivosti v skladu s 137. členom ZISDU-3.
(2) Pri zagotavljanju zmogljivosti za vpisno mesto se v
primeru iz prejšnjega odstavka ne uporablja 5. člen tega sklepa, razen če
pri izvajanju zmogljivosti v stiku z vlagatelji nastopa fizična oseba, mora ta
izpolnjevati pogoj iz drugega odstavka 5. člena tega sklepa.
(3) Agencija preverja izpolnjevanje pogojev iz tega
člena pri izvajanju nadzora v skladu s tretjim odstavkom 444. člena
ZISDU-3.
III. TRŽNO KOMUNICIRANJE V ZVEZI Z ENOTAMI AIS
11. člen
(tržna sporočila v zvezi z enotami AIS)
(1) Upravljavec AIS mora pri trženju AIS ravnati vestno,
pošteno in z ustrezno profesionalno skrbnostjo ter v vsem paziti na interese
vlagateljev na način, kot ga predpisujejo ZUAIS, Uredba (EU) 2019/1156, Sklep o
uporabi Smernic o tržnih sporočilih ter zakoni in na njihovi podlagi sprejeti
predpisi, ki se nanašajo na varstvo potrošnikov ter preprečevanje pranja
denarja in financiranja terorizma.
(2) Za tržna sporočila v zvezi z enotami AIS se
uporablja Sklep o uporabi Smernic o tržnih sporočilih.
IV. KONČNI DOLOČBI
12. člen
(prenehanje veljavnosti sklepa)
Z dnem uveljavitve tega sklepa preneha veljati Sklep o načinu
in pogojih za trženje enot investicijskih skladov (Uradni list RS,
št. 100/15).
13. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-4/2021-7
Ljubljana, dne 24. februarja 2022
EVA 2021-1611-0089
Predsednica sveta
Agencije za trg vrednostnih papirjev
Anka Čadež

Priloga:
Vzorec izjave o tveganjih