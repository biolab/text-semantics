1. člen
(javni razpis in odločba o imenovanju organizacij za
kontrolo)
(1) Kontrolo nad pridelavo in predelavo ekoloških kmetijskih
pridelkov oziroma živil in izdajanje certifikatov v skladu s predpisi, ki
urejajo ekološke kmetijske pridelke oziroma ekološka živila oziroma kontrolo
nad pridelavo integriranih kmetijskih pridelkov oziroma živil in izdajanje
certifikatov v skladu s predpisi, ki urejajo integrirane kmetijske pridelke
oziroma živila, lahko izvajajo organizacije, ki so pravne ali fizične osebe, in
jih z odločbo imenuje minister, pristojen za kmetijstvo, gozdarstvo in prehrano
(v nadaljnjem besedilu: minister), na podlagi javnega razpisa. 
(2) Odločba o imenovanju organizacije za kontrolo nad
pridelavo in predelavo ekoloških kmetijskih pridelkov oziroma živil oziroma
odločba o imenovanju organizacije za kontrolo nad pridelavo integriranih
kmetijskih pridelkov oziroma živil (v nadaljnjem besedilu: organizacija za
kontrolo) se objavi v Uradnem listu Republike Slovenije.
2. člen
(sklenitev pogodb in razveljavitev odločbe)
(1) Minister lahko imenuje eno ali več organizacij za
kontrolo in z njimi sklene pogodbe, s katerimi se uredijo medsebojna razmerja. 
(2) Če organizacije za kontrolo prenehajo izpolnjevati pogoje
iz 3. ali 4. člena tega pravilnika ali če ne opravljajo nalog, določenih s
predpisi, ki urejajo ekološko pridelavo in predelavo oziroma s predpisi, ki
urejajo integrirano pridelavo, minister odločbo o imenovanju organizacije za
kontrolo iz drugega odstavka 1. člena razveljavi.
3. člen
(tehnični in organizacijski pogoji, ki jih morajo
izpolnjevati organizacije za kontrolo)
Organizacije za kontrolo morajo imeti akreditacijsko listino
o usklajenosti s splošnimi kriteriji za kontrolo nad pridelavo in predelavo ekoloških
kmetijskih pridelkov oziroma živil oziroma akreditacijsko listino o
usklajenosti s splošnimi kriteriji za kontrolo nad pridelavo integriranih
kmetijskih pridelkov oziroma živil, določenih v standardu SIST EN 45011, ki jo
je izdala Slovenska Akreditacija ali akreditacijska služba druge države
članice, ki je vključena v Evropsko akreditacijo.

Pravilnik o tehničnih in organizacijskih
pogojih, ki jih morajo izpolnjevati organizacije za kontrolo nad pridelavo in
predelavo ekoloških kmetijskih pridelkov oziroma živil in organizacije za
kontrolo nad pridelavo integriranih kmetijskih pridelkov oziroma živil (Uradni
list RS, št. 113/05) vsebuje naslednjo prehodno in
končno določbo: 
»4. člen
(prehodna določba)
(1) Organizacija za kontrolo, ki je že v postopku
akreditiranja ni pa še pridobila akreditacijske listine, lahko opravlja
kontrolo nad pridelavo in predelavo ekoloških kmetijskih pridelkov oziroma
živil oziroma kontrolo nad pridelavo integriranih kmetijskih pridelkov oziroma
živil, če izpolnjuje naslednje tehnične in organizacijske pogoje: 
1.     
imeti mora izdelan poslovnik kakovosti; 
2.     
imeti mora jasne in podrobno razdelane kontrolne točke in kriterije pri
ocenjevanju pred izdajo certifikata vključno s sankcijami; 
3.     
imeti mora vzpostavljen sistem reševanja pritožb; 
4.     
biti mora registrirana za tehnično preizkušanje in analiziranje; 
5.     
biti mora neodvisna, nepristranska, kar pomeni, da enota, ki opravlja
kontrolo ne sme opravljati svetovalnih, tržnih, zastopniških in drugih
dejavnosti, ki bi bile na kakršenkoli način povezane z ekološkimi ali
integriranimi pridelki oziroma živili, za katere izdaja certifikate; 
6.     
biti mora tehnično usposobljena za opravljanje kontrole nad pridelavo in
predelavo ekoloških kmetijskih pridelkov oziroma živil oziroma za opravljanje
kontrole nad pridelavo integriranih kmetijskih pridelkov oziroma živil; 
7.     
imeti mora v delovnem ali pogodbenem razmerju najmanj eno osebo, ki ima
univerzitetno ali visoko strokovno izobrazbo kmetijske, veterinarske ali
živilske smeri in najmanj pet let delovnih izkušenj v kmetijski, veterinarski
ali živilski stroki in mora skrbeti za stalno strokovno izobraževanje
zaposlenih, ki se določi v pogodbi iz 2. člena pravilnika; 
8.     
ima sprejete notranje akte, ki zagotavljajo varstvo zaupnosti podatkov v
skladu s predpisi o varovanju osebnih podatkov. 
(2) Organizacija iz prejšnjega odstavka mora akreditacijsko
listino predložiti v roku največ dveh let od izdaje odločbe o imenovanju
organizacije za kontrolo.
5. člen
(začetek veljavnosti)
(1) Z dnem uveljavitve tega pravilnika preneha veljati
Pravilnik o tehničnih in organizacijskih pogojih, ki jih morajo izpolnjevati
organizacije za kontrolo ekoloških kmetijskih pridelkov oziroma živil (Uradni
list RS, št. 56/01) in Pravilnik o tehničnih in organizacijskih pogojih, ki jih
morajo izpolnjevati organizacije za kontrolo integriranih kmetijskih pridelkov
oziroma živil (Uradni list RS, št. 63/02). 
(2) Ta pravilnik začne veljati naslednji dan po objavi v
Uradnem listu Republike Slovenije.«.

Pravilnik o ekološki pridelavi in predelavi
kmetijskih pridelkov oziroma živil (Uradni list RS, št. 128/06) v zvezi z delnim prenehanjem
veljavnosti določb pravilnika določa:
»25. člen
(prenehanje veljavnosti)
(1) Z dnem uveljavitve tega pravilnika prenehata veljati: 
-       
Pravilnik o tehničnih in organizacijskih pogojih, ki jih morajo
izpolnjevati organizacije za kontrolo nad pridelavo in predelavo ekoloških
kmetijskih pridelkov oziroma živil in organizacije za kontrolo nad pridelavo
integriranih kmetijskih pridelkov oziroma živil (Uradni list RS, št. 113/05) v
delu, ki se nanaša na ekološke kmetijske pridelke oziroma živila; 
-       
Pravilnik o ekološki pridelavi in predelavi kmetijskih pridelkov oziroma
živil (Uradni list RS, št. 31/01in 52/03). 
(2) Posamični akti, izdani na podlagi pravilnika iz prve
alinee prejšnjega odstavka, ostanejo v veljavi.«;
ter vsebuje naslednjo končno določbo:
»26. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.