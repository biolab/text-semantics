1. člen
(predmet pravilnika)
Ta pravilnik podrobneje ureja imenovanje in način opravljanja
nalog strokovnih komisij, njihovo podrobnejšo sestavo ter število članov
strokovne komisije.
2. člen
(število članov strokovnih komisij)
Strokovne komisije sestavlja pet članov, ki jih po njihovem
pisnem soglasju imenuje svet agencije za dobo petih let in so lahko ponovno
imenovani.
3. člen
(podrobnejša sestava strokovnih komisij)
(1) Strokovna komisija za knjižno in revijalno
produkcijo s področja leposlovja in humanistike mora vključevati tudi
strokovnjaka za otroško in mladinsko literaturo ter strokovnjaka za
humanistiko.
(2) Strokovna komisija za literarne prireditve in
razvijanje bralne kulture mora vključevati tudi strokovnjaka za razvoj bralne
kulture pri otrocih in mladostnikih, strokovnjaka za oblikovanje
vseživljenjskih bralnih navad ter strokovnjaka za otroško in mladinsko
literaturo.
(3) Strokovna komisija za mednarodno promocijo
slovenskega leposlovja in humanistike mora vključevati strokovnjaka na področju
aktivnosti, namenjenih trajnemu umeščanju slovenskega leposlovja in humanistike
v tujini ter strokovnjaka za prevajalstvo.
4. člen
(sklep o imenovanju strokovne komisije ter uvedba postopka
razrešitve)
(1) Svet agencije sprejme sklep o imenovanju članov
strokovne komisije, s katerim določi sestavo strokovne komisije, predsednika
ter njegovega namestnika.
(2) Poimensko sestavo strokovnih komisij lahko
predlagata direktor agencije in svet agencije.
(3) Kandidat za člana strokovne komisije je dolžan svetu
agencije predložiti soglasje k imenovanju v strokovno komisijo, življenjepis,
iz katerega so razvidne strokovne reference in izpolnjevanje pogojev za
imenovanje, ter izjavo o nasprotju interesov.
5. člen
(dolžnost izogibanja navzkrižja interesov)
(1) Član strokovne komisije je dolžan spoštovati načela
doslednega izogibanja navzkrižja interesov, integritete, transparentnosti,
objektivnosti in etike. Pri tem mora upoštevati predpise, ki urejajo vprašanja
navzkrižja interesov.
(2) V primeru dvoma o obstoju navzkrižja interesov je
član strokovne komisije dolžan o tem obvestiti svet agencije.
6. člen
(strokovna in administrativna pomoč strokovni komisiji)
(1) Strokovno-administrativna dela za posamezno
strokovno komisijo opravlja pristojni uslužbenec agencije, ki ga s sklepom
določi direktor agencije.
(2) V primeru odsotnosti ali ugotovitve interesne
povezanosti uslužbenca s predmetom odločanja direktor agencije imenuje
njegovega namestnika.
7. člen
(način opravljanja nalog strokovnih komisij)
Delo strokovne komisije pri vrednotenju vlog, prispelih na
javne razpise, poteka dvostopenjsko:
1.     
individualno vrednotenje vloge, ki predstavlja fazo priprave člana
strokovne komisije na skupno sejo strokovne komisije;
2.     
skupna seja, na kateri strokovna komisija sprejme usklajeno oceno vloge.
8. člen
(usklajevanje na skupni seji)
(1) Po individualni obravnavi vlog se strokovna komisija
na skupni seji uskladi pri izdelavi skupne ocene oziroma vrednotenja vloge.
Skupna ocena temelji na individualnih ocenah in usklajevanju članov strokovne
komisije.
(2) Na skupni seji strokovna komisija pripravi skupno
usklajeno pisno utemeljitev k posameznim razpisnim kriterijem.
(3) Strokovna komisija na skupni seji potrdi tudi s
strokovno službo agencije usklajeni predlog za določitev obsega sredstev za
tiste programe ali projekte, ki jih predlaga za sofinanciranje.
(4) Skupna pisna utemeljitev k vrednotenju posameznega
kriterija mora natančno, razumljivo in strokovno pojasniti razloge za število
dodeljenih točk po posameznem kriteriju.
(5) Za pripravo skupne pisne utemeljitve iz prejšnjega
odstavka je odgovoren predsednik strokovne komisije.
9. člen
(dodatna strokovna mnenja)
(1) Pri odločanju o zadevah, ki sodijo na druga
strokovna področja, lahko strokovna komisija pridobi mnenje druge strokovne
komisije ali drugo ekspertno mnenje.
(2) Direktor agencije lahko za obravnavo posamezne
zadeve oziroma pri javnem razpisu ali javnem pozivu, ki sodi na več področij,
kot pristojne določi več strokovnih komisij.
10. člen
(delo na sejah)
(1) Strokovne komisije delajo in odločajo na sejah, ki
jih skliče pristojni uslužbenec agencije.
(2) Seje strokovne komisije vodi pristojni uslužbenec
agencije.
(3) Strokovna komisija je sklepčna, če je na seji
prisotnih več kot polovica njenih članov.
(4) Strokovna komisija sprejema sklepe z večino glasov
navzočih članov. V primeru enakega števila glasov za in proti odloča glas
predsednika strokovne komisije.
(5) Prostor za izvedbo seje določi pristojni uslužbenec
agencije v sklicu seje.
(6) Dela strokovne komisije se ob pristojnem uslužbencu
agencije lahko udeleži tudi direktor agencije ali drugi zaposleni na agenciji,
ki jih za to pooblasti direktor agencije.
11. člen
(posredovanje informacij)
(1) Člani strokovne komisije ne smejo dajati informacij
o zadevah, ki jih obravnavajo in so v pristojnosti odločanja agencije, kar
velja za celoten postopek odločanja.
(2) Člani strokovne komisije morajo pri svojem delu
upoštevati omejitve, ki izhajajo iz predpisov, ki urejajo varovanje osebnih in
tajnih podatkov. Tajne in osebne podatke, ki so kot takšni določeni z zakonom,
ki ureja tajne podatke, in z zakonom, ki ureja osebne podatke, lahko uporabijo
le v okviru svojih nalog v strokovni komisiji in v skladu s predpisi s področja
varstva osebnih in tajnih podatkov.
12. člen
(sklic seje)
(1) Seja mora biti sklicana praviloma najmanj pet dni
pred zasedanjem, razen če s krajšim rokom sklica soglaša večina članov
strokovne komisije.
(2) Člani strokovne komisije, ki se seje iz opravičenih
razlogov ne morejo udeležiti, so dolžni svoj izostanek sporočiti pristojnemu
uslužbencu vsaj dva dni pred zasedanjem. Če pristojni uslužbenec ugotovi, da
seja ne bi bila sklepčna, se seja prestavi.
(3) Vabilo se praviloma pošlje po elektronski pošti.
Izjemoma se vabilo pošilja po navadni pošti, če zaradi obsega ali narave
priloženega gradiva elektronsko pošiljanje ni mogoče.
(4) Gradiva so lahko dostopna tudi v podatkovni bazi
agencije, pri čemer agencija zagotovi spletni dostop članom strokovne komisije.
13. člen
(dopisna seja)
(1) Pristojni uslužbenec agencije lahko izjemoma, ko ni
mogoče sklicati redne seje, skliče tudi dopisno sejo.
(2) V sklicu dopisne seje se navede, kako in do kdaj
lahko člani med dopisno sejo pošiljajo svoja pisna mnenja, stališča in
pripombe. Rok za pošiljanje sporočil ne sme biti krajši od štiriindvajset ur in
ne daljši od treh dni.
(3) Sporočila, prejeta med dopisno sejo, se posredujejo
vsem članom strokovne komisije.
(4) Gradivo s predlaganimi sklepi, mnenji ali stališči
je sprejeto, če je zanj glasovala več kot polovica članov strokovne komisije.
Glasovanje in obravnava gradiva se konča predčasno, če je pred iztekom
postavljenega roka za sprejem glasovala vsaj polovica članov komisije.
(5) O dopisni seji se piše zapisnik. Za zapisnik dopisne
seje se smiselno uporabljajo določbe 15. člena tega pravilnika.
14. člen
(zapisnik)
(1) O delu strokovne komisije se vodi zapisnik, ki
obsega najmanj:
-       
zaporedno številko seje,
-       
datum in kraj seje,
-       
osebna imena navzočih in odsotnih članov strokovne komisije ter osebna
imena drugih navzočih,
-       
dnevni red,
-       
navedbo o potrditvi oziroma spremembi ali dopolnitvi zapisnika prejšnje
seje,
-       
podatke o delu na seji,
-       
sklepe, ki so bili sprejeti.
(2) Vsak član ima pravico podati na zapisnik ločeno
mnenje, ki se priloži k zapisniku seje.
(3) Strokovna komisija sprejme zapisnik na svoji
naslednji redni seji.
(4) Zapisnik vodi pristojni uslužbenec agencije.
(5) Zapisnik podpišejo člani strokovne komisije in
pristojni uslužbenec agencije. Pristojni uslužbenec agencije osnutek zapisnika
izdela in ga najkasneje v treh delovnih dneh pošlje v usklajevanje članom
komisije. Pripombe na zapisnik člani strokovne komisije posredujejo najkasneje
v treh delovnih dneh.
15. člen
(zaupnost podatkov)
Člani strokovne komisije gradiv, ki jih obravnavajo pri
svojem delu, ne smejo posredovati tretjim osebah ali jih kako drugače v delih
ali celoti razširjati.
16. člen
(nagrada za delo)
(1) Član strokovne komisije ima pravico do nagrade za
svoje pisne prispevke oziroma pisna mnenja, ki so ovrednoteni kot avtorsko
delo.
(2) Direktor agencije vsako leto s sklepom določi
okvirne honorarje za predsednike in člane strokovnih komisij.
(3) Pristojni uslužbenec na podlagi sklepa iz prejšnjega
odstavka pripravi ustrezne pogodbe s člani strokovne komisije.
(4) Člani strokovnih komisij svoje delo izkažejo s
pisnimi strokovnimi mnenji, predlogi aktov in priporočili.
(5) Podlaga za izplačilo honorarjev članom strokovnih
komisij so sklenjene pogodbe, predloženi dokumenti iz prejšnjega odstavka in
(so)podpisano delno ali zaključno poročilo o opravljenem delu.
(6) Člani strokovnih komisij imajo tudi pravico do
povračila prevoznih stroškov, pri čemer se smiselno uporabljajo predpisi, ki
urejajo povračilo stroškov v javnih agencijah.
PREHODNA IN KONČNI DOLOČBI
17. člen
(imenovanje strokovne komisije in prenehanje mandata
dosedanjim komisijam)
Strokovne komisije po tem pravilniku se imenujejo najpozneje
v treh mesecih po uveljavitvi tega pravilnika. Z dnem imenovanja strokovnih
komisij po tem pravilniku preneha mandat dosedanjim strokovnim komisijam.
18. člen
(veljavnost dosedanjega pravilnika)
Z dnem uveljavitve tega pravilnika preneha veljati Pravilnik
o strokovnih komisijah Javne agencije za knjigo Republike Slovenije (Uradni
list RS, št. 19/09 in 10/14).
19. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 2016-3340-0043
Ljubljana, dne 25. oktobra 2016
EVA: 2016-3340-0043
Jani Virk l.r.
predsednik Sveta Javne agencije za knjigo
Republike Slovenije