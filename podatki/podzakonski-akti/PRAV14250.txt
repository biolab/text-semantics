I. SPLOŠNE DOLOČBE
1. člen
Ta pravilnik ureja način razpolaganja z darili, določanje
vrednosti daril, vodenje in vsebino seznama daril, ki jih v zvezi z
opravljanjem funkcije, dela, ali javne službe, ali v zvezi s svojim položajem
prejemajo uradne osebe ali njihovi družinski člani, ter druga izvedbena
vprašanja v zvezi s prepovedmi, omejitvami in dolžnostmi uradnih oseb pri
sprejemanju daril.
2. člen
Pojmi, uporabljeni v tem pravilniku, imajo za potrebe tega
pravilnika naslednji pomen:
1.     
darilo je stvar, pravica, storitev ali druga korist, ki jo je mogoče
finančno ovrednotiti,
2.     
protokolarna darila so darila, ki jih podarijo predstavniki drugih
državnih organov, drugih držav in mednarodnih organizacij ter institucij ob
obiskih, gostovanjih ali drugih priložnostih ter druga darila, dana v podobnih
okoliščinah,
3.     
priložnostna darila manjše vrednosti so darila, ki se jih tradicionalno
ali običajno izroča ob določenih dogodkih (kulturnih, slavnostnih, zaključkih
izobraževanja, usposabljanja, ob praznikih ipd.) ali ob opravljanju
diplomatskih aktivnosti, njihova vrednost pa ne sme presegati vrednosti 100
eurov, ne glede na obliko darila in število darovalcev istega darila,
4.     
darila zanemarljive vrednosti so darila, katerih vrednost ne presega 50
eurov,
5.     
vrednost darila je tržna cena darila oziroma razlika med tržno in
plačano ceno darila,
6.     
uradne osebe so funkcionarji, uradniki na položaju in drugi javni
uslužbenci, uslužbenci zaposleni v Banki Slovenije, poslovodne osebe in člani
organov upravljanja, vodenja in nadzora v subjektih javnega sektorja,
7.     
subjekti javnega sektorja so državni organi in samoupravne lokalne
skupnosti, javne agencije, javni skladi, javni zavodi, javni gospodarski
zavodi, Banka Slovenije, druge osebe javnega prava, ki so posredni uporabniki
državnega proračuna ali proračuna samoupravne lokalne skupnosti, pravne osebe,
ki jih je ustanovila država ali lokalna skupnost oziroma v katerih ima država
ali lokalna skupnost večinski delež oziroma prevladujoč vpliv. Med subjekte
javnega sektorja ne spadajo gospodarske družbe, v katerih ima večinski delež
oziroma prevladujoč vpliv država ali lokalna skupnost, razen tistih, ki so
ustanovljene na podlagi zakona,
8.     
seznam daril je po časovnem zaporedju vodena zbirka obrazcev za
evidentiranje prejetega darila uradne osebe ali njenega družinskega člana,
9.     
opravljanje dela je opravljanje funkcije, nalog in izvrševanje
pooblastil na podlagi položaja uradne osebe v subjektu javnega sektorja,
10.  
darilo, ki lahko vpliva ali ustvarja videz, da vpliva na objektivno in
nepristransko opravljanje nalog, pristojnosti ali pooblastil uradne osebe, je
predvsem darilo:
- 
ki je bilo dano v kratkem časovnem obdobju pred ali po odločitvi
subjekta javnega sektorja, s katero je ta odločil o pravici ali obveznosti
darovalca ali njegovih družinskih članov ali
- 
katerega vrsta, oblika ali vrednost znatno odstopa od okoliščin
izročitve darila ali
- 
podarjeno s strani darovalca, ki ima s subjektom javnega sektorja
poslovne stike ali jih šele vzpostavlja,
11.  
prejemnik je uradna oseba ali njen družinski član, ki ji je ponujeno ali
dano darilo; prejemnik je tudi oseba, ki je darilo sprejela v imenu subjekta
javnega sektorja ali njen družinski član,
12.  
darovalec je pravna ali fizična oseba, ki ponudi ali da darilo,
13.  
oseba, ki vodi seznam daril, je oseba, ki jo predstojnik ali
poslovodstvo subjekta javnega sektorja določi kot odgovorno osebo za vodenje
seznama daril.
II. PREPOVEDI IN OMEJITVE SPREJEMANJA DARIL
3. člen
(1) Prejemnik ne sme sprejemati daril v zvezi z opravljanjem
dela, razen protokolarnih daril in priložnostnih daril manjše vrednosti.
(2) Prejemnik ne sme sprejeti darila v zvezi z opravljanjem
dela:
-       
če bi izročitev oziroma sprejem takšnega darila pomenila kaznivo
dejanje,
-       
če je to prepovedano z drugim zakonom ali na njegovi podlagi izdanimi
predpisi,
-       
če se kot darilo izročajo denar, vrednostni papirji, darilni in
vrednostni boni ter kartice in drage kovine,
-       
če darilo lahko vpliva ali ustvarja videz, da vpliva na objektivno in
nepristransko opravljanje dela uradne osebe.
(3) Darilo iz prejšnjega odstavka ne postane last prejemnika
ali subjekta javnega sektorja, pri katerem prejemnik opravlja delo, in ga je
potrebno zavrniti, vrniti darovalcu oziroma z njim ravnati v skladu s predpisi.
(4) Prepovedi in omejitve iz prvega, drugega in tretjega
odstavka tega člena veljajo tudi v primerih, če se darilo v zvezi z
opravljanjem dela prejemnika izroči njegovim družinskim članom, kot jih
opredeljuje zakon, ki ureja integriteto in preprečevanje korupcije.
(5) Za darilo v zvezi z opravljanjem dela se ne šteje darilo
simbolnega pomena, ki se tradicionalno izroča ob določenih dogodkih (plakete,
značke, zastavice, promocijski material in drugi predmeti podobne narave).
(6) Ob upoštevanju zakonskih prepovedi in omejitev za
prepovedano darilo v obliki denarja, vrednostnih papirjev ali dragocenih kovin
iz 3. točke drugega odstavke tega člena ne šteje darilo, kadar je prevladujoč
namen darila njegova spominska, zgodovinska ali podobna simbolna vrednost (npr.
medalje, spominski in zbirateljski kovanci, ki jih izda centralna banka ali
druga institucija, ki opravlja podobno vlogo kot centralna banka).
4. člen
Subjekt javnega sektorja mora na primeren način objaviti v
svojih uradnih prostorih in v drugih prostorih, kjer se posluje s strankami,
katere so omejitve v zvezi s sprejemanjem daril s strani uradnih oseb in kakšen
je postopek v primeru njihove izročitve.
III. RAVNANJE V PRIMERU SPREJEMA DARILA
5. člen
(1) Prejemnik mora v primeru sprejema darila takoj, ko je to
mogoče, najkasneje pa v 8 dneh, izpolniti obrazec za evidentiranje prejetega
darila in ga izpolnjenega izročiti osebi, ki vodi seznama daril pri subjektu
javnega sektorja, v katerem opravlja delo. Prejemnik obrazca ne izpolni v
primeru prejema darila zanemarljive vrednosti.
(2) Prejemnik mora v obrazec vpisati naslednje podatke:
-       
svoje ime in priimek in delo, ki ga opravlja,
-       
ime, priimek in naslov darovalca oziroma naziv in sedež pravne osebe ali
organa, če je bilo darilo dano v imenu pravne osebe ali organa,
-       
datum sprejema darila,
-       
podatek o tem, ali je darilo prejel družinski član,
-       
navedbo, ali gre za protokolarno ali priložnostno darilo,
-       
vrsto in vrednost darila ter navedbo, na kakšen način se je določila
vrednost darila,
-       
razloge za izročitev darila oziroma okoliščine, v katerih je darilo
dano,
-       
način izročitve darila (npr. osebno, po pošti),
-       
navedbo, ali je darilo postalo last prejemnika ali subjekta javnega
sektorja, v katerem prejemnik opravlja delo,
-       
datum izpolnitve obrazca,
-       
podpis prejemnika.
(3) Če darilo sprejme družinski član uradne osebe, je uradna
oseba dolžna izpolniti obrazec in ga izročiti osebi, zadolženi za vodenje
seznama pri subjektu javnega sektorja, kjer opravlja delo.
(4) V seznam daril se ne vpisujejo darila zanemarljive
vrednosti.
(5) Protokolarna darila in priložnostna darila, ki postanejo
last subjekta javnega sektorja, v katerem prejemnik opravlja delo, ter darila,
ki jih prejemnik ni upravičen obdržati, mora prejemnik takoj po prejemu,
oziroma takoj, ko je to mogoče, najkasneje pa v 8 dneh, izročiti osebi, ki je
zadolžena za vodenje seznama daril pri subjektu javnega sektorja, kjer
prejemnik opravlja delo.
(6) O izročitvi obrazca o evidentiranju prejetega darila ali
izročitvi darila subjektu javnega sektorja, kjer prejemnik opravlja delo, se
prejemniku na njegovo zahtevo izda pisno potrdilo.
(7) Oseba, ki vodi seznam daril pri subjektu javnega
sektorja, kjer prejemnik opravlja delo, v obrazec vpiše tudi način
evidentiranja in uporabe oziroma hrambe darila, če je darilo postalo last
subjekta javnega sektorja, v katerem prejemnik opravlja delo.
(8) Obrazci za evidentiranje prejetih daril in potrdila o
prejetih darilih se izpolnijo in hranijo v elektronski obliki.
6. člen
(1) Če darovalec prejemniku ne poda podatkov iz druge in
sedme alineje drugega odstavka prejšnjega člena oziroma so podatki očitno
neresnični in ne izhajajo iz okoliščin izročitve darila, mora prejemnik
zavrniti sprejem takega darila. V primeru prejema takšnega darila po pošti, se
ga vrne pošiljatelju, če je znan, če pošiljatelj ni znan, darilo postane last
subjekta javnega sektorja.
(2) Če prejemnik dvomi v resničnost podatkov iz prejšnjega
odstavka, ali dvomi v resničnost navedene vrednosti darila, ki jih je pridobil
od darovalca, vrednost darila oceni skladno z 8. členom tega pravilnika.
(3) Če prejemnik po sprejemu darila ugotovi, da so podatki iz
prvega odstavka tega člena neresnični, pa ne gre za priložnostno darilo manjše
vrednosti, ravna v skladu s petim odstavkom prejšnjega člena.
7. člen
(1) Oseba, ki vodi seznam daril pri subjektu javnega
sektorja, v katerem prejemnik opravlja delo, opremi izpolnjen obrazec iz prvega
odstavka 5. člena tega pravilnika z zaporedno številko in ga vloži v seznam
daril.
(2) Oseba, ki vodi seznam daril pri subjektu javnega
sektorja, poskrbi, da se darilo, ki je postalo last subjekta javnega sektorja,
evidentira v ustrezni evidenci in poskrbi za pravilno uporabo, hrambo in
morebitno zavarovanje tega darila.
(3) V primeru dvoma glede vrednosti darila, vrste ali narave
obdaritve, prejemnik o prejemu darila obvesti osebo, ki vodi seznam daril pri
subjektu javnega sektorja, v katerem opravlja delo. Če vrednosti darila ne
določi prejemnik, to stori oseba, ki vodi seznam daril, skladno z 8. členom
tega pravilnika.
8. člen
(1) Pri ocenjevanju vrednosti daril se upošteva tržna cena
darila. Če je darilo takšno, da njegove vrednosti ni mogoče določiti glede na
tržne cene, se vrednost določi po laični oceni osebe, ki vodi seznam daril,
upoštevaje cene istovrstnih oziroma primerljivih stvari, pravic, storitev ali
drugih koristi.
(2) Če je darilo umetniško delo ali stvar, ki predstavlja
zgodovinsko vrednost ali drugo vrednost, ki se je ne da oceniti po tržnih
merilih, se vrednost darila določi na podlagi ocene strokovnjaka za ocenjevanje
vrednosti.
IV. RAZPOLAGANJE Z DARILI
9. člen
(1) Način razpolaganja z darilom, ki je postalo last subjekta
javnega sektorja, določi predstojnik subjekta javnega sektorja, ali oseba, ki
jo za to pooblasti. Če je darilo sprejel predstojnik subjekta javnega sektorja,
način razpolaganja z darilom določi njegov namestnik ali oseba, ki jo za to
pooblasti. Način razpolaganja z darili lahko predstojnik subjekta javnega
sektorja določi tudi z notranjim aktom subjekta javnega sektorja.
(2) Če se po prejemu darila, ki je postalo last subjekta
javnega sektorja, ugotovi, da glede na svoje lastnosti ni primerno za uporabo
ali hrambo (npr. pokvarljivo blago), se ga, če je to mogoče, uporabi za
reprezentanco v subjektu javnega sektorja, ali pa se darilo odstopi
organizaciji, ki je pooblaščena za proizvodnjo ali promet s takšnimi stvarmi
ali humanitarni organizaciji. Enako se postopa v primeru, ko darovalec pri
darilu vztraja, razen ko prejemnik darila ne sme sprejeti na podlagi drugega
odstavka 3. člena tega pravilnika.
(3) O predaji darila organizacija iz prejšnjega odstavka
subjektu javnega sektorja izda potrdilo. Potrdilo se vloži v seznam daril
subjekta javnega sektorja. Potrdilo se izda v elektronski obliki.
10. člen
Če prejemnik prejme darilo po pošti ali na drug posreden
način, to dejstvo navede v obrazcu za evidentiranje prejetega darila iz prvega
odstavka 5. člena tega pravilnika. V tem primeru v obrazec vpiše podatke, ki so
mu ob prejemu darila znani.
11. člen
Če je prejemniku ponujeno darilo v zvezi z opravljanjem dela
v obliki storitve, pa ne gre za darilo manjše vrednosti, prejemnik tovrstne
storitve ne sme sprejeti.
V. VODENJE SEZNAMA DARIL
12. člen
(1) Seznam daril predstavljajo z zaporedno številko označeni
in po časovnem zaporedju vodeni izpolnjeni obrazci za evidentiranje prejetega
darila prejemnika in potrdila o prevzemu daril iz tretjega odstavka 9. člena
tega pravilnika.
(2) Seznami daril pri subjektih javnega sektorja se v
elektronski obliki vodijo za časovno obdobje koledarskega leta in se hranijo
pet let od zaključka leta, v katerem so nastali.
(3) Uradna oseba ima pravico do vpogleda v seznam daril glede
podatkov, ki se nanašajo nanjo.
13. člen
(1) V vsakem subjektu javnega sektorja se določi eno ali več
oseb, ki so odgovorne za pravilno vodenje seznama daril po tem pravilniku
(oseba, ki vodi seznam daril).
(2) Osebo iz prejšnjega odstavka določi predstojnik subjekta
oziroma njegov poslovodni organ.
(3) Če oseba iz prvega odstavka tega člena dvomi v resničnost
podatkov, ki se vpisujejo v seznam daril, v okviru možnosti ugotovi, ali so
navedeni podatki resnični. Če ugotovi, da so podatki iz obrazca neresnični,
oziroma da ne gre za priložnostno darilo manjše vrednosti, mora o tem obvestiti
prejemnika in predstojnika subjekta javnega sektorja oziroma poslovodni organ.
(4) Če oseba iz prvega odstavka tega člena ugotovi, da je
prišlo do kršitve pri posredovanju podatkov v seznam daril oziroma drugih
določb tega pravilnika v zvezi z ravnanjem s prejetimi darili, o tem obvesti
predstojnika subjekta javnega sektorja oziroma poslovodni organ.
VI. POROČANJE KOMISIJI ZA PREPREČEVANJE KORUPCIJE
14. člen
Subjekti javnega sektorja najkasneje do 31. marca za preteklo
leto prek elektronskega obrazca, dostopnega na spletnih straneh Komisije za
preprečevanje korupcije, posredujejo seznam prejetih daril, ki vsebuje podatke
iz drugega odstavka 5. člena tega pravilnika.
VII. NADZOR
15. člen
(1) Notranji nadzor nad izvajanjem določb tega pravilnika
izvajajo predstojniki oziroma poslovodni organ subjektov javnega sektorja, v
katerih prejemniki opravljajo delo. Za nadzor se lahko pooblasti tudi drugo
osebo.
(2) Zunanji nadzor nad izvrševanjem določb tega pravilnika
izvaja Komisija za preprečevanje korupcije, v skladu s pooblastili, ki so
določena v Zakonu o integriteti in preprečevanju korupcije.
VIII. KONČNA DOLOČBA
16. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-122/2021
Ljubljana, dne 5. julija 2021
EVA 2021-2030-0015
Marjan Dikaučič
minister
za pravosodje