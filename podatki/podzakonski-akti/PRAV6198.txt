1. člen
(vsebina pravilnika)
(1) S tem pravilnikom se določajo minimalni
tehnični in drugi pogoji, ki jih morajo izpolnjevati pravne in fizične osebe (v
nadaljnjem besedilu: vzdrževalci), ki pregledujejo in servisno vzdržujejo (v
nadaljnjem besedilu: vzdrževanje) ročne in prevozne gasilne aparate (v
nadaljnjem besedilu: gasilnike), ter pogoji za pridobitev in odvzem pooblastila
za vzdrževanje.
(2) Ta pravilnik v skladu z Direktivo
2006/123/ES Evropskega parlamenta in Sveta z dne 12. decembra 2006 o storitvah
na notranjem trgu (UL L št. 376 z dne, 27. 12. 2006, str. 36) določa veljavnost
dovoljenja oziroma pooblastila.
2. člen
(dolžnosti lastnika in vzdrževalca)
(1) Lastnik mora vzdrževati gasilnike na
svoje stroške pri pooblaščenem vzdrževalcu v skladu z navodili proizvajalca in
tem pravilnikom.
(2) Pri vzdrževalcu lahko gasilnike
vzdržuje le serviser, ki ima ustrezno znanje in potrdila v skladu s tem
pravilnikom.
3. člen
(obseg vzdrževanja)
Vzdrževanje gasilnikov obsega:
-      
pregled brezhibnosti delovanja gasilnika po navodilih proizvajalca;
-      
servisno vzdrževanje po navodilih proizvajalca.
4. člen
(pogoji za vzdrževanje)
(1) Vzdrževalec mora izpolnjevati naslednje
pogoje:
-      
registriran mora biti za opravljanje dejavnosti, ki obsega vzdrževanja
gasilnikov;
-      
imeti mora vsaj enega serviserja, ki izpolnjuje pogoje, določene s tem
pravilnikom;
-      
imeti mora opremo, ki je skladna z zahtevami proizvajalca gasilnika za
vzdrževanje določene vrste gasilnikov;
-      
sklenjeno mora imeti pogodbo ali drugo obliko dogovora o vzdrževanju
gasilnikov s proizvajalcem, pooblaščenim zastopnikom, uvoznikom ali
distributerjem.
(2) Vzdrževalec mora pridobiti tudi
pooblastilo Uprave Republike Slovenije za zaščito in reševanje za vzdrževanje
gasilnikov v skladu s tem pravilnikom.
5. člen
(serviser)
(1) Serviser, ki vzdržuje gasilnike,
mora imeti najmanj srednjo poklicno izobrazbo in uspešno opravljen preizkus znanja
pri proizvajalcu, pooblaščenemu zastopniku, uvozniku ali distributerju.
(2) Serviser, ki polni ampule z ogljikovim
dioksidom in vzdržuje gasilnike z ogljikovim dioksidom, mora opraviti predpisan
preizkus znanja za polnilca tehničnih plinov.
5.a člen
(1) Ne glede na pogoj iz četrte
alineje prvega odstavka 4. člena tega pravilnika lahko vzdrževalec še
naprej opravlja vzdrževanje gasilnikov proizvajalca, ki je prenehal obstajati
in nima pravnega naslednika, dokler izpolnjuje pogoje, ki jih je proizvajalec
določil z navodili za vzdrževanje teh gasilnikov ter pod pogojem, da s tem ni
ogrožena brezhibnost delovanja gasilnikov, kar vzdrževalec dokazuje z ustrezno
dokumentacijo.
(2) Če ima proizvajalec, ki je
prenehal obstajati, pravnega naslednika, ali če je prenehal obstajati
pooblaščeni zastopnik, uvoznik ali distributer, s katerim je imel vzdrževalec
sklenjeno pogodbo ali drugo obliko dogovora o vzdrževanju gasilnikov iz četrte
alineje prvega odstavka 4. člena tega pravilnika, mora vzdrževalec najkasneje
v 90 dneh skleniti ustrezen aneks oziroma novo pogodbo ali drugo obliko
dogovora o vzdrževanju s pravnim naslednikom proizvajalca ali z drugim
pooblaščenim zastopnikom, uvoznikom ali distributerjem.
6. člen
(spremembe pri serviserjih)
(1) Če ima vzdrževalec samo enega
serviserja, ki mu preneha delovno ali drugo razmerje, mora najkasneje v 90 dneh
po njegovem prenehanju opravljanja dela zaposliti drugega serviserja.
(2) Vzdrževalec mora v 30 dneh obvestiti
Upravo Republike Slovenije za zaščito in reševanje o vsaki spremembi glede
izpolnjevanja pogojev za pridobitev pooblastila za vzdrževanje gasilnikov,
vključno s spremembami glede serviserjev.
7. člen
(oznaka na gasilniku)
(1) Vzdrževalec mora po opravljenem
vzdrževanju gasilnik opremiti z vidno oznako, iz katere morajo biti razvidni:
-      
naslov vzdrževalca;
-      
vrsta opravljenega vzdrževanja;
-      
datum opravljenega vzdrževanja;
-      
datum naslednjega vzdrževanja po navodilih proizvajalca;
-      
žig in podpis.
(2) Oznaka iz prejšnjega odstavka tega
člena predstavlja tudi potrdilo o brezhibnem delovanju gasilnika. Vzdrževalec
mora voditi posebno evidenco o tem, kateri serviser je opravil vzdrževanje
gasilnika, ter evidenco gasilnikov, ki jih je pregledal.
(3) Vzdrževalec mora skrbeti, da ob
vzdrževanju gasilnikov ne poveča požarnega tveganja objekta, naprav in postrojev
opremljenih s temi gasilniki.
8. člen
(izdaja pooblastila)
(1) Fizične in pravne osebe, ki želijo
opravljati vzdrževanje gasilnikov, vložijo pri Upravi Republike Slovenije za
zaščito in reševanje vlogo za izdajo pooblastila za vzdrževanje gasilnikov in
ji priložijo listine, ki dokazujejo, da izpolnjujejo pogoje iz prvega odstavka
4. člena tega pravilnika, razen dokazila o opravljanju dejavnosti, ki ga
pridobi Uprava Republike Slovenije za zaščito in reševanje po uradni dolžnosti.
(2) Uprava Republike Slovenije za zaščito
in reševanje izda pooblastilo za vzdrževanje gasilnikov iz prejšnjega odstavka
tega člena v upravnem postopku. Na pooblastilu za vzdrževanje gasilnikov mora
biti naveden serviser, ki vzdržuje gasilnike posameznega proizvajalca, pri
katerem je opravil preizkus znanja v skladu s tem pravilnikom. Pooblastilo za
vzdrževanje gasilnikov velja za vse vrste gasilnikov določenega proizvajalca.
(3) Pooblastilo za vzdrževanje gasilnikov
iz prejšnjega odstavka se izda za nedoločen čas.
(4) Tuja pravna ali fizična oseba iz države članice Evropske
unije ali Evropskega gospodarskega prostora ali Švicarske konfederacije lahko
občasno opravlja dejavnost vzdrževanja gasilnikov v Republiki Sloveniji, če
izkaže, da v državi, v kateri ima svoj sedež, izpolnjuje pogoje za opravljanje
dejavnosti. Pred prvim opravljanjem dejavnosti vzdrževanja gasilnikov se
priglasi pri Upravi Republike Slovenije za zaščito in reševanje. Ob priglasitvi
se navede naziv in sedež v državi ustanovitve oziroma sedeža, telefon,
elektronski naslov, kontaktna oseba, naziv in sedež pristojnega organa v državi
ustanovitve, vrsta dejavnosti ter predvideno trajanje čezmejnega opravljanja
dejavnosti. Priglasitev je možna tudi po elektronski pošti. Obrazec za
priglasitev se objavi na spletni strani Uprave Republike Slovenije za zaščito
in reševanje.
9. člen
(prenehanje pooblastila)
Pooblastilo za vzdrževanje gasilnikov
preneha ne glede na določbo prejšnjega člena tega pravilnika, če:
-      
vzdrževalec preneha izpolnjevati pogoje iz prvega odstavka 4. člena tega
pravilnika;
-      
ne sklene ustreznega aneksa oziroma nove pogodbe ali druge oblike
dogovora iz drugega odstavka 5.a člena tega pravilnika.
-      
vzdrževalec po izteku roka iz prvega odstavka 6. člena tega pravilnika
ne zaposli drugega serviserja;
-      
vzdrževalec ne obvesti Uprave Republike Slovenije za zaščito in
reševanje o spremembah v skladu z drugim odstavkom 6. člena tega pravilnika;
-      
je vzdrževalcu pooblastilo odvzeto.
10. člen
(odvzem pooblastila)
Pooblastilo za vzdrževanje gasilnikov lahko
Uprava Republike Slovenije za zaščito in reševanje odvzame sama ali na predlog
inšpektorja za varstvo pred naravnimi in drugimi nesrečami, če je vzdrževalec
storil prekršek pri vzdrževanju gasilnikov ali, če krši predpise o vzdrževanju
gasilnikov.
11. člen
(veljavnost potrdil in pooblastil)
(1) Potrdila serviserjem in pooblastila
vzdrževalcem gasilnikov, ki jih je Uprava Republike Slovenije za zaščito in
reševanje izdala pred uveljavitvijo tega pravilnika, ostanejo v veljavi do
izteka roka, za katerega so bila izdana, vendar najdlje do 31. 12. 2007.
(2) Vzdrževalci gasilnikov, ki želijo
spremeniti ali podaljšati pooblastilo za vzdrževanje gasilnikov, morajo
izpolnjevati pogoje, določene s tem pravilnikom.

Pravilnik o minimalnih tehničnih in drugih
pogojih za vzdrževanje ročnih in prevoznih gasilnih aparatov (Uradni list RS,
št. 108/04)
vsebuje naslednji končni določbi:
»12. člen
Z dnem uveljavitve tega pravilnika, preneha
veljati Pravilnik o minimalnih tehničnih in drugih pogojih za vzdrževanje
ročnih in prevoznih gasilnih aparatov (Uradni list RS, št. 22/95).
13. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 1. 1. 2005.«.

Pravilnik o spremembi in dopolnitvi Pravilnika
o minimalnih tehničnih in drugih pogojih za vzdrževanje ročnih in prevoznih
gasilnih aparatov (Uradni list RS, št. 116/07) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o minimalnih tehničnih in drugih pogojih za vzdrževanje ročnih in
prevoznih gasilnih aparatov (Uradni list RS, št. 102/09) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(1) Pooblastila vzdrževalcem gasilnikov, ki
jih je Uprava Republike Slovenije za zaščito in reševanje izdala pred
uveljavitvijo tega pravilnika, ostanejo v veljavi do izteka roka. 
(2) Ne glede na prejšnji odstavek, se
vzdrževalcem gasilnikov, ki želijo pridobiti pooblastilo za vzdrževanje
gasilnikov za nedoločen čas, izda na njihovo zahtevo pooblastilo v skladu s tem
pravilnikom.
5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o minimalnih tehničnih in drugih pogojih za vzdrževanje ročnih in
prevoznih gasilnih aparatov (Uradni list RS, št. 55/15)
vsebuje naslednjo končno določbo:
»7. člen
Ta pravilnik začne veljati petnajsti dan po
objavi v Uradnem listu Republike Slovenije.«.