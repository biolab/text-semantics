1. člen
(namen in področje uporabe smernic)
(1) Evropski organ za vrednostne papirje in trge (v
nadaljevanju ESMA) je na podlagi 16. člena Uredbe (EU) 1095/20101
2. oktobra 2017 objavil Smernice o poročanju o poslih, vodenju evidenc o
naročilih in uskladitvi poslovnih ur v okviru direktive MiFID II (v
nadaljevanju: smernice o poročanju), ki so objavljene na njegovi spletni
strani.
(2) Smernice o poročanju so namenjene:
1.     
investicijskim podjetjem, kot so opredeljena v 1. točki prvega odstavka
4. člena Direktive 2014/65/EU2;
2.     
mestom trgovanja, kot so opredeljena v 24. točki prvega odstavka 4.
člena Direktive 2014/65/EU;
3.     
odobrenim mehanizmom poročanja (ARM), kot so opredeljeni v 54. točki
prvega odstavka 4. člena Direktive 2014/65/EU in 4. pristojnim organom,
kot so opredeljeni v 26. točki prvega odstavka 4. člena Direktive 2014/65/EU.
(3) Smernice o poročanju so sprejete z namenom, da se
zagotovi navodila investicijskim podjetjem, mestom trgovanja, odobrenim
mehanizmom poročanja (ARM) in sistematičnim internalizatorjem3 glede
skladnosti z določbami o poročanju in vodenju evidenc o naročilih iz Uredbe
(EU) št. 600/20144 ter Delegirano uredbo 2017/5905, Delegirano
uredbo 2017/5806 in Delegirano uredbo 2017/5747. Vsi
koncepti, določeni v smernicah o poročanju, se nanašajo samo na 25. in 26. člen
Uredbe (EU) 600/2014 (obveznosti glede vodenja evidenc podatkov o naročilih in
poročanja o poslih) ter na 50. člen Direktive 2014/65/EU (uskladitev poslovnih
ur).
(4) Smernice zagotavljajo večjo jasnost pravil in
postopkov v zvezi s poročanjem o poslih ter hrambo podatkov o naročilih v zvezi
z Direktivo 2014/65/EU in Delegirano uredbo 2017/590, Delegirano uredbo 2017/580
in Delegirano uredbo 2017/574 ter s tem povečujejo konvergenco glede načina
poročanja zavezancev in njihovih poslovnih praks.
2. člen
(obseg uporabe smernic)
(1) S tem sklepom Agencija za trg vrednostnih papirjev
(v nadaljevanju Agencija) določa uporabo smernic o poročanju za:
1.     
borznoposredniške družbe, ki so v skladu z zakonom, ki ureja trg
finančnih instrumentov pridobile dovoljenje Agencije za opravljanje
investicijskih in pomožnih investicijskih storitev in poslov, kadar morajo
izpolnjevati obveznosti iz 25. in 26. člena Uredbe (EU) 600/2014 ter 50. člena
Direktive 2014/65/EU,
2.     
banke, ki so v skladu z zakonom, ki ureja bančništvo pridobile
dovoljenje Banke Slovenije za opravljanje investicijskih in pomožnih
investicijskih storitev in poslov, kadar morajo izpolnjevati obveznosti iz 25.
in 26. člena Uredbe (EU) 600/2014 ter 50. člena Direktive 2014/65/EU,
3.     
upravljalce mest trgovanja, kadar morajo ti izpolnjevati obveznosti iz
25. in 26. člena Uredbe (EU) 600/2014 oziroma mesta trgovanja, kadar morajo ti
izpolnjevati obveznosti iz 50. člena Direktive 2014/65/EU,
4.     
družbe za upravljanje, ki so skladno z zakonom, ki ureja investicijske
sklade in družbe za upravljanje pridobile dovoljenje za opravljanje storitve
gospodarjenja s finančnimi instrumenti, za poročanje o poslih iz naslova
opravljanja te storitve,
5.     
upravljalce alternativnih investicijskih skladov, ki so skladno z
zakonom, ki ureja upravljalce alternativnih investicijskih skladov pridobili
dovoljenje za opravljanje storitve gospodarjenja s finančnimi instrumenti
oziroma pomožno storitev sprejemanja in posredovanja naročil v zvezi z enim ali
več finančnimi instrumenti, za poročanje o poslih iz naslova opravljanja teh
storitev in
6.     
Agencijo, kadar v skladu z zakonom, ki ureja trg finančnih instrumentov
v vlogi pristojnega organa izvaja pristojnosti in naloge nadzora nad subjekti
iz 1. do 5. točke tega odstavka v zvezi z izpolnjevanjem obveznosti iz 25. in
26. člena Uredbe (EU) 600/2014 in 50. člena Direktive 2014/65/EU.
(2) Subjekti iz 1. do 5. točke prejšnjega odstavka tega
člena morajo v celoti upoštevati določbe smernic o poročanju v delu, v katerem
so te naslovljene na njih.
(3) Agencija bo pri opravljanju nalog in pristojnosti
nadzora v skladu z zakonom, ki ureja trg finančnih instrumentov in Uredbo (EU)
600/2014 v celoti upoštevala določbe smernic o poročanju v delu, v katerem se
nanašajo na izvajanje nalog in pooblastil pristojnega organa.
3. člen
(uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Št. 00700-12/2017-5
Ljubljana, dne 22. novembra 2017
EVA 2017-1611-0108
Predsednik Sveta
Agencije za trg vrednostnih papirjev
mag. Miloš Čas l.r.
_______________
1 Uredba (EU) št. 1095/2010 Evropskega parlamenta in
Sveta z dne 24. novembra 2010 o ustanovitvi Evropskega nadzornega organa
(Evropski organ za vrednostne papirje in trge) in o spremembi Sklepa št.
716/2009/ES ter razveljavitvi Sklepa Komisije 2009/77/ES
2 Direktiva 2014/65/EU Evropskega parlamenta in
Sveta z dne 15. maja 2014 o trgih finančnih instrumentov ter spremembi
Direktive 2002/92/ES in Direktive 2011/61/EU
3 Kot je opredeljeno v 20. točki prvega odstavka 4.
člena Direktive 2014/65/EU
4 Uredba (EU) št. 600/2014 Evropskega parlamenta in
Sveta z dne 15. maja 2014 o trgih finančnih instrumentov in spremembi Uredbe
(EU) št. 648/2012
5 Delegirana uredba Komisije (EU) 2017/590 z dne
28. julija 2016 o dopolnitvi Uredbe (EU) št. 600/2014 Evropskega
parlamenta in Sveta v zvezi z regulativnimi tehničnimi standardi za poročanje o
poslih pristojnim organom
6 Delegirana uredba Komisije (EU) 2017/580 z dne
24. junija 2016 o dopolnitvi Uredbe (EU) št. 600/2014 Evropskega
parlamenta in Sveta v zvezi z regulativnimi tehničnimi standardi glede
hranjenja pomembnih podatkov o naročilih za finančne instrumente
7 Delegirana uredba Komisije (EU) 2017/574 z dne
7. junija 2016 o dopolnitvi Direktive 2014/65/EU Evropskega parlamenta in
Sveta v zvezi z regulativnimi tehničnimi standardi za stopnjo natančnosti
poslovnih ur