I. SPLOŠNE DOLOČBE
1. člen
(vsebina pravilnika)
Ta pravilnik določa način pridobitve dovoljenj za uvoz,
tranzit, izvoz, skladiščenje in porabo strupenih kemikalij iz Priloge o
kemikalijah h Konvenciji o prepovedi razvoja, proizvodnje, kopičenja zalog in
uporabe kemičnega orožja ter o njegovem uničenju (Uradni list RS, št. 34/97 –
Mednarodne pogodbe, št. 9/97, v nadaljnjem besedilu: konvencija) za namene iz
3. člena zakona o kemičnem orožju (v nadaljnjem besedilu: zakon).
2. člen
(opredelitev pojmov)
Izrazi, uporabljeni v tem pravilniku, imajo enak pomen kot
izrazi, uporabljeni v zakonu oziroma v konvenciji. 
Izraz kemikalije ima enak pomen kot v zakonu o kemikalijah
(Uradni list RS, št. 36/99).
3. člen
(dovoljenja)
Za uvoz in izvoz strupenih kemikalij iz Seznamov 1, 2 in 3 k
Prilogi o kemikalijah h konvenciji (v nadaljnjem besedilu: Seznam 1, Seznam 2
in Seznam 3) je treba pridobiti dovoljenje Urada za kemikalije RS (v nadaljnjem
besedilu: urad). 
Za tranzit, skladiščenje in porabo strupenih kemikalij iz
Seznamov 1 in 2 je treba pridobiti dovoljenje urada. 
Dovoljenja iz prvega in drugega odstavka tega člena lahko
pridobijo pravne in fizične osebe, ki so vpisane v seznam, ki ga na podlagi 44.
člena zakona o kemikalijah vodi urad.
4. člen
(vloga za pridobitev dovoljenj)
Vlogo za pridobitev dovoljenja za uvoz, izvoz, tranzit,
skladiščenje in porabo strupenih kemikalij iz Seznamov 1 in 2 zavezanec vloži
pri uradu najmanj 60 dni pred nameravanim prvim uvozom, izvozom, tranzitom,
skladiščenjem ali porabo teh strupenih kemikalij. 
Določba iz prejšnjega odstavka se ne nanaša na saksitoksin, v
količinah enakih ali manjših od 5 mg, za katero se dovoljenje izda najkasneje v
roku 7 dni po predložitvi vloge. 
Vlogo za pridobitev dovoljenja za uvoz in izvoz strupenih
kemikalij iz Seznama 3 zavezanec vloži najmanj 30 dni pred nameravanim prvim
uvozom ali izvozom v obdobju, za katerega se zahteva dovoljenje.
5. člen
(koncentracije)
Obveznost pridobitve dovoljenja velja za: 
-    
strupene kemikalije iz Seznama 1 v koncentracijah, enakih ali višjih od
0,01 masnih %, 
-    
strupene kemikalije iz Seznama 2 A v koncentracijah, enakih ali višjih
od 10 masnih %, 
-    
strupene kemikalije iz Seznama 2 B in iz Seznama 3 v koncentracijah,
enakih ali višjih od 30 masnih %.
II. UVOZ, IZVOZ IN TRANZIT
6. člen
(države, v katere se lahko izvaža in države, iz katerih se
lahko uvaža strupene kemikalije)
Strupene kemikalije iz Seznamov 1 in 2 se lahko uvozi le iz
držav ter izvozi le v države pogodbenice konvencije samo za namene iz 3. člena
zakona. 
Uvožene strupene kemikalije iz Seznama 1 ne smejo biti
ponovno izvožene v tretjo državo.
7. člen
(vloga za pridobitev dovoljenja za uvoz, izvoz ali tranzit)
Vloga za pridobitev dovoljenja za uvoz, izvoz ali tranzit
strupenih kemikalij mora vsebovati naslednje podatke: 
a) 
kemijsko in trgovsko ime strupene kemikalije ter njeno strukturno
formulo, 
b) 
CAS številko strupene kemikalije, če jo strupena kemikalija ima, 
c) 
količino strupene kemikalije, ki je predmet uvoza, izvoza ali tranzita, 
d) 
carinsko tarifno oznako, v katero se uvršča strupena kemikalija, 
e) 
podatke o uvozniku, prevozniku ali izvozniku, 
f)  
podatke o prejemniku: 
-   
v primeru uvoza navesti podatke o domačem prejemniku, 
-   
v primeru tranzita navesti namembno državo in naslov prejemnika v tej
državi, 
-   
v primeru izvoza navesti državo uvoznico in naslov prejemnika, 
g) 
vstopni oziroma izstopni mejni prehod, 
h) 
namen uvoza, izvoza ali tranzita, 
i)   
varnostni list v skladu s pravilnikom o razvrščanju, pakiranju in
označevanju nevarnih snovi, 
j)   
druge podatke na zahtevo urada v skladu s konvencijo.
8. člen
(izdaja dovoljenj)
Za strupene kemikalije iz Seznama 1 in 2 se dovoljenje izda
za vsak posamezen uvoz, izvoz ali tranzit. 
Za uvoz in izvoz strupenih kemikalij iz Seznama 3 se
dovoljenje izda za dobo enega leta. 
Dovoljenje iz prvega in drugega odstavka tega člena se izda
za določeno količino strupene kemikalije, za vsako strupeno kemikalijo posebej.
III. SKLADIŠČENJE IN PORABA
9. člen
(vloga za pridobitev dovoljenja za skladiščenje in porabo
strupenih kemikalij)
Vloga za pridobitev dovoljenja za skladiščenje in porabo strupenih
kemikalij iz Seznamov 1 in 2 mora vsebovati naslednje podatke: 
a) 
naslov in matično številko pravne oziroma fizične osebe, ki namerava
strupeno kemikalijo skladiščiti oziroma porabljati, 
b) 
naslov in lokacijo objekta, kjer se namerava strupeno kemikalijo
skladiščiti ali porabljati, 
c) 
kemijsko in trgovsko ime strupene kemikalije ter njeno strukturno
formulo, 
d) 
CAS številko strupene kemikalije, če jo strupena kemikalija ima, 
e) 
nameravano letno količino skladiščenja ali porabe, 
f)  
namen skladiščenja ali porabe, 
g) 
program ukrepov za primer nezgodnega izpusta, 
h) 
ime in priimek odgovorne osebe, 
i)   
telefonsko številko in številko telefaksa odgovorne osebe in pravne
oziroma fizične osebe, 
j)   
elektronski naslov odgovorne osebe in pravne oziroma fizične osebe, če
ga imata, 
k) 
varnostni list v skladu s pravilnikom o razvrščanju, pakiranju in
označevanju nevarnih snovi, 
l)   
ostale podatke na zahtevo urada v skladu s konvencijo.
10. člen
(dovoljenje)
Dovoljenje iz prejšnjega člena se izda za določeno količino
strupene kemikalije, za vsako strupeno kemikalijo posebej, ter za dobo enega
leta.
IV. PRISTOJNOSTI IN POOBLASTILA URADA
11. člen
(pooblastila urada)
Urad prekliče izdano dovoljenje, če zavezanec ne izpolnjuje
pogojev iz tega pravilnika ali če obstaja utemeljen sum zlorabe tega dovoljenja
in o tem obvesti Zdravstveni inšpektorat Republike Slovenije, o preklicu
dovoljenja za uvoz, izvoz in tranzit pa tudi Carinsko upravo Republike
Slovenije. 
Urad preveri ali je namembna država nameravanega izvoza
oziroma država uvoza strupenih kemikalij iz Seznamov 2 in 3 pogodbenica
konvencije in po potrebi pridobi soglasje pristojnega organa te države za uvoz
strupene kemikalije oziroma ustrezno potrdilo, ki omogoča izvajanje določb
konvencije v zvezi z uvozom oziroma izvozom.
V. VODENJE EVIDENC
12. člen
(vodenje evidenc na uradu)
O izdanih dovoljenjih urad vodi evidenco, ki vsebuje najmanj
naslednje podatke: 
a) 
številko in datum izdanega dovoljenja, 
b) 
podatke o imetniku dovoljenja in 
c) 
podatke o načinu uporabe dovoljenja (npr. količinah, datumu in kraju
posameznih uvozov, izvozov, tranzitov, podatke o količinah, mestu in času
skladiščenja oziroma porabe posameznih strupenih kemikalij...).
13. člen
(vodenje evidenc pri zavezancih)
O uporabi dovoljenj za uvoz, izvoz ali tranzit vodi imetnik
dovoljenja evidenco na samem dovoljenju, ki jo z žigom in podpisom potrdi
zdravstveni inšpektor, ki opravlja nadzor nad kemikalijami. 
Zavezanec vodi tudi evidenco o prometu, skladiščenju oziroma
porabi strupenih kemikalij, tako, da je mogoče v vsakem trenutku ugotoviti
količine, vrste in lokacijo posameznih strupenih kemikalij. 
Zavezanec mora evidenco iz prvega in drugega odstavka tega
člena hraniti najmanj 5 let in jo na zahtevo posredovati uradu.
VI. KONČNA DOLOČBA
14. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 022-16/00
Ljubljana, dne 17. avgusta 2000.
spec. akad. st. Andrej Bručan, dr. med. l. r. 
Minister za zdravstvo