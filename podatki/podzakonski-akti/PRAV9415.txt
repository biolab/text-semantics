I. SPLOŠNA DOLOČBA
1. člen
S tem pravilnikom se predpisuje način izvajanja
subvencioniranja študentske prehrane, način obračunavanja in plačevanja
subvencije, vodenje evidenc in poročanje ter izvajanje nadzora nad kakovostjo
hrane in ponudbe ter delom Študentske organizacije Slovenije (v nadaljnjem
besedilu: izvajalec) in ponudnikov subvencionirane študentske prehrane (v
nadaljnjem besedilu: ponudnik).
II. NAČIN IZVAJANJA SUBVENCIONIRANE ŠTUDENTSKE PREHRANE
2. člen
(1) Ministrstvo za delo, družino in socialne zadeve (v
nadaljnjem besedilu: ministrstvo) opravi izbor ponudnikov po postopku v skladu
s predpisi za izvrševanje proračuna Republike Slovenije. 
(2) Javni razpis za izbiro ponudnikov se objavi za obdobje
dveh let. Ponudbe se zbirajo enkrat letno, v roku, ki je določen v javnem razpisu.
(3) Ponudniki, ki so izbrani, nudijo študentsko prehrano do
konca obdobja javnega razpisa. 
(4) Ponudnik, ki je bil izbran na prvem odpiranju javnega
razpisa, se na drugo odpiranje istega javnega razpisa ne sme prijaviti z višjo
ceno ob enakem obsegu, vsebini in kakovosti ponudbe, kot se je prijavil na
prvem odpiranju. 
(5) Maksimalna vrednost obroka se določi z vsakokratnim
javnim razpisom. Pri tem maksimalna vrednost obroka ne sme biti višja od
trikratnika subvencije za obrok študentske prehrane.
3. člen
(1) Ponudnik je upravičen do zvišanja cene posameznih obrokov
dvakrat letno, in sicer 1. februarja in 1. avgusta tekočega leta, o čemer je
dolžan pisno obvestiti izvajalca vsaj deset delovnih dni pred tem rokom.
Izvajalec o tem obvesti ministrstvo. 
(2) Ponudnik ni upravičen do znižanja cene, razen v izjemnih
in utemeljenih primerih po predhodni pridobitvi soglasja izvajalca. Ob tem je
ponudnik dolžan zagotavljati nespremenjene pogoje iz svoje vloge na razpis.
Ponudnik in izvajalec podpišeta aneks k pogodbi, ki ga odobri ministrstvo. 
(3) Usklajevanje cene posameznih obrokov iz prvega odstavka
tega člena se usklajuje na način, ki ga določa zakon, ki ureja usklajevanje
transferjev posameznikom in gospodinjstvom v Republiki Sloveniji.
III. UNOVČEVANJE IN PLAČILO SUBVENCIJE
4. člen
(1) Izvajalec in ponudniki s pogodbo uredijo medsebojne
pravice, obveznosti in odgovornosti pri izvajanju subvencionirane študentske
prehrane. 
(2) V primeru dogovornega prenehanja pogodbenega razmerja med
izvajalcem in ponudnikom za določen gostinski objekt lahko izvajalec za potrebe
izvajanja študentske prehrane v tem gostinskem objektu sklene aneks k pogodbi z
drugim, na razpisu že izbranim ponudnikom. Aneks k pogodbi velja, ko ga odobri
ministrstvo. 
(3) V primeru, da izbrani ponudnik preneha z delovanjem, se
pravno nasledstvo določi v skladu s predpisi, ki urejajo gospodarske družbe. 
(4) Ponudnik se s podpisom tega aneksa zaveže v navedenem
gostinskem objektu izvajati subvencionirano študentsko prehrano s ponudbo in
cenami obrokov, ki jih je predhodno izvajal prejšnji ponudnik pod istimi
pogoji.
5. člen
(1) Izvajalec zagotavlja subvencionirano študentsko prehrano
upravičencem iz 6. člena Zakona o subvencioniranju študentske prehrane (Uradni
list RS, št. 74/07 – uradno prečiščeno besedilo in 33/09, v nadaljnjem
besedilu: zakon). 
(2) Upravičenci so: 
1.     
redni študentje, ki niso zaposleni, 
2.     
izredni študentje, ki niso zaposleni, 
3.     
študentje tujih univerz, ki v okviru mednarodnih izmenjalnih programov v
Republiki Sloveniji opravljajo študijske obveznosti, ob pogoju recipročnosti.
Kot študijske obveznosti se šteje tako študiranje, kot tudi opravljanje
študijske prakse. 
(3) Upravičenci so upravičeni do subvencij za obroke v skladu
s 7. in 8. členom zakona. 
(4) Izvajalec najkasneje do petega delovnega dne v mesecu
izda posameznemu ponudniku poročilo o številu unovčenih subvencij za obroke v
preteklem mesecu.
6. člen
(1) Vsak upravičenec, ki želi opraviti vpis v evidenco
upravičencev do subvencionirane študentske prehrane, unovčevati subvencije za
obroke, si urediti spremembo matičnega izvajalca ali si urediti spremembo
matičnega območja koriščenja subvencij mora to opraviti osebno. Izjema, razen
pri unovčevanju subvencij, so upravičenci s posebnimi potrebami zaradi težke
ali težje funkcionalne prizadetosti, ki lahko za to pooblastijo drugo osebo. Ta
oseba mora predložiti pisno pooblastilo upravičenca in svoj osebni dokument. 
(2) Potrdila, izpiske in druge podatke o dejstvih iz uradnih
evidenc, ki jih vodijo upravni in drugi državni organi, organi lokalnih
skupnosti ali nosilci javnih pooblastil, ki jih je potrebno priložiti v
postopku pridobitve pravice do subvencionirane študentske prehrane, si pridobi
izvajalec sam. 
(3) Ministrstvo in izvajalec določita način izmenjave
podatkov med višjimi strokovnimi šolami, visokošolskimi zavodi, Zavodom za
zdravstveno zavarovanje Slovenije (v nadaljnjem besedilu: ZZZS), ministrstvom
in izvajalcem, vključujoč podatke iz 8.a člena zakona.
7. člen
Izvajalec s soglasjem ministrstva določi: 
1.     
opredelitev matičnega izvajalca in matičnega območja upravičenca do
subvencionirane študentske prehrane, 
2.     
maksimalno število dnevnih subvencij, ki jih upravičenec lahko unovči, 
3.     
besedila izjav in obrazcev, ki so potrebni za izvajanje subvencionirane
študentske prehrane (poročilo o številu unovčenih subvencij, zahtevek za
izplačilo subvencije, izjava o prenehanju upravičenosti, izjava o spremembi
matičnega območja, izjava o izpolnjevanju določenih pogojev, izjava o postopku
preverjanja upravičenosti, izjava o dovolitvi informiranja …), 
4.     
minimalni čas med unovčenjem dveh zaporednih dnevnih subvencij
upravičenca in 
5.     
čas oziroma upravičenost prenosa neunovčenih mesečnih subvencij
preteklih mesecev.
8. člen
Upravičenec do 10. v mesecu za tekoči mesec na točkah
subvencionirane študentske prehrane poda izjavo, na podlagi katere se izvede
postopke za izpis iz evidence upravičencev do subvencionirane študentske
prehrane. Besedilo izjave določi izvajalec.
9. člen
(1) Ponudnik je dolžan od upravičenca zahtevati predložitev
identifikacijskega sredstva in evidentirati unovčeno subvencijo na ustreznem
registratorju. 
(2) Ponudnik je dolžan do petega delovnega dne v mesecu
izvajalcu predložiti v dveh izvodih zahtevek za plačilo unovčenih subvencij za
pretekli mesec. Priloga zahtevku je izpis unovčenih subvencij, ki je lahko
zapisan tudi kot datoteka na ustreznem elektronskem mediju. 
(3) Ponudnik, ki do petega delovnega dne v mesecu ne izstavi
izvajalcu zahtevka iz prejšnjega odstavka, lahko to stori le še do petega
delovnega dne v naslednjem mesecu. 
(4) Dnevno evidenco unovčenih subvencij sta ponudnik in izvajalec
dolžna hraniti v skladu s predpisi o hrambi knjigovodskih listin.
10. člen
(1) Izvajalec je dolžan preveriti utemeljenost zahtevka za
plačilo subvencij. 
(2) Izvajalec zavrne zahtevek, če zahtevku ni priložena
dnevna evidenca unovčenih subvencij.
11. člen
Na podlagi prejetih in preverjenih zahtevkov izvajalec
najkasneje do desetega delovnega dne v mesecu posreduje ministrstvu
specificiran obračun subvencije za pretekli mesec, skupaj s priloženimi
zahtevki ponudnikov v skladu s pogodbo iz 2. člena zakona.
12. člen
Izvajalec do zadnjega dne v mesecu predloži ministrstvu
zahtevek za kritje stroškov izvajanja subvencionirane študentske prehrane za
pretekli mesec v skladu s pogodbo iz 2. člena zakona.
13. člen
(1) Ministrstvo preveri skladnost prejetih zahtevkov in
zahtevkov za nadomestilo stroškov izvajanja subvencionirane študentske
prehrane. 
(2) Če se pri preverjanju ugotovi napaka pri prejetih
obračunih subvencije in zahtevkih za nadomestilo stroškov ali neskladje s
priloženimi listinami, ministrstvo o tem nemudoma pisno obvesti izvajalca.
Izvajalec napako popravi in ob naslednjem zahtevku ministrstvo opravi poračun. 
(3) Ministrstvo nakaže obračunano in s strani skrbnika
pogodbe odobreno subvencijo izvajalcu v skladu z določili veljavnega Zakona o
izvrševanju proračuna Republike Slovenije. 
(4) Ministrstvo nakaže izvajalcu tudi s strani skrbnika
pogodbe potrjen zahtevek za kritje stroškov izvajanja subvencionirane
študentske prehrane v skladu z določili veljavnega Zakona o izvrševanju
proračuna Republike Slovenije.
14. člen
Izvajalec nakaže s strani ministrstva prejeta sredstva za
subvencijo študentske prehrane posameznim ponudnikom najkasneje naslednji
delovni dan v skladu z njihovimi zahtevki.
IV. SVETOVANJE IN NADZOR PRI ZAGOTAVLJANJU KAKOVOSTI SUBVENCIONIRANE
ŠTUDENTSKE PREHRANE
15. člen
(1) Ponudnik je dolžan zagotavljati uresničevanje smernic
zdravega prehranjevanja Ministrstva za zdravje (v nadaljnjem besedilu:
smernice), ki so sestavni del razpisne dokumentacije. 
(2) Izvajalec sproti obvešča ponudnike o spremembah oziroma
dopolnitvah smernic.
16. člen
(1) Svetovanje in nadzor pri uresničevanju smernic izvajajo
pristojne strokovne organizacije, ki jih za to pooblasti Ministrstvo za
zdravje. 
(2) Poslovnik strokovnih organizacij ureja organizacijo, sestavo
in način dela pri pripravi in izobraževanju o zdravi prehrani za študente
inšpektorje, člane komisije za prehrano študentskih organizacij (v nadaljnjem
besedilu: komisija) in ponudnike ter opravljanje nadzora nad delom ponudnikov
in druga vprašanja, pomembna za njihovo delo.
17. člen
(1) Strokovne organizacije v okviru svetovanja izvajajo
izobraževanja za: 
1.     
študente inšpektorje, 
2.     
komisijo in 
3.     
ponudnike. 
(2) Stroške izobraževanj iz prve in druge točke prejšnjega
odstavka krijejo strokovne organizacije, stroške izobraževanj iz tretje točke
pa krijejo ponudniki sami. 
(3) Strokovna organizacija vsaj dvakrat letno vrši pregled
nad uresničevanjem smernic pri ponudnikih. 
(4) Strokovna organizacija je dolžna za nadzor pristojni
komisiji sprotno posredovati poročila o opravljenih svetovanjih oziroma
nadzorih. 
(5) Če ponudnik odkloni svetovanje oziroma izobraževanje
strokovne organizacije oziroma kljub opravljenem strokovnem svetovanju ne
zagotavlja s smernicami zahtevane ustrezne kakovosti, strokovna organizacija o
tem poroča komisiji in predlaga izrek ustreznega ukrepa, v skladu z zakonom in
Poslovnikom Komisije za prehrano izvajalca. 
(6) Strokovna organizacija je dolžna Ministrstvu za zdravje,
Ministrstvu za delo, družino in socialne zadeve ter komisiji do 30. 11. v
tekočem letu posredovati končno letno poročilo.
V. VODENJE EVIDENC
18. člen
Poleg knjigovodskih evidenc in računovodskih izkazov,
določenih s predpisi, vodijo posamezni ponudniki, izvajalec in ministrstvo še
evidence v skladu s tem pravilnikom.
19. člen
Ponudnik vodi evidence v skladu z zakonom.
20. člen
Izvajalec vodi: 
1.     
Evidenco upravičencev do subvencionirane študentske prehrane za tekoče
študijsko leto v skladu z zakonom. Rok hrambe je konec naslednjega študijskega
leta. 
2.     
Evidenco ponudnikov v skladu z zakonom. Rok hrambe je konec naslednjega
razpisnega obdobja. 
3.     
Evidenco izdanih obračunov subvencije in izdanih zahtevkov za stroške
izvajanja. Rok hrambe je pet let.
21. člen
(1) Zaradi ugotavljanja upravičenosti do subvencionirane
študentske prehrane in za potrebe vodenja evidenc, morajo upravičenci izvajalcu
ob vpisu v evidenco upravičencev do subvencionirane študentske prehrane
predložiti: 
1.     
redni študenti: indeks ali študentsko izkaznico ali originalno potrdilo
o vpisu za tekoče študijsko leto, kateremu mora študent predložiti na vpogled
osebni dokument. Ob tem študent podpiše izjavo, ki jo pripravi izvajalec, da ni
zaposlen. 
2.     
izredni študenti: indeks ali študentsko izkaznico ali originalno
potrdilo o vpisu za tekoče študijsko leto, kateremu mora študent predložiti na
vpogled osebni dokument. Ob tem študent podpiše izjavo, ki jo pripravi
izvajalec, da ni zaposlen. Ministrstvo od izvajalca pridobi EMŠO izrednih
študentov in jih posreduje na ZZZS, ta pa ministrstvu pošlje informacijo ali je
posamezen izredni študent zaposlen ali ne. Komunikacija z ZZZS poteka enkrat
mesečno, razen v drugi polovici septembra in v oktobru, ko komunikacija poteka
dvakrat tedensko. 
(2) Upravičenci iz 8. člena zakona morajo poleg dokumentov iz
prejšnjega odstavka dostaviti še: 
1.     
študenti s posebnimi potrebami zaradi težke oziroma težje funkcionalne
prizadetosti: potrdilo o težki oziroma težji funkcionalni prizadetosti, 
2.     
študenti starši: rojstni list otroka, 
3.     
študenti, otroci žrtev, padlih v vojni za Slovenijo: potrdilo zveze
veteranov.
VI. NORMATIVI ZA DOLOČANJE STROŠKOV IZVAJANJA SUBVENCIONIRANE
ŠTUDENTSKE PREHRANE
22. člen
(1) Ministrstvo določi normative stroškov izvajanja
subvencioniranja študentske prehrane, ki obsegajo: 
-       
stroške strokovno-organizacijskega dela, 
-       
stroške dela na točkah subvencionirane študentske prehrane, 
-       
stroške za delovanje komisije za prehrano (pri izvajalcu) in 
-       
druge stroške poslovanja. 
(2) Stroški strokovno-organizacijskega dela so določeni v
višini treh plač redno zaposlenih delavcev s srednjo strokovno izobrazbo za
polni delovni čas, uvrščenih v 16. plačni razred, skladno s predpisi in
določili kolektivne pogodbe, ki se uporablja za javne uslužbence v državni
upravi. 
(3) Stroški dela na točkah subvencionirane študentske
prehrane so določeni v višini stroškov plačila dela na točkah subvencionirane
študentske prehrane. 
(4) Višina povračila stroškov za delovanje komisije za
prehrano in drugih stroškov poslovanja se določi v Pogodbi o izvajanju
strokovno-organizacijskih nalog pri subvencioniranju študentske prehrane. 
(5) Stroški izvajanja subvencionirane študentske prehrane se
valorizirajo tako, kot je določeno v tretjem odstavku 3. člena tega pravilnika.
(6) Minister, pristojen za delo, podrobneje določi višino
povračil stroškov iz prvega odstavka tega člena.
VII. NADZOR NAD IZVAJANJEM SUBVENCIONIRANE PREHRANE
23. člen
(1) Nadzor nad izvajanjem subvencionirane študentske prehrane
izvaja ministrstvo, ki za posamezna dejanja lahko pooblasti drugo fizično ali
pravno osebo. 
(2) Nadzor obsega kontrolo izvajanja določb zakona, izvajanja
določb tega pravilnika pri ponudniku in skladnost ponudbe s ponudbo, izbrano na
javnem razpisu, kakor tudi kontrolo izvajanja določb drugih predpisov, zlasti
pa zakonitost, namembnost in racionalnost razpolaganja s proračunskimi
sredstvi.
24. člen
(1) Nadzor nad delom ponudnikov izvaja izvajalec s
kontrolnimi pregledi. 
(2) Izvajalec imenuje komisijo za opravljanje kontrolnih
pregledov. Komisija deluje po poslovniku, ki ga sprejme izvajalec in h kateremu
poda ministrstvo predhodno soglasje.
25. člen
(1) Če izvajalec na podlagi zapisnika komisije iz prejšnjega
člena pri ponudniku ugotovi nepravilnosti zahteva njihovo odpravo in izreče eno
od sankcij, ki so navedene v zakonu. Vrsto sankcije se izreče glede na težo
kršitve. 
(2) Lažje kršitve so: 
1.     
Ponudnik izvajalcu ne posreduje jedilnikov za študentska kosila v
elektronski obliki za en teden naprej do četrtka v tekočem tednu za naslednji
teden. 
2.     
Ponudnik ne odda obrazca smernic zdravega prehranjevanja v skladu z
javnim razpisom. 
3.     
Ponudnik ne odda obrazca samonadzornega kontrolnega sistema v skladu z
javnim razpisom. 
(3) Težje kršitve so: 
1.     
Ponudnik ne nudi dodatnih kosil zraven treh obveznih kosil v času
nudenja študentskih kosil, v kolikor se je zavezal, da bo nudil dodatna kosila
v času študentskih kosil (najmanj med 11.00 in 18.00). 
2.     
Ponudnik, ki ima stalno ponudbo, ne nudi dodatnih kosil zraven sedmih
obveznih kosil v času nudenja študentskih kosil, v kolikor se je zavezal, da bo
nudil dodatna stalna kosila v času študentskih kosil (najmanj med 11.00 in
18.00). 
3.     
Ponudnik, ki ima stalno dnevno ponudbo, ne nudi vsaj sedem različnih
obrokov v času nudenja študentskih kosil. 
4.     
Ponudnik, ki nima stalne dnevne ponudbe, ne nudi vsaj petnajst različnih
študentskih kosil tedensko, vsak dan je potrebno nuditi vsaj tri obvezna kosila
(različna mora biti vsaj glavna jed). 
5.     
Ponudnik ne nudi dveh obveznih hodov poleg vsake glavne jedi. 
6.     
Ponudnik ne nudi tretjega dodatnega hoda poleg vsake glavne jedi, v
kolikor se je za to zavezal. 
7.     
Ponudnik kot hod ne nudi juhe, solate, sladice ali sadja. 
8.     
Ponudnik ne nudi ponudbe, ki je predmet javnega razpisa za izvedbo
subvencionirane študentske prehrane. 
9.     
Ponudnik nudi ponudbo, ki ni predmet javnega razpisa za izvedbo
subvencionirane študentske prehrane. 
10.  
Ponudnik nudi dodatno ponudbo študentske prehrane, ki ni v skladu z
razpisom. 
11.  
Ponudnik, ki nudi pizze, nudi pizze, katerih premer je manjši od 27 cm
oziroma površina manjša od 572 cm2. 
12.  
Ponudnik ne zagotavlja samopostrežnega solatnega bara z najmanj osmimi
različnimi izbirami, v kolikor se je zavezal, da bo to zagotavljal. 
13.  
Ponudnik ne zagotavlja solate iz samopostrežnega solatnega bara v neto
teži najmanj 150 g postreženo v samostojni posodici, v kolikor se je za to
zavezal. 
14.  
Ponudnik ne zagotavlja sladice ali sadja v teži najmanj 60 g, v kolikor
se je za to zavezal. 
15.  
Ponudnik ne nudi vegetarijanskih kosil v okviru dnevnih ali stalnih
študentskih kosil, v kolikor se je zavezal, da bo nudil vegetarijanska kosila v
dnevni ali stalni ponudbi študentskih kosil. 
16.  
Ponudnik študentu ne nudi vsaj dveh decilitrov brezplačne pitne vode ali
brezalkoholne pijače ob vsakem študentskem kosilu. 
17.  
Ponudnik ne izstavi računa. 
18.  
Ponudnik ne nudi ponudbe v skladu z objavljenimi jedilniki. 
(4) Hujše kršitve so: 
1.     
Če se ugotovi, da je ponudnik v vlogi za javni razpis podal lažne
podatke. 
2.     
Ponudnik ne zagotavlja samopostrežnega solatnega bara, v kolikor se je
zavezal, da bo to zagotavljal. 
3.     
Ponudnik v času, ki je določen v pogodbi, ne nudi subvencionirane
študentske prehrane, čeprav v gostinskem lokalu oziroma za dostavo na dom
obratuje kuhinja. 
4.     
Ponudnik ima zaprt gostinski lokal oziroma ne dostavlja hrane na dom v
času, ko se je ponudnik zavezal, da bo nudil subvencionirano študentsko
prehrano. 
5.     
Ponudnik nudi obroke, ki niso v vrednosti iz razpisa (ponudnik študentu
zaračuna manj ali več kot doplačilo k subvenciji za kosilo. Ponudnik nudi
manjšo količino obroka kot pri plačilu enakega kosila z gotovino). 
6.     
Ponudnik ne preverja upravičenosti do subvencionirane študentske prehrane.
7.     
Ponudnik oziroma odgovorna oseba ne sodeluje pri nadzoru nad izvajanjem
subvencionirane študentske prehrane pri ponudniku. Kot nesodelovanje se šteje:
odgovorna oseba ne podpiše ali ne sprejme Zapisnika o opravljenem kontrolnem
pregledu ali Dopolnilnega zapisnika o opravljenem kontrolnem pregledu. 
8.     
Ponudnik ne nudi subvencionirane študentske prehrane vsem upravičencem
do subvencionirane študentske prehrane. 
9.     
Ponudnik neenako obravnava uporabnike subvencionirane študentske
prehrane v gostinskem lokalu oziroma pri dostavi na dom. Kot neenako
obravnavanje se šteje: ponudnik nudi manjše ali manj kvalitetne obroke kot ob
plačilu, ki ne predstavlja plačila v okviru subvencionirane študentske
prehrane. 
10.  
Ponudnik ne nudi subvencionirane študentske prehrane na terasi
gostinskega lokala ali na drugih mestih izven oziroma znotraj lokala, v kolikor
isto ponudbo na teh mestih nudi ostalim gostom ob plačilu, ki ne predstavlja
plačila v okviru subvencionirane študentske prehrane. 
11.  
Ponudnik ne zagotavlja prehranjevanja upravičencev s celiakijo, v
kolikor se je zavezal, da bo to zagotavljal. 
12.  
Ponudnik ne zagotavlja arhitektonsko prilagojenega dostopa v notranjost
lokala, dostopa do mize in do toalete prilagojene za invalide upravičencem
invalidom, v kolikor se je zavezal, da bo to zagotavljal. 
13.  
Ponudnik ne zagotavlja arhitektonsko prilagojenega dostopa v notranjost
lokala in dostopa do mize upravičencem invalidom, v kolikor se je ponudnik
zavezal, da bo to zagotavljal. 
14.  
Ponudnik, ki nudi dostavo hrane na dom, le-te ne zagotavlja najmanj na
področju celotne občine, kjer je izbran. 
15.  
Ponudnik za subvencijo nudi tobačne izdelke ali alkoholno pijačo. 
16.  
Ponudnik ne zagotavlja miz in stolov v lokalu, kjer se lahko zaužije
hrana (izjema je dostava na dom). 
17.  
Ponudnik ima še vedno zaprt gostinski lokal oziroma ne dostavlja hrane
na dom, kljub temu, da je rok iz obvestila o začasnem zaprtju že potekel
oziroma ima neupravičeno zaprt gostinski lokal ali ne dostavlja hrane na dom
tudi potem, ko so razlogi za to prenehali ali bi morali prenehati. 
18.  
Ponudnik ne upošteva izrečenega ukrepa izvajalca. 
19.  
Neodobrena oziroma neupravičena prepustitev zagotavljanja
subvencionirane študentske prehrane drugi osebi. 
20.  
Ponudnik odkloni svetovanje oziroma izobraževanje strokovne organizacije
oziroma kljub opravljenem strokovnem svetovanju ne zagotavlja s smernicami
zahtevane ustrezne kakovosti. 
(5) O ukrepih iz prejšnjega odstavka izvajalec takoj oziroma
najkasneje v treh delovnih dneh od seje komisije pisno obvesti ministrstvo.
VIII. PREHODNA IN KONČNI DOLOČBI
26. člen
(1) Z dnem uveljavitve tega pravilnika preneha veljati
Pravilnik o subvencioniranju študentske prehrane (Uradni list RS, št. 70/07). 
(2) Ne glede na prejšnji odstavek se določbe Pravilnika o
subvencioniranju študentske prehrane (Uradni list RS, št. 70/07) o izdaji,
prodaji in unovčevanju bonov, uporabljajo za ponudnike in upravičence, ki na
podlagi dogovora med izvajalcem in izbranim izvajalcem novega sistema
subvencionirane študentske prehrane o postopnem prehajanju na nov sistem, s 1.
oktobrom 2009 še ne bodo prešli na ta sistem, vendar najkasneje do konca
študijskega leta 2009/2010.
27. člen
Ta pravilnik začne veljati 1. oktobra 2009.
Št. 0072-9/2009
Ljubljana, dne 1. septembra 2009
EVA 2009-2611-0007
dr. Ivan Svetlik l.r.
Minister
za delo, družino
in socialne zadeve