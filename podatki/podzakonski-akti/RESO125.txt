1 Uvod
1.1 Splošno
Živimo v svetu, ki se korenito spreminja. Ni mogoče natančno
predvideti, kaj nam bodo prinesli nove tehnologije, premiki
politično-ekonomskih razmerij in spremembe v naravnem okolju. To velja tudi za
slovensko kmetijstvo in podeželje, ki sta predmet tega strateškega dokumenta in
sta posebej občutljivi del družbenega tkiva. Posredno in neposredno se
kmetijstvo in podeželje dotikata slehernega prebivalca Slovenije. Vplivata na
varnost, dostopnost in kakovost hrane, ki jo vsi uživamo. Določata kakovost
bivanja in prostora za prosti čas, v določeni meri pa opredeljujeta stanje
okolja in narave.
Družbeni odnosi in pogledi na pridelavo hrane, kmetijstvo in
podeželje se hitro spreminjajo. Sodobni potrošnik, državljan in javnost
pričakujejo, da bodo deležniki v verigi oskrbe s hrano ob aktivni vlogi države:
-       
zagotavljali varno in kakovostno hrano ter ustrezno stopnjo samooskrbe;
-       
varovali naravne vire in se ustrezno odzivali na podnebne spremembe;
-       
ohranjali vitalno podeželje.
To je tudi temeljni okvir za določitev nove strategije, razumevanje
izzivov, določitev ciljev in izbiro mehanizmov prihodnjega razvoja kmetijstva
in podeželja. Pri tem ne izhajamo samo iz potreb kmetijstva – ob zavedanju, da
bo predvsem trden ekonomski položaj v panogi zagotavljal ohranjanje interesa za
kmetovanje – ampak želimo oblikovati strateški okvir, ki bo temeljil na
družbenih potrebah. Zato jih moramo razumeti in strateško vplesti v vrednote in
prednostne naloge prihodnje kmetijske in drugih javnih politik.
Ustrezen življenjski prostor, kakovostni naravni viri (tla,
voda, zrak, ohranjeni naravni ekosistemi) ter dostop do zadostne količine varne
in kakovostne hrane spadajo med temeljne človekove dobrine. Ob svetovnih
smernicah tehnološkega napredka, zmanjšanju kakovosti ali razpoložljivosti
naravnih virov, naraščanju prebivalstva in vse večjem povpraševanju po hrani,
družbenih in podnebnih spremembah ter s tem povezanih tveganjih se utrjuje
spoznanje, da moramo s temi temeljnimi dobrinami ravnati strateško in
gospodarno za zdajšnje in prihodnje rodove.
Novejše družbeno razumevanje kmetijstva in podeželja v
ospredje postavlja ozaveščenega potrošnika hrane, kmeta v navezavi s pridelavo
hrane in vzdrževano kmetijsko kulturno krajino ter uporabnike podeželja za
bivanje, prostočasne dejavnosti in razvoj turizma. Hrana in okolje sta in bosta
– ob pričakovanju ustrezne stopnje samooskrbe in zagotavljanju prehranske
varnosti – tudi v prihodnje pomembna za urbano in podeželsko prebivalstvo.
Sodobni način življenja ter individualne vrednote poudarjajo
pomen prehrane; spreminjata se življenjski slog in prehranske navade, s tem pa
morajo hrana in živilski proizvodi slediti potrebam potrošnika. Hrana mora biti
varna in oskrba z njo nemotena, ob tem pa potrošnik postaja občutljiv v odnosu
do hrane. Zanima ga način pridelave in predelave, spreminja prehranske vzorce
in poudarja zdravo prehranjevanje kot pomemben dejavnik zdravega načina
življenja. Vse več potrošnikov je občutljivih na kakovost in sestavo hrane,
spremljajo njen izvor in iščejo tiste prehranske izdelke, ki so skladni z
njihovimi osebnimi cilji. Vse bolj pomembna sta tudi odnos do živali in etični
vidik pridelave hrane. Sočasno so intenzivne promocije živil svetovnega izvora
usmerjene v poenotenje okusov in povzročajo odmik od pripadnosti blagovnim
znamkam. Vse to prinaša nove izzive tako v pridelavi kot predelavi hrane, ki
stremi k iskanju višje kakovosti, vstopanju v certificirane in stalno nadzirane
sheme. Sledljivost od pridelave do končnega uporabnika postaja stalnica. Široka
paleta vnaprej pripravljene in ponujene hrane povzroča veliko odpadne hrane,
del hrane se zavrže tudi v procesih skladiščenja in distribucije, zato je nujno
učinkovito upravljanje z odpadno hrano in njeno zmanjševanje.
Družba postaja tudi izjemno občutljiva na vse bolj zaznavne
podnebne spremembe, kjer kmetijstvo z gozdarstvom postaja del problema in
hkrati tudi del rešitve. Prispevek k blaženju in prilagajanju kmetijstva na
podnebne spremembe je eden od osrednjih izzivov, na katerega se je treba
ustrezno odzvati. Podobno velja za celotno področje varstva okolja, kjer so ob
vprašanju kakovosti voda in vplivu kmetijstva na vodne vire, tla in zrak vse
glasnejši tudi glasovi o vplivu kmetijstva na izgubo biotske raznovrstnosti,
slabšanje naravnih ekosistemov ter na izgubo krajinske pestrosti.
Slovenski prostor oblikujejo pretežno podeželska območja in
gozd. Pridelovalec hrane, skrbnik raznolike krajine in pomemben soupravljavec
naravnih virov je slovenski kmet. Kmetijstvo tako v slovenskem prostoru poleg
strateške funkcije pridelave hrane odlikuje močna prostorska in okoljska vloga.
Ekonomski in socialni učinek te gospodarske aktivnosti pa je izjemno pomemben
gradnik gospodarske rasti, poseljenosti in novih delovnih mest na podeželju, ki
ga dodatno oblikujejo nova kmetijska gospodarstva in novi prebivalci iz
urbanega okolja.
Slovensko podeželje je v procesu stalne preobrazbe. Potrebna
je nova opredelitev pomena podeželja, ki kmetijstvu in kmetom dviga ugled v
družbi, razvoj podeželja pa usmerja k visoki kakovosti življenja ter družbeni
povezanosti tako na ravni lokalnih skupnosti kot tudi odnosov med mestom in
podeželjem. Izjemno raznoliko slovensko podeželje odlikujejo številne krajinske
posebnosti, ki odločilno vplivajo na zmožnost in kakovost bivanja, obseg in
vrsto rabe zemljišč, na izbrani način kmetovanja, ekonomičnost in obseg
proizvodnje. Kakovost življenja na podeželskih območjih je povezana z
ohranjanjem kmetijske kulturne krajine in naravne dediščine ob ustrezni stopnji
digitalizacije, mobilnosti, dostopnosti do javnih storitev in ustvarjanju
delovnih mest pri uveljavljanju ureditev sodobnega okoljsko vzdržnega
kmetovanja in krožnega gospodarstva.
Kmetijstvo je gospodarska panoga z izrazitimi večstranskimi
učinki. V vsej svoji večnamenskosti je panoga v presečišču, ki že deloma
izpolnjuje družbena pričakovanja, povezana s hrano, naravnimi viri in
podeželjem. Z namenom okrepiti to družbeno vlogo in obenem narediti kmetijstvo
odporno, konkurenčno, ekonomsko zanimivo in okoljsko vzdržno, podeželje pa
privlačno za življenje širšega kroga prebivalstva v sožitju, se je treba lotiti
prenove razvojne ureditve slovenskega kmetijstva, verig preskrbe s hrano in
slovenskega podeželja. Prilagoditi in izboljšati moramo kmetijsko politiko, da
bo sposobna odgovarjati na nove izzive in podpirati potrebe družbe, kmetijstva,
živilstva in podeželja.
1.2 Nova ureditev področja in načela
Družbeno okolje, zunanji in notranji izzivi zahtevajo tudi
prenovljen pristop pri opredeljevanju prihodnje kmetijske politike in drugih
javnih politik, ki urejujejo razmere v slovenskem kmetijstvu in na podeželju. V
času ko se na trgu srečujemo z obilico prehranskih izdelkov in občutkom, da nič
ne more ogroziti tega obilja, je to zahtevna naloga. Namen tega dokumenta je
opredeliti temeljni strateški okvir delovanja kmetijstva, živilstva in
podeželja ter je podlaga za novo strateško načrtovanje za obdobje od leta 2021.
Za vsako učinkovito strategijo je treba z analizo stanja utemeljiti potrebe,
opredeliti cilje in izbrati ustrezne ukrepe za uresničevanje ciljev. Strategija
mora imeti tudi jasno zastavljene kazalnike, prek katerih spremljamo dosežke
zastavljene politike. Metodološka opredelitev strateškega okvira temelji na
vrednotenju kmetijske politike (Erjavec s sod., 2018).
Shema v nadaljevanju besedila prikazuje vsebinska področja
strategije in njihove medsebojne povezave, kjer strateški okvir izhaja iz
družbenih zahtev in zajema pojme, kot so hrana, naravni viri in podeželje. V
naslednjem krogu smo v odziv nanje opredelili specifične cilje razvoja
kmetijstva in podeželja v prihodnje. Ti cilji opisujejo ključna vprašanja in
zahteve, ki opredeljujejo ravnanje deležnikov, povezanih s podeželjem in
sodelujočih v verigi oskrbe s hrano. Ti cilji dajejo tudi ključni okvir za delo
kmetijske in drugih politik, povezanih s kmetijstvom in podeželjem.
Specifični cilji so tudi odgovor na predlog devetih
specifičnih ciljev Skupne kmetijske politike (v nadaljnjem besedilu: SKP), ki
utemeljujejo evropsko in s tem slovensko kmetijsko politiko od leta 2021 in na
katere se mora nasloniti tudi Slovenija pri pripravi svojega strateškega načrta
SKP (Uradni list EU, 2018).
Pri tem opredeljeni slovenski cilji in cilji EU na področju
kmetijstva in podeželja podpirajo tudi vsebine in vrednote, ki jih prinašajo
pomembni dogovori in pobude na mednarodni ravni, med njimi Agenda za trajnostni
razvoj do leta 2030 (UN, 2015), Pariški sporazum o podnebnih spremembah (UNFCC,
2015), Rimska deklaracija o prehrani (FAO, 2014), Desetletje ZN za prehrano
(UN, 2016) in Desetletje ZN za družinsko kmetovanje (UN, 2017).
Specifični cilji izhajajo tudi iz temeljnih strateških
razvojnih okvirov Slovenije, zapisanih v Strategiji razvoja Slovenije 2030
(SVRK, 2017). Spremlja in soustvarja se tudi zdajšnje in prihodnje strateške
usmeritve drugih javnih politik, ki naj kar najbolj zajemajo tudi posebnosti
kmetovanja, pridelave in predelave hrane, ter potrebe podeželja in varovanje
naravnih virov.
Shema: Ureditev strateškega okvira »Naša hrana, naravni viri
in podeželje od leta 2021«

A1. Zagotavljanje visokih standardov varne in kakovostne
hrane
A2. Učinkovita raba in dostopnost do osnovnih sredstev
(kmetijska zemljišča, kapital, delo, znanje)
A3. Primerljiv dohodkovni položaj
A4. Stabilnost dohodka
A5. Krepitev agroživilskih verig in izboljšanje položaja
kmeta v verigi
A6. Spodbujanje pridelave in porabe hrane z višjo dodano
vrednostjo
A7. Krepitev tržne naravnanosti in podjetništva
A8. Spodbujanje generacijske prenove
A9. Ohranitev proizvodnega potenciala in obsega kmetijskih
zemljišč
B1. Zmanjšanje negativnih vplivov na vode, tla in zrak
B2. Blaženje podnebnih sprememb in prilagajanje nanje
B3. Varovanje biotske raznovrstnosti
B4. Ohranjanje kmetijske kulturne krajine
B5. Zagotavljanje višjih standardov dobrobiti živali
C1. Spodbujanje dopolnilnih dejavnosti na kmetijah
C2. Krepitev lokalnih pobud in medpanožnega sodelovanja ter
krepitev navezave turizma na kakovostno hrano iz lokalnega okolja
C3. Razvoj biogospodarstva
C4. Socialna vključenost, ženske na podeželju in skrb za
ranljive skupine
C5. Zmanjševanje vrzeli v dostopnosti in kakovosti storitev v
urbanem in ruralnem okolju
Č1. Krepitev raziskovalne podpore za razvoj kmetijstva in
podeželja
Č2. Učinkovit prenos znanja do končnih upravičencev
Č3. Učinkovit sistem AKIS
Specifične cilje, ki jih podrobneje opisujemo v nadaljnjih
poglavjih, smo združili v štiri skupine:
A. Odporna in konkurenčna pridelava in predelava hrane,
B. Trajnostno upravljanje z naravnimi viri in
zagotavljanje javnih dobrin,
C. Dvig kakovosti življenja in krepitev gospodarske
aktivnosti na podeželju,
Č. Horizontalni cilj: krepitev oblikovanja in prenosa
znanja.
Opis vsake skupine specifičnih ciljev smo razdelili v
predstavitev potreb s pomočjo analize stanja, ki utemeljuje predstavitev
specifičnih ciljev in navezavo na ključne mehanizme za doseganje teh ciljev.
Uresničevanje specifičnih ciljev je podprto z izvedbenimi cilji.
Celotno ciljno strukturo razvoja kmetijstva in podeželja
torej lahko razumemo v odnosih med družbenimi, specifičnimi in izvedbenimi
cilji, ki si sledijo v krogih iz središča. Središče tvorijo družbene zahteve do
hrane, naravnih virov in podeželja.
Zunanji obod tega strateškega okvira tvorijo mehanizmi za
doseganje vseh treh ravni ciljev. Mehanizmi so treh vrst. Eno so ukrepi javnih
politik, kjer razlikujemo med ukrepi kmetijske politike in ukrepi drugih javnih
politik. Nato so še regulatorni mehanizmi iz zakonov in drugih predpisov.
Politike in predpisi so podprti tudi z nujnimi spremembami v praksah in
vrednotah, ki so prvi pogoj za spremembo delovanja kmetijstva in deležnikov na
podeželju. Dozdajšnje izkušnje namreč kažejo, da tudi precejšnja sredstva in
regulatorni mehanizmi ne zadoščajo za želene spremembe in doseganje ciljev, če
se ne spremenijo miselnost, vrednote in prakse deležnikov.
Glavne značilnosti mehanizmov opisujemo v nadaljevanju
dokumenta. Poudarjamo nove in spremenjene ključne mehanizme. Podrobnejša
opredelitev do ravni ukrepov bo del strateškega načrta SKP, oziroma bodo ti
ukrepi upoštevani pri pripravi in spremembi nacionalne zakonodaje ter politik.
Nabor mehanizmov in ukrepov kmetijske politike je omejen s
pravili in uredbami SKP. Praksa kmetijske politike je, da poskuša s posameznimi
ukrepi znotraj mehanizmov zagotoviti uresničevanje številnih ciljev. Povezava
med cilji in mehanizmi, tako imenovana intervencijska logika, je pomemben del strateškega
načrtovanja politik in bo predstavljena v strateškem načrtu SKP.
1.3 Razvojna načela in usmeritve
Preden opišemo posamezne sklope specifičnih ciljev,
predstavimo nekatere ključne usmeritve in načela, ki vrednostno določajo
strateški okvir.
Bistven je premišljen pristop k pridelavi in predelavi hrane
in razvoju podeželja, glede na naravne danosti slovenskega podeželja in
dejanske potrebe, ki bodo podprta s ciljno in strateško načrtovanimi javnimi
podporami.
Ob tem velja, da je zaradi raznolikih danosti slovenskega
podeželskega prostora in kmetijstva potreben tak pristop k oblikovanju
prihodnje slovenske kmetijske politike, ki bo nadgradil že uveljavljene
instrumente z vodilom trajnosti, učinkovitosti in merljivosti doseganja
zastavljenih ciljev.
Pri tem je ključno prepoznavanje že obstoječih prednosti –
trajnostnih kmetijskih praks, raznolikosti kmetijskih gospodarstev, pridelave,
prireje in kmetijskih proizvodov, tradicije in navezanosti na zemljo,
trajnostne rabe gozdov, obdelanosti kmetijske kulturne krajine in podeželja v
celotnem slovenskem prostoru ter novih priložnosti večnamenskega kmetijstva. To
je pristop, pri katerem se uresničuje temeljna »pravica do kmetovanja«.
Slovensko kmetijstvo je lahko glede na naravne in strukturne
danosti konkurenčno in odporno le ob izraziti usmeritvi v večjo dodano
vrednost, ki je obenem okoljsko vzdržna ter podpira potrebe potrošnika. Zato
potrebujemo znanje, ustrezne pridelovalne tehnologije ter sodobno in
konkurenčno živilskopredelovalno industrijo, ki temelji na podjetniških
pristopih in tržni naravnanosti. Kmetijsko gospodarstvo naj bo dolgoročno
povezano v lokalne ali večje verige vrednosti, ob sočasni aktivni vpetosti v
proces izmenjave znanja.
Poseben poudarek je namenjen varstvu okolja in narave ter
ohranjanju kmetijskih zemljišč in njihove rodovitnosti, ki naj postane prednost
in ne ovira gospodarjenja. Varstvo okolja je del pristopa k dodajanju vrednosti
proizvodom in spodbuda diverzifikaciji dejavnosti na podeželju.
Znanje, kreativnost, inovativnost, podjetništvo in
povezovanje morajo postati gonilo napredka slovenske pridelave in predelave
hrane ter podeželskega prostora. Potrebna sta prepoznavanje in premostitev
vrzeli pri krepitvi pomena znanja in njegovega prenosa v prakso ter pri
povezovanju med vsemi deležniki verig preskrbe s hrano.
Širina vprašanj, ki jih neposredno ali posredno zadevajo
slovenska pridelava in predelava hrane ter podeželje, zahteva iskanje sinergij
in celostni pristop na področju finančne, okoljske, prostorske,
regionalnorazvojne, gospodarske, infrastrukturne, socialne, zdravstvene,
znanstveno-izobraževalne ter drugih politik.
Iz tega izhajajoča načela niso v celoti nova, vendar
mnogokrat prednostno obravnavajo vprašanja, ki se izrazito porajajo zaradi
družbenih in okoljskih sprememb sodobnega časa.
2 Odporna in konkurenčna pridelava in predelava hrane
2.1 Potrebe po ukrepanju
Dohodki v kmetijstvu zaostajajo za povprečnimi dohodki v
Sloveniji. Tako je znašal faktorski dohodek na polno delovno moč v kmetijstvu v
obdobju 2015–2017 5.831 evrov, kar je med 28 in 33% povprečne bruto plače v
obravnavanem obdobju. Glede na javno razpravo ne preseneča, da večina
pridelovalcev ni zadovoljna z dohodki iz kmetijske dejavnosti. Ob tem pa veliko
nihanje cen kot posledica vremenskih in tržnih razmer veča negotovost pri
vlaganjih in načrtovanju proizvodnje. Vse pogostejši izrazito neugodni naravni
pojavi (suše, poplave, žled, bolezni in drugo) negativno vplivajo na pridelavo
in prirejo. Cene kmetijskih pridelkov in živil pogosto ne pokrivajo stroškov
pridelave in prireje, kar predvsem na kmetijah z manjšim obsegom ali
intenzivnostjo pridelave in prireje zmanjšuje interes po vlaganjih oziroma
nadaljnjem kmetovanju. Tako so med leti 2007–2018 realne cene nekaterih
rastlinskih pridelkov nihale v posameznih koledarskih letih tudi do 100%.
Slovenija razpolaga z omejenimi površinami kmetijskih
zemljišč za pridelavo hrane, zlasti na območjih z omejenimi možnostmi za
pridelavo (76% vseh kmetijskih zemljišč). S povprečno velikostjo kmetij 6,9 ha
bistveno zaostajamo za povprečjem EU. Velik delež kmetij je samopreskrbnih,
kmetije s tržno proizvodnjo pa se vpenjajo v večje ali manjše verige vrednosti.
Poleg tega v Sloveniji ni enotne definicije kmeta in kmetijskega gospodarstva.
Opažamo sicer dobre prakse in kmetije z razvojnimi možnostmi,
vendar še ni vzpostavljenega celovitega pristopa, ki bi te sistematično
povezoval in vključeval deležnike v širšem obsegu.
V Sloveniji ne moremo biti v celoti zadovoljni z načini
povezovanja in uspešnostjo organiziranja agroživilskih verig. Ne glede na
tradicijo zadružništva je premalo zaupanja med členi agroživilske verige.
Živilskopredelovalna industrija tako ne koristi dovolj prednosti lokalne
pridelave. Ta pa je pogosto nepovezana in tudi ne nudi zadostne količine
kmetijskih pridelkov ter je po mnenju živilskopredelovalne industrije
nezanesljiva, sezonsko pogojena in cenovno nezanimiva. Pogosto je pridelovalec
prešibek pogajalec na trgu.
Zaznavamo povečan interes potrošnika po kakovostni hrani
slovenskega izvora, kar je priložnost za še nadaljnjo krepitev lojalnosti
domačih potrošnikov in pri proizvajalcih usmeritev v proizvode z višjo dodano
vrednostjo, identiteto in prepoznavnostjo. Ob močnem povezovanju osnovne
pridelave in predelave hrane, zanimanju za dolgoročno partnerstvo, ob krepitvi
položaja kmeta v verigi in enakopravnem obravnavanju deležnikov se kmetijski
pridelovalci lahko hitreje in laže preusmerijo s svojo pridelavo ter na ta
način krepijo svojo odpornost in odzivnost na hitro spreminjajoče se razmere na
trgu.
Za doseganje zastavljenih ciljev je potrebna tudi
generacijska prenova slovenskega kmetijstva. Starostna struktura gospodarjev
kmetij je izrazito neugodna, saj je dobra polovica takih, ki so starejši od 55
let. Ti obdelujejo več kot 40% kmetijskih zemljišč. Povečuje se delež
gospodarjev do 25 let, a ta še vedno dosega le 0,5% vseh gospodarjev, ki
gospodarijo na 0,9% kmetijskih zemljiščih. Prav tako upada delež žensk v
strukturi kmetijskih gospodarjev (s 27% v letu 2010 na 20% v letu 2016).
Razveseljivo je, da se izboljšuje izobrazbena struktura gospodarjev, kar je
treba negovati tudi v prihodnje.
2.2 Specifični cilji 
Prek navedenega niza potreb in v skladu z zastavljenimi
družbenimi zahtevami do kmetijstva smo opredelili naštete specifične cilje:
A.1 Zagotavljanje visokih standardov varne in kakovostne
hrane,
A.2 Učinkovita raba in dostopnost do osnovnih sredstev
(kmetijska zemljišča, kapital, delo, znanje),
A.3 Primerljiv dohodkovni položaj,
A.4 Stabilnost dohodka,
A.4 Krepitev agroživilskih verig in izboljšanje položaja
kmeta v verigi,
A.5 Spodbujanje pridelave in porabe hrane z višjo dodano
vrednostjo,
A.7 Krepitev tržne naravnanosti in podjetništva,
A.8 Spodbujanje generacijske prenove,
A.9 Ohranitev proizvodnega potenciala in obsega kmetijskih
zemljišč.
Te specifične cilje lahko uresničujemo, če sta kmetijstvo in
predelava hrane podjetniško zanimiva panoga za ohranjanje zdajšnjih in
privabljanje novih generacij. Stremeti moramo k višji dodani vrednosti, ki bo
pravično razporejena vzdolž celotne verige. Tako bo družinska kmetija ali
kmetijsko gospodarstvo imelo primerljiv obseg dohodka za ohranjanje ustreznega
življenjskega standarda ter proizvodnih virov na celotnem območju Slovenije.
Za doseganje ekonomske moči je ključna krepitev celotnih
agroživilskih verig, kar je bilo poudarjeno v vseh dozdajšnjih strateških
dokumentih, želenega premika pa še vedno ni. Okoljsko in ekonomsko vzdržna,
stabilna pridelava je danes bolj kot kdajkoli prepoznana kot nujna za
vzpostavitev in dolgoročno delovanje sklenjenih verig vrednosti manjšega ali
večjega obsega. Zato si bomo prizadevali za vzpodbujevalno podporno okolje, a
brez osvojitve vrednot povezovanja in medsebojnega zaupanja deležnikov bodo
učinki omejeni. Tudi zato je treba iskati vzvode stabilnih vertikalnih povezav
med posameznimi sektorji in okrepiti horizontalno sodelovanje v sektorjih ter
rešitve za specifična kmetijska gospodarstva glede na naravne danosti
pridelovalnih območij v pomenu regionalno in sektorsko prilagojenega razvoja.
Istočasno je pomembno učinkovito upravljanje vzdolž celotne verige oskrbe s
hrano skupaj z distribucijo varne hrane do končnega uporabnika ob upoštevanju
poštenih trgovinskih praks in izboljšanju zdajšnjega stanja kmetov v verigi.
Živilskopredelovalni obrati vseh velikosti naj v prihodnosti krepijo svojo
vlogo odjemalca surovin lokalnega porekla in dobavitelja hrane prepoznane
kakovosti z višjo dodano vrednostjo.
Potrebujemo tehnološko napredno in konkurenčno kmetijstvo in
agroživilstvo, ki zagotavlja varno in kakovostno hrano, v skladu z raznoliko
agrarno strukturo, naravnimi danostmi, smernicami prehranske politike,
prehranskimi usmeritvami, lokalnim razvojem in kreativnimi novimi rešitvami.
Zato nosilec dejavnosti potrebuje primeren dostop do osnovnih sredstev, kot so
kmetijska zemljišča, delo, kapital in znanje, ki jih učinkovito porablja. Za
stabilno oskrbo s hrano so pomembni tudi ohranjanje in razvoj lastne semenarske
proizvodnje ter ohranjanje lokalnih rastlinskih in živalskih genskih virov,
kjer stremimo k prepoznavnosti avtohtonih in tradicionalnih vrst in sort rastlin
ter pasem živali.
Pomemben vidik odpornosti je izboljšanje konkurenčnosti in
trajnosti kmetij, kar pomeni tudi večjo odzivnost kmetov na spremenjena
pričakovanja potrošnikov in vzpodbudno vpliva na njihov primerljiv dohodkovni
položaj ter stabilno dohodkovno raven.
Poleg ustrezne ponudbe na trgu je na drugi strani izjemno
pomembno tudi povpraševanje. Okus slovenske hrane naj uvršča Slovenijo med
svetovno prepoznavne gurmanske destinacije. Ob upoštevanju naravnih danosti
slovenskega prostora bomo spodbujali večjo prepoznavnost in porabo slovenskih
živil v gospodinjstvih, gostinstvu, turizmu in javnih zavodih.
V prihodnosti torej pričakujemo razvoj v smeri tehnološko
vrhunskih, digitaliziranih kmetijskih gospodarstev, s konkurenčno pridelavo in
prirejo, ki so praviloma večja; na drugi strani pa potrebujemo različne tipe
manjših gospodarstev. Zlasti slednja so izjemnega pomena za pozitivne okoljske
in socialne učinke (ohranjanje kmetovanja na manj ugodnih območjih in
poseljenega podeželja), ki morajo dosegati tudi primerno ekonomsko
učinkovitost. Pri obojih prevladujejo družinske kmetije, ki so v ospredju
družbenega zanimanja. Oba tipa gospodarstev sta nujna za dviganje
prepoznavnosti pomena poklica kmeta v družbi in preprečevanje opuščanja
kmetovanja.
Pomemben je tudi dvig podjetniške miselnosti v prid tržne
naravnanosti z bolj intenzivno vključitvijo mlajših gospodarjev, nosilcev
generacijske prenove. Predvsem mladi, izobraženi ter podjetni posamezniki in
posameznice, ki so poslovno povezani, lahko dajo kmetijstvu in podeželju novo
vrednost. Zato velja pozornost mladim kmetom in prevzemnikom kmetij, ob tem pa
ne smemo prezreti socialne varnosti kmetov, ki prenašajo kmetije na mlajše
generacije.
Kmetijstvo in agroživilstvo prihodnosti bo sledilo razvoju
digitalizacije, bolj intenzivno uporabljalo različne sodobne tehnologije
proizvodnje hrane ter tehnike preciznega kmetovanja za doseganje bolj stabilne
proizvodnje, ciljnega vnosa proizvodnih vložkov, manjše okoljske obremenitve in
večjo ekonomsko učinkovitost. Znotraj celotne verige pa so potrebne sodobne
rešitve in tehnike optimiranja procesov, ponovne rabe in recikliranja ter
zmanjševanja odpadne hrane. Zato bodo ukrepi v podporo naložbam osredotočeni na
zmanjšanje tehnološke vrzeli (tehnološke posodobitve in digitalizacija) kot
tudi vpliva podnebnih sprememb. Reševali bodo strukturne probleme in spodbujali
rešitve v prid prehoda na krožno gospodarstvo ter doseganja višje dodane
vrednosti celotne proizvodne verige.
Ohraniti moramo obseg in funkcije kmetijskih zemljišč ter
spodbuditi vrnitev rabe zaraščenih površin v kmetijsko rabo, kjer je to
smotrno, in aktivno voditi politiko razvoja kakovostnega gozda z vsemi
potrebnimi gozdnogojitvenimi deli. Vse bolj večplastno področje postaja
ohranjanje biotske raznovrstnosti. Pomembno je izboljšati razumevanje povezav
med načini in praksami kmetovanja, ki vplivajo na ohranjanje biotske
raznovrstnosti in razvijati tehnologije, ki bodo ustrezno povezovale cilja
doseganja optimalnih ekonomskih učinkov in ohranjanja biotske raznovrstnosti,
ki je tudi pokazatelj sonaravnega načina kmetovanja. Posebna pozornost mora
biti namenjena tudi zavarovanim živalskim vrstam. Družbena sprejemljivost za
zagotavljanje ugodnega stanja zavarovanih velikih zveri in divjadi pomembno
vpliva na ohranjanje kmetovanja, stalež rejnih živali ter bivanje kmečkega in
nekmečkega prebivalstva na območjih pojavljanja velikih zveri in divjad. Zato
so pred nami tudi izzivi pri iskanju družbeno sprejemljivega trajnostno
naravnanega gospodarjenja z velikimi zvermi in divjadjo z namenom sobivanja na
podeželju.
Ob tem pa moramo posebno pozornost posvetiti tudi drugim
zavarovanim in nezavarovanim živalskim in rastlinskim vrstam, ki so tudi del
kmetijske kulturne krajine in lahko kmetijstvo, poleg ostalih gospodarskih
dejavnosti in urbanizacije, negativno vpliva na njihovo stanje ohranjenosti.
S prenovo zemljiške politike bomo izboljšali upravljanje z
zemljišči v lasti RS ter posodobili zakonodajno ureditev prometa s kmetijskimi
zemljišči na način, ki bo preprečeval špekulativne nakupe in izboljšal dostop
do zemljišč razvojno usmerjenim kmetom. Zemljišča v lasti RS v območjih z
varstvenim statusom naj bi bila prednostno namenjena za doseganje ciljev
okoljske in naravovarstvene politike. Ob prepoznavanju potreb po razvoju in
prenosu znanja bomo prek zemljišč v lasti RS krepili institucije razvoja in
znanja kot temelj razvoja podeželja in kmetijstva. Za ohranitev trajne
rodovitnosti in obsega kmetijskih zemljišč bomo spodbujali skrb za ohranjanje
dolgoročne kakovosti obdelovalnih tal glede na njihove naravne pedološke
značilnosti z ustreznimi tehnološkimi ukrepi ter rabo kmetijskih zemljišč v
lasti RS za pridelovanje hrane in na teh zemljiščih ne bomo spodbujali
pridelovanja energetskih rastlin.
Ključno je tudi z razvojem ustreznih finančnih instrumentov
izboljšati dostop do finančnih virov za deležnike v verigi preskrbe s hrano.
Izziv, ki ga moramo celoviteje nasloviti v navezavi z
večanjem odpornosti sektorja, so rastoča tveganja v kmetijstvu. Glede tega si
bomo prednostno prizadevali za okrepitev uporabe sodobnih digitalnih tehnologij
za učinkovitejše spremljanje tveganj ter pravočasno rabo prilagoditvenih
tehnologij in preventivnih dejavnosti v kmetijstvu. Posebno vlogo bosta imela
izobraževanje nosilcev kmetijske pridelave o tveganjih, skupinskih pristopih in
aktivnem povezovanju kmetov pri nabavi, prodaji in drugih poslovnih dejavnostih
(zadružništvo z dolgoletno tradicijo v slovenskem prostoru ter organizacije ali
skupine proizvajalcev) in njihovo usposabljanje. Prav tako bomo ohranili sistem
kmetijskih zavarovanj za obvladovanje tržnih tveganj in ga prilagodili glede na
potrebe trga ter morebiti vzpostavili sklad za učinkovitejše upravljanje z
njimi.
2.3 Mehanizmi za doseganje ciljev
Za dosego cilja odporne in konkurenčne pridelave in predelave
je treba nasloviti številne specifične cilje, pri čemer so v ospredju doseganje
ustrezne in stabilne dohodkovne ravni kmetijskih pridelovalcev, večja odpornost
kmetij in višja konkurenčnost živilskopredelovalne industrije. Ključne so
delujoče in krepke verige vrednosti in oskrbe s hrano. Ob upoštevanju velike
raznolikosti naših kmetijskih gospodarstev izbor mehanizmov, s katerimi
naslavljamo specifične cilje, obsega ukrepe SKP, ukrepe na državni ravni ter
regulatorne ukrepe. Večina mehanizmov prispeva k uresničevanju več ciljev.
Predvidena nova opredelitev kmetije in vzpostavitev pravnega
okvira za njeno določitev bo pomembna sprememba, uporabljena za izvajanje vseh
politik.
Že v primarni predelavi, ugotavljamo da je struktura kmetijskih
gospodarstev z vidika tržnosti pridelave in prireje dualna. Na eni strani so to
izrazito tržno usmerjene kmetije, kjer poslovne aktivnosti ciljno vodijo v
doseganje čim višje dodane vrednosti, na drugi strani pa so samooskrbne
kmetije, kjer so tržni viški le občasni. Ocenjujemo, da bi z generacijsko
prenovo in vključitvijo samopreskrbnih kmetij v organizirane oblike pridelave
in prireje ob upoštevanju zadružnih načel lahko razvili pomemben segment visoko
kakovostne in raznolike hrane ter s tudi prispevali tudi k ohranjanju
podeželja.
Glede na možnosti, ki jih ponuja SKP v prihodnje, bodo k
ciljem prispevali predvsem osnovna dohodkovna podpora prek neposrednih plačil,
sektorske intervencije, plačila za območja z naravnimi omejitvami, podpora
naložbam, ki zagotavljajo dvig dohodka iz naslova pridelave, predelave, prireje
in trženja ter regulatorni mehanizmi v okviru drugih javnih politik. Na drugi
strani pa bodo morale biti kmetije podprte pri svojih vlaganjih v znanje za
doseganje večje ekonomske učinkovitosti.
Med ukrepi SKP na prvem mestu poudarjamo neposredna plačila,
ki zagotavljajo osnovno raven prihodka in imajo s tem tudi pomembno
stabilizacijsko vlogo, zato bodo ostala eden ključnih mehanizmov slovenske
kmetijske politike tudi v prihodnje. Okrepiti se mora vloga neposrednih plačil
pri ohranjanju javnih dobrin ter ekosistemskih storitev.
Osnovna dohodkovna podpora bo nadomestila zdajšnje osnovno
plačilo. Zgodovinsko vezane podpore bodo ukinjene, saj v pomembnem delu ne
odražajo več zdajšnjih proizvodnih usmeritev. Za zagotavljanje osnovnega
dohodka, ki ima tudi pomembno stabilizacijsko vlogo, predvidevamo takojšen ali
postopen prehod na čisti regionalni model brez plačilnih pravic. To pomeni tudi
bistveno poenostavitev izvajanja tega ukrepa.
Osnovna dohodkovna podpora bo nadgrajena s proizvodno
vezanimi plačili, s katerimi je mogoče bolj ciljno nasloviti specifične
probleme določenih sektorjev ali območij. Izvajanje zdajšnjih shem proizvodno
vezanih plačil je treba kritično presoditi z vidika zastavljenih ciljev, zlasti
ohranjanja kmetijske pridelave na območjih z omejenimi dejavniki za kmetijstvo
in ohranjanja deficitarnih kmetijskih dejavnosti, ter ugotovitve smiselno
upoštevati pri strateškem načrtovanju.
Čeprav je to pomemben mehanizem, pa samo neposredna plačila
ne morejo zagotoviti dolgoročne ekonomske stabilnosti in odpornosti
agroživilske verige. Primarna pridelava ne more biti stabilna in konkurenčna
brez kakovostne navezave na predelavo in z njo povezane dejavnosti, enako velja
tudi v obratni smeri. Zato morajo posebej zaživeti mehanizmi, ki prispevajo h
krepitvi dohodka s podjetniškimi rešitvami, iskanje dodane vrednosti,
tehnološke posodobitve ter krepitev ekonomskega povezovanja in sodelovanja z
graditvijo verig vrednosti.
Začasni izredni ukrepi na kmetijskih trgih so mehanizem, ki
se aktivira na ravni EU ob izrazitih nihanjih v pridelavi in prireji kot
posledica različnih vplivov. V te mehanizme se bomo vključevali odvisno od
obsega in vplivov na slovensko kmetijstvo.
Mehanizmi, uporabljeni za spodbujanje razvojno usmerjenih
kmetij, bodo predvsem naložbeni, kjer bomo podpirali dobre poslovne ideje.
Prenos znanja, ukrepi sodelovanja in lokalni razvojni programi so pomembni
mehanizmi za aktivacijo potenciala na tem področju tudi za manjše kmetije. Za
to skupino kmetij je zelo pomemben razvoj dejavnosti, ki dopolnjujejo kmetijsko
pridelavo, zato bo posebna pozornost namenjena pospeševanju podjetništva v
kmetijstvu (in na podeželju nasploh). Izboljšanje podporne strukture na tem
področju bo pomemben mehanizem prihodnje politike. Prednostno bodo podprte
okoljsko sprejemljive naložbe, ki bodo prinašale boljši ekonomski položaj več
deležnikom v agroživilski verigi. Skupinske naložbe bodo imele prednost pri
investicijah, kjer je povezovanje smiselno in logično, kot na primer skupni
objekti za rejo, dodelavo, predelavo, pripravo za trg, oprema v skupni rabi več
kmetij, specialno opremo in mehanizacijo za blaženje in prilagajanje na
podnebne spremembe in podobno. Pri individualnih naložbah bodo prednostno
obravnavane naložbe, kjer je proizvodnja dolgoročno pogodbeno povezana ali pa
je del proizvodnje z visoko dodano vrednostjo.
V večji meri bo treba izkoristiti ukrepe kmetijske politike
na način, da tistim kmetijskim gospodarstvom, ki so poslovno perspektivna,
omogočijo pridobitev večjega deleža dohodka iz tržne dejavnosti in zmanjšanje
odvisnosti od neposrednih podpor. Z nadgradnjo pogojev upravičenosti,
izrazitejše degresivnosti in uvedbo kapice bi lahko več sredstev preusmerili k
tistim, ki jih bolj potrebujejo. Ob tem je treba paziti na ustrezno ravnovesje
med socialno in razvojno razsežnostjo ukrepov.
Z vidika ohranjanja pridelave na celotnem območju Slovenije
imajo velik pomen plačila za območja z naravnimi in drugimi omejitvami, saj ta
območja obsegajo 76% kmetijskih površin. Plačila je treba ohraniti v primernem
obsegu in preiti na plačila na osnovi objektivnih meril. V teh ter tudi drugih
pridelovalnih območjih bodo spodbujane trajnostne oblike kmetovanja.
Posebno mesto v novi strategiji ima razvoj ekološkega
kmetijstva, ki naj preraste v pomembno obliko gospodarjenja z izdelki z
najvišjo dodano vrednostjo. Širjenje ekološkega kmetovanja bomo še posebej
spodbujali na zavarovanih območjih. Ob tem pričakujemo, da se bodo pridelovalci
ekološke hrane bolj prilagodljivo odzivali na povpraševanje kupcev po ekološko
pridelani hrani, tudi s povezovanjem in sodelovanjem ter večanjem deleža
kmetijskih zemljišč vključenih v ekološko pridelavo.
Ker je krepitev celovitih agroživilskih verig velik izziv, z
mehanizmi podpore organizacijam in skupinam proizvajalcev ter izvajanjem
sektorskih politik poudarjamo potrebo po sodelovanju. Podpora organizacijam
proizvajalcev v sektorjih, kjer je poslovno povezovanje najbolj šibko, bo
pomemben mehanizem, ki v možni kombinaciji s sektorskimi politikami lahko
prispeva k razvojnemu premiku, seveda ob pogoju, da bodo to kot model sprejeli
proizvajalci.
Ključna ovira je še vedno nepripravljenost pridelovalcev za
povezovanje, zato bodo morali zadružni sistem, ključni pridelovalci v posamezni
panogi in svetovalna služba pospeševati te procese v vseh panogah ter
prepričati deležnike v nujnost teh korakov. Z nadgradnjo ukrepa sodelovanje, s
katerim se spodbuja razvoj novih in izboljšanih proizvodov, praks, procesov ali
tehnologij ter prenos znanja v prakso, bomo poskušali obvladovati navedene
izzive. S tem bo okrepljen tudi pogajalski položaj v agroživilski verigi, ki bo
v kombinaciji s promocijo in krepitvijo shem kakovosti pri potrošnikih krepil
zavedanje, da z nakupom slovenske hrane lahko pomembno prispevajo k dolgoročni
stabilnosti pridelave hrane in ohranjanju delovnih mest. Promocija kmetijskih
pridelkov in prehranskih proizvodov je pomemben mehanizem za doseganje cilja
ekonomske stabilnosti sektorja. Nadaljevalo se bo s financiranjem ukrepov, ki
izhajajo iz zakona o promociji ter izvajanjem strategije in operativnih
programov na tem področju. Spodbujanje vstopa v shemo izbrana kakovost in
podpora delovanju sistema ostajata pomembna naloga tudi v prihodnje.
Podpora živilskopredelovalni industriji za proizvodnjo novih
živilskih proizvodov, ki upoštevajo usmeritve in pričakovanja potrošnikov s
sofinanciranjem naložb, raziskav, razvoja, promocije in podporo shemam
kakovosti so mehanizmi, ki bodo prispevali k dodani vrednosti v agroživilski
verigi. Pri tem je najpomembnejše, da bodo temeljili na surovini slovenskega
izvora in da bo vzpostavljeno dolgoročno pogodbeno sodelovanje.
Glede na negativen učinek podnebnih sprememb na stabilnost
dobave hrane v verigi preskrbe s hrano bo treba posebno pozornost nameniti
zmanjševanju proizvodnih tveganj z vlaganjem v nove tehnologije za zmanjševanje
občutljivosti na učinke podnebnih sprememb. Prilagajanje izbora vrst in sort
kmetijskih rastlin, upoštevanje sodobnih smernic kolobarja in uvedba sodobnih
tehnoloških rešitev za prilagajanje podnebno spremenjenim razmeram bodo postale
stalnica globalnega in slovenskega kmetijstva. To bo spremenilo dozdajšnje
prakse številnih kmetij in vplivalo tudi na razmere na trgu. Zelo pomembna je
preskrba z lastnim semenom in razmnoževalnim materialom, kar vključuje tudi
razvoj žlahtnjenja, selekcijo in ohranjanje genskih virov.
Nacionalni ukrepi za stabilnost dohodka so vezani na
upravljanje s tveganji, to je sofinanciranje zavarovanja kmetijske pridelave in
prireje, ter morebitno prihodnje oblikovanje namenske sheme obvladovanj
tveganj, ki bo sofinancirana iz evropskega sklada. Pomembni bodo tudi začasni
izredni ukrepi v shemi de minimis za panoge, ki bodo v posameznem obdobju v
težkem ekonomskem položaju.
Živilskopredelovalna industrija je ključni člen agroživilske
verige. Regulatorni ukrepi bodo v podporo krepitvi celotne verige, prav tako
tudi nekatere druge politike. Podporni mehanizmi bodo usmerjeni v pospeševanje
pogodbenega sodelovanja s poslovno povezanimi pridelovalci, izogibanje
nepoštenim praksam v verigi preskrbe s hrano in v internacionalizacijo
poslovanja za doseganje visoke dodane in hranilne vrednosti, ki se bo prenašala
po verigi navzdol. Nadaljnje zagotavljanje visokih standardov varne hrane je v
interesu tako deležnikov v agroživilski verigi kot tudi potrošnikov. K
doseganju ciljev na tem področju bosta pretežno prispevala zakonodaja in delo
nadzornih organov na tem področju.
H krepitvi verige preskrbe s hrano bo prispevala tudi
usmerjenost v preprečevanje nedovoljenih praks in nepoštenih ravnanj. Institut
varuha odnosov v verigi preskrbe s hrano ima preventivni učinek, ob tem velja
tudi vzpodbujati ukrepe in sporazume med deležniki z namenom krepitve
pozitivnih praks in ravnanj. Za odpravo vzpostavljenih in prepoznanih
nedovoljenih ravnanj se bo krepilo sodelovanje z Javno agencijo RS za varstvo
konkurence in drugimi resorji, zlasti z ministrstvom, pristojnim za trgovino.
Za doseganje primerne stopnje samooskrbe države s hrano je
ohranjanje primernega obsega kmetijskih zemljišč in njihovega pridelovalnega
potenciala, zlasti njivskih površin, ključni mehanizem za dolgoročno stabilnost
pridelave hrane. Varovanje najboljših kmetijskih zemljišč pred pozidavo ali
drugo obliko trajne izgube mora postati ključno vodilo pri posegih v prostor,
kar bo eden glavnih ciljev kmetijske zemljiške politike. Pomembne so tudi
naložbe v infrastrukturo za kmetijstvo, predvsem zemljiške operacije za
izboljšanje proizvodnega potenciala. Poleg zemljiške ima zato pomembno vlogo
pri tem prostorska politika države, ki daje usmeritve za udejanjanje učinkovite
in varčne rabe virov, kmetijskih zemljišč in prostora.
Ustrezna politika na področju zmanjšanja količine nastale
odpadne hrane. Prizadevali si bomo za sistemske ukrepe, ki bodo zagotovili
ustrezno zmanjšanje količine odpadne hrane v primarni pridelavi in proizvodnji
le te.
Ob tem je eno osrednjih vprašanj prihodnjega razvoja
kmetijstva, kako spodbuditi mlade generacije za nadaljevanje tradicije
kmetovanja na družinskih kmetijah? Poleg ukrepov kmetijske politike, ki
spodbujajo generacijsko prenovo, je pomembno tudi izvajanje že sprejetega
Akcijskega načrta dela z mladimi kmeti. Posebno pozornost pri tem vprašanju pa
bo treba nameniti generaciji, ki predaja kmetije svojim naslednikom, z ustrezno
pravno ureditvijo dedovanja, zemljiško, socialno in drugo politiko, ki naj
zagotavljajo mehak in učinkovit generacijski prenos upravljanja.
3 Trajnostno upravljanje z naravnimi viri in zagotavljanje
javnih dobrin
3.1 Potrebe po ukrepanju
Ustrezen življenjski prostor, ohranjeni naravni viri (tla,
voda, zrak, genski viri, biotska raznovrstnost) in varna hrana spadajo med
temeljne človekove in družbene potrebe ter jih dojemamo kot javne dobrine,
posredno ali neposredno povezane s kmetijsko pridelavo. S kmetijstvom in
gozdarstvom tako povezujemo širok nabor javnih dobrin, ki so v družbi
prepoznane in cenjene. Mnoge od njih povezujemo s stanjem okolja, kot je
kmetijska kulturna krajina ter razpoložljivost in kakovost naravnih virov. Ob
tem poudarjamo, da sta ohranjena narava in okolje pogoj za dobro stanje
naravnih virov. Na drugi strani lahko govorimo tudi o tistih dobrinah, ki
izraziteje naslavljajo družbeni vidik, skupaj s prehransko varnostjo,
zmanjševanjem odpadne hrane, vitalnim podeželjem ter zdravjem in dobrobitjo
živali.
Podeželje je stičišče mnogoterih gospodarskih aktivnosti, ki
morajo vsaka zase in vse skupaj delovati v smeri zagotavljanja odgovornega
ravnanja z naravnimi viri ter javnimi dobrinami.
Pridelava in predelava hrane, podobno kot druge gospodarske
aktivnosti, ni nevtralna do okolja in narave. Nekateri vplivi na stanje okolja
so pozitivni drugi negativni:
-       
delež izpusta toplogrednih plinov zaradi kmetijstva znaša v letu 2017
15,3% celotnih izpustov;
-       
od leta 2000 se je, ob siceršnjih letnih nihanjih, površina kmetijskih
zemljišč v uporabi v Sloveniji nekoliko zniževala;
-       
ekološke prakse kmetovanja so v Sloveniji v zadnjem desetletju narasle
na 47.848 ha kmetijskih zemljišč v uporabi, a večinoma za travinje;
-       
območje Natura 2000 v Sloveniji obsega 38% ozemlja Slovenije (za
ohranjanje pomembnih vrst ptic) oziroma 33% (za ohranjanje pomembnih habitatov)
ozemlja, kar je več kot dvakrat toliko, kot je povprečje EU (18%);
-       
trend upadanja indeksa ptic kmetijske krajine se je ustavil in od leta
2015 rahlo narašča;
-       
v zadnjih letih je opazno zmanjševanje negativnih vplivov kmetijstva na
okolje, k temu pripomore tudi gospodarnejša raba pesticidov in mineralnih
gnojil.
Glede na stanje okolja in narave je jasno, da si kmetijstvo
mora prizadevati, da uporablja tehnologije in načine proizvodnje, ki čim manj
negativno vplivajo na naravne vire, ob sočasnem ohranjanju pestrosti živalskih
in rastlinskih vrst. Pozornost je treba nameniti tudi skrbi za čebele in divje
opraševalce. Okolju prijazne prakse pogosto niso ekonomsko donosne, zato je
treba družbo nenehno ozaveščati in zagotoviti spodbude za njihovo izvajanje.
Globalno segrevanje in podnebne spremembe vplivajo na vse
gospodarske dejavnosti, tudi na pridelave in predelave hrane, gozdarstva ter na
razvoj podeželja v prihodnosti. Dolgoročno uspešne aktivnosti na področju
varovanja naravnih virov, vode, tal in zraka presegajo samo kmetijstvo in
podeželje ter morajo upoštevati dolgoročen razvoj vseh gospodarskih in drugih
aktivnosti.
3.2 Specifični cilji
Prek navedenega niza potreb in v skladu z zastavljenimi
družbenimi zahtevami za kmetijstvo smo prepoznali specifične cilje:
B.1 Zmanjšanje negativnih vplivov na vode, tla in zrak,
B.2 Blaženje podnebnih sprememb in prilagajanje nanje,
B.3 Varovanje biotske raznovrstnosti,
B.4 Ohranjanje kmetijske kulturne krajine,
B.5 Zagotavljanje višjih standardov dobrobiti živali.
Sloveniji daje podeželje s svojimi vasmi, trgi ter
kmetijskimi in gozdnimi površinami značilno podobo. Slovenski kmet ima vlogo
pridelovalca hrane, skrbnika raznolike krajine in pomembnega soupravljavca
naravnih virov. Slovensko kmetijstvo poleg strateške funkcije pridelave hrane
odlikuje velik prostorski in okoljski pomen. V pomembnem delu moramo ohraniti
vzdržno ravnanje z naravnimi viri, potrebni pa so tudi pomembni premiki v
odnosu in učinkih na okolje in naravo.
V prihodnje bo zmanjševanje negativnih vplivov na vode, tla
in zrak vtkano v vse dejavnosti, povezane s pridelavo in predelavo hrane.
Ozaveščeni potrošniki izbirajo življenjski slog, ki stremi k ohranjanju
naravnih virov zase in zanamce, enako pričakujejo od preostalih deležnikov. K
ohranjanju naravnih virov sodi tudi ohranjanje kmetijske pridelave z omejevanjem
uporabe gensko spremenjenih organizmov. Zato bomo tudi v prihodnje izvajali
omejevanje ali prepoved gojenja gensko spremenjenih rastlin. Kmetijska in
gozdna gospodarstva ter živilska industrija si morajo prizadevati za:
-       
gospodarno in trajnostno rabo virov ter načela krožnega gospodarstva,
-       
večanje učinkovitosti rabe vode in energije,
-       
rabo in ohranjanje slovenskih genskih virov,
-       
rabo obnovljivih virov energije,
-       
rabo stranskih proizvodov, odpadkov, ostankov organskega izvora in
drugih neživilskih surovin za namene biogospodarstva,
-       
zmanjševanje emisij,
-       
zmanjševanje količine odpadne hrane,
-       
spodbujanje ponorov ogljika v kmetijstvu, gozdarstvu in
lesnopredelovalnem sektorju,
-       
zmanjševanju negativnih vplivov na biotsko raznovrstnost,
-       
rabo trajnostnih materialov v procesu oblikovanja izdelkov in
spremljanju življenjskega cikla izdelkov.
V prihodnje bosta pitna voda in kakovostna tla dobrini, ki ju
ne bo v izobilju. Na območjih, pomembnih za pitno vodo in območjih, kjer
okoljski cilji za vode niso doseženi, bomo spodbujali le tiste tehnologije,
načine pridelave in investicije, ki ne pomenijo dodatnega tveganja za njeno
kakovost, ter investicije za preusmeritve in prilagoditve kmetovanja na teh
območjih. Izjemno pomemben naravni vir so tudi tla – na eni strani moramo skrbeti
za zadostne njivske površine za zagotavljanje prehranske varnosti, na drugi
strani pa posvečati posebno pozornost ustrezni in dolgoročni kakovosti tal.
Podnebne spremembe vse bolj spreminjajo razmere za pridelavo
hrane in rejo živali. Odgovor na podnebne spremembe je dvotiren – prizadeva si
namreč za blaženje (zmanjševanje izpustov toplogrednih plinov) in prilagajanje
(proizvodno-tehnološke in ekonomske prilagoditve spremenjenim razmeram). Za
preprečitev krepitve nadaljnjih posledic podnebnih sprememb bo potrebno
zmanjšati občutljivost kmetijstva nanje in omejiti izpuste toplogrednih plinov.
Ob tem je treba poudariti omejeno sposobnost kmetijskega sektorja za blaženje
podnebnih sprememb, če želimo povečati obseg proizvodnje hrane.
Zdaj in tudi v prihodnje, pri razvoju kmetijskih
pridelovalnih sistemov, ima velik pomen ohranjanje biotske raznovrstnosti. V
določenih območjih bo treba ohranjati stanje, v drugih naravno visoko vrednih
območjih pa bo treba s spodbudami in regulatornimi mehanizmi prilagoditi kmetijsko
dejavnost potrebam ohranjanja narave. Večjo skrb bo treba nameniti ohranjanju
in trajnostni rabi genskih virov v kmetijstvu ter prehrani v povezavi s
prehransko varnostjo in ohranjanjem biotske raznovrstnosti v kmetijstvu.
Ohranjena narava in njeni habitati so tudi priložnost za
razvoj podeželja in pridelavo hrane z dodano vrednostjo. Ta se dodatno
plemeniti ob slovenskih posebnostih, izhajajočih iz prehranskih navad
prebivalcev, posebnostih iz shem kakovosti in upoštevanju višjih standardov dobrobiti
živali vzdolž verige oskrbe s hrano.
Na ključnih območjih za ohranjanje narave moramo vzpostaviti
lokalnim razmeram prilagojene modele, ki so trajnostni z okoljskega in
socialnega vidika razvoja, hkrati pa še vedno nudijo ekonomsko priložnost in
prispevajo k ohranjanju kmetijske kulturne krajine. Brez zavedanja o pomenu
javnih dobrin in vključitve podjetniških rešitev ni mogoče izboljšati
aktivnosti in dosežkov na področju okoljsko trajnostnih kmetijskih praks.
Posebna skrb mora biti namenjena sobivanju kmetijstva in
gozdarstva. Treba bo razviti in okrepiti prakse, ki bodo omogočale družbeno in
okoljsko ustrezno sobivanje razvitih gozdnih ekosistemov ob kmetijskih
zemljiščih, ohraniti poseljenost in kmetovanje z ustreznimi ukrepi za
zagotavljanje sprejemljive populacije velikih zveri in divjadi. Hkrati pa
moramo razviti načine rabe gozdnih sortimentov za potrebe lesne industrije in
izkoristiti energetski potencial zlasti manj kakovostnega lesa in lesnih
odpadkov, kjer je to smiselno in ekonomsko upravičeno.
Zaradi družbenih pričakovanj in okoljskih izzivov pričakujemo
bolj dinamičen razvoj ekološkega kmetovanja. Delež površin vključenih v
ekološko kmetovanje prepočasi narašča, še posebej delež njiv in trajnih
nasadov. Posebno pozornost bo treba nameniti tudi žlahtnjenju in semenarstvu
ter zagotavljanju zadostnih količin ekološkega semena. Potrošnik prepoznava
prednosti ekološko pridelane hrane, a v primanjkljaju slovenske ponudbe posega
po ekoloških proizvodih iz uvoza. Bolj bomo spodbujali aktivnosti za krepitev
sodelovanja med ponudniki, njihovega povezovanja, delo javne svetovalne službe,
prenos podjetniških znanj, promocijo in krepitev potrošnikovega zavedanja o
ekološki hrani. Posebna pozornost bo namenjena spodbujanju večjega obsega
pridelave in predelave slovenske ekološke hrane, pa tudi preusmerjanju
kmetijskih gospodarstev v ekološko pridelavo. Povezovanje slovenskih ekoloških
pridelovalcev in predelovalcev hrane naj bo tudi vodilo za utiranje večjih
količin ekoloških proizvodov na trgovske police, prav tako je treba kreativno
razvijati in posodabljati preostale tržne poti podjetniško usmerjenih ekoloških
kmetij.
Razvoj trajnostnega krožnega biogospodarstva pomeni veliko
priložnost za razvoj podeželja ob ključni vlogi sektorjev, ki prepoznavajo in
zagotavljajo biomaso kot pomembno vhodno surovino. Te zasnove vodijo k okoljsko
in ekonomsko bolj učinkovitemu krogotoku snovi v slovenskem podeželskem
prostoru. Ob tem moramo nameniti pozornost tudi zmanjševanju odpadne hrane v
celotni verigi preskrbe s hrano.
Doseganje ciljev na področju naravnih virov zahteva
poenotene, strukturirane in prostorsko temelječe podatkovne osnove pristojnih
ministrstev in organov v sestavi, kar je zdaj prepoznano kot primanjkljaj.
3.3 Mehanizmi za doseganje ciljev
Ukrepi SKP so izjemno pomemben mehanizem za doseganje
okoljskih in naravovarstvenih ciljev. Oblikovani so na več ravneh v obliki
»zelene arhitekture«.
Osnovno raven predstavlja pogojenost, ki za prejemanje podpor
od upravičenca zahteva izpolnjevanje osnovnih standardov za podnebje in okolje,
javno zdravje ter zdravje živali in rastlin in dobrobit živali. Na ravni EU so
v primerjavi s tretjimi državami ti standardi zahtevnejši in so zato pomemben
vidik doseganja specifičnih ciljev, zastavljenih s tem dokumentom, in upoštevanja
prilagoditev na značilnosti slovenskega kmetijstva. Zaradi usmeritve EU k
okrepljeni ciljni naravnanosti bo tudi izpolnjevanje pogojenosti lahko postalo
večje administrativno breme kot je zdaj.
Shema za podnebje in okolje v okviru neposrednih plačil, bo
uvedena na način, da se lahko vanje vključi več upravičencev in zajame širša
območja ukrepanja. Posebna pozornost bo namenjena povečanju biotske
raznovrstnosti na travinju in v kmetijski proizvodnji (vrste, sorte, pasme),
načinom pridelave za večje varovanje vodnih virov, izboljšanje vsebnosti
organske snovi v tleh in namenjena bo tudi tehnologijam pridelave v trajnih
nasadih, ki še dodatno zmanjšujejo negativne vplive na okolje.
Kmetijsko-okoljsko-podnebne ukrepe (intervencije) v okviru
razvoja podeželja bomo izrazito ciljno in rezultatsko naravnali ter se
osredotočili predvsem na vsebinska področja in posamezna območja, ki dosegajo
strokovne zahteve po ukrepanju zaradi vzdrževanja ali izboljševanja stanja
okolja. Med drugim bodo osredotočeni na ožja naravovarstvena (posebni
habitati), vodovarstvena območja in območja, kjer okoljski cilji za vode niso
doseženi. Pomemben vidik je vključevanje deležnikov v pripravo shem ter
spodbujanje kolektivnih ukrepov.
Pri naravovarstvenih ukrepih bomo izvajali rezultatske in
kombinirane sheme, ki bodo zajele več kmetijskih gospodarstev in zaokrožale
območja na način, da bodo prilagojene lokalnim krajinskim značilnostim in bo
predstavljala zadostno spodbudo za vstop kmetov v ukrepe.
Na vodovarstvenih območjih in območjih, kjer okoljski cilji
za vode niso doseženi, bo program plačil usmerjen tja, kjer se kakovost vodnega
vira ne izboljšuje dovolj hitro. Na vodovarstvenih območjih bomo ukrepe podpore
tehnologijam varovanja vodnih virov kombinirali tudi z odkupi zemljišč s strani
države in oddajanjem v zakup pod posebnimi pogoji, usmerjanjem v trajnostno
pridelavo in investicijami za preusmeritev kmetij.
Skrb za zdravje je visoko na prednostni listi sodobnega
potrošnika, ki išče in posega po raznolikih prehranskih proizvodih, pogosto iz
ekološkega kmetovanja. Na področju ekološkega kmetovanja si prizadevamo za
večanje tržnega obsega pridelave in predelave, za kar bo treba ob ohranitvi
neposrednih podpor izdatneje podpreti prilagoditev in posodobitev kmetij ter
prenos znanja. Kmet bo tako lažje izkoristil obstoječ (rastoč) tržni potencial
in naravne danosti bolj učinkovito vgradil v ceno svojih izdelkov, še posebej
če bo izkoristil prednosti povezovanja in sodelovanja ter vzpostavljal verige
preskrbe z ekološko hrano.
Ciljni ukrepi bodo usmerjeni tudi v ohranjanje biotske
raznovrstnosti travinja tako na območjih, kjer bodo potrebni specifični ukrepi
kot tudi na območjih, kjer niso potrebna velika vlaganja za vzpostavitev
habitatov, temveč je treba skrbeti za njihovo vzdrževanje. Ciljno usmerjeni
programi odpravljanja zaraščanja z aktivnim sodelovanjem Sklada kmetijskih
zemljišč in gozdov Republike Slovenije bodo pri tem usmerjeni v vzpostavitev
značilnih habitatov in njihovo ohranjanje z ustreznim načinom kmetovanja.
Pozornost bo namenjena načrtnemu upravljanju z zavarovanimi
vrstami velikih zveri in divjadi na način, da se bo ohranjalo ravnotežje v
prostoru, skladno s sprejetimi strategijami za velike zveri in načrti
gospodarjenja z divjadjo. Prizadevali si bomo za ponovno preučitev območja
stalne prisotnosti in vzdržne populacije na tem območju in upravljanje na
območju izven stalne prisotnosti.
Poseben izziv je prilagajanje pridelave in prireje na
podnebne spremembe. V shemah za okolje in podnebje bodo podprti tehnološki
ukrepi, ki zmanjšujejo emisije toplogrednih plinov tako pri rastlinski
pridelavi kot živinoreji oziroma povečujejo ponore ogljika. Spodbujali bomo
tehnologijo krmljenja v živinoreji, ki zmanjšuje razmerja med vloženo energijo
in izpusti. Podprte bodo tehnologije za dvig vsebnosti organske snovi v tleh,
izboljšanje rodovitnosti tal, optimizacijo gnojenja in tehnik obdelave tal za
zadrževanja vode v tleh ob sušnih obdobjih in za preprečevanje erozije. Za
uvedbo teh mehanizmov v prakso je ključen prenos znanja tako na kmetijska kot
na nekmetijska področja. Še naprej bomo izvajali tudi ukrepe aktivne zaščite
pridelave in prireje prek naložb, ki zmanjšujejo tveganja, kot so spodbujanje
pridelave v zaprtih prostorih, namakanje, oroševanje, mreže v trajnih nasadih,
pa tudi druge nove tehnološke rešitve.
Kmetijska kulturna krajina bo imela v prihodnjem razvoju
kmetijstva pomembno mesto, saj velik del države obsegajo strma hribovska,
kraška in gorska območja, kjer je nerealno pričakovati visoko konkurenčno
pridelavo in prirejo. Kombinirati je treba dohodkovne vire na gospodarstvih in
predvsem razvijati proizvode z dodano vrednostjo. K takemu razvoju lahko tudi
prispevajo plačila za območja z omejenimi dejavniki, ki pozitivno vplivajo na
ohranjenost obdelanosti tega občutljivega prostora in s tem na ohranjanje
proizvodnih virov. Ohranjanje interesa za kmetovanje prihodnjih generacij je na
teh izjemno občutljivih območjih poseben izziv, ki ga morajo poleg omenjenih
plačil urejati tudi ukrepi razvojne politike in mehanizmi za širše ohranjanje
poseljenosti podeželja. Kmetijska kulturna krajina je namreč horizontalna
vsebina, ki zahteva usklajeno delovanje javnih politik.
Z ustreznimi mehanizmi je treba spodbujati ohranitev
vinogradniške pridelave v značilnih vinorodnih okoljih, kjer je prihodnost
vinogradništva ogrožena zaradi razdrobljene posestne strukture in nizke stopnje
profesionalizacije dejavnosti, hkrati pa sta vinogradništvo in vinarstvo
zanimiva ponudba v gastronomskem turizmu.
Dobrobit živali je področje rastočega zanimanja javnosti.
Prihodnji razvoj živinoreje mora temeljiti na izboljšani dobrobiti in na
zagotavljanju visokih standardov zdravstvenega varstva živali. Mehanizmi
urejanja dobrobiti živali bodo v neposrednih podporah za živalim prilagojene
načine reje, ob tem pa bodo tudi podpore naložbam v živinoreji izrazito
usmerjene v izboljšanje razmer za rejo živali.
Na področju javnih dobrin kmetijstva je potrebno stalno
ozaveščanje, usposabljanje in izobraževanje deležnikov (kmetijskih gospodarstev
in drugih oblik upravljanja), ki zagotavljajo varovanje naravnih virov in
ekosistemske storitve. Vrednote, znanje in kreativnost so ključni dejavniki za
doseganje boljših rezultatov na področju varstva okolja, narave in
zagotavljanja drugih javnih dobrin, povezanih s kmetijstvom.
4 Dvig kakovosti življenja in krepitev gospodarske aktivnosti
na podeželju
4.1 Potrebe po ukrepanju
Kakovost življenja je neločljivo povezana s splošnim
ekonomskim in demografskim položajem podeželja. Na nekaterih podeželskih
območjih v Sloveniji že lahko opazimo praznjenje prostora in upadanje števila
prebivalcev. Splošno velja, da je za podeželje značilen višji delež starejšega
prebivalstva (nad 65 let) in manjši delež otrok (do 15 let). Upadanje števila
prebivalcev povzroča ukinjanje javnih in zasebnih storitev, ki hkrati pomeni
tudi opuščanje kmetijske pridelave. Gre za široko tematiko, ki presega okvire
kmetijstva. Erjavec s sod. (2018) prepoznava, da je področje s podatkovnega in
analitičnega vidika nezadostno opredeljeno, kar je dodatni izziv, kako iz
potreb po ukrepanju oblikovati cilje.
Ključno vprašanje kakovosti življenja na podeželju je
ekonomski položaj prebivalstva. Kmetijstvo daje v povprečju nižji dohodek od
povprečnega dohodka v Sloveniji. Problem je še toliko bolj izrazit za majhne
kmetije z manjšimi viri in ostarelo ter manj izobraženo delovno silo. Razen v
bližini nekaterih mest je razpoložljivost dela tudi za nekmečko prebivalstvo v
mnogih predelih Slovenije precej šibka. Ob vsem navedenem se je treba soočiti z
revščino na podeželju. Samooskrbna proizvodnja socialno ogroženih kmetijskih
gospodinjstev deloma blaži njihovo eksistenčno stisko, je pa ne rešuje
celovito.
Podeželje ima specifičen in pogosto še neizkoriščen potencial
v turizmu in drugih gospodarskih aktivnostih. Kakovost življenja je močno
odvisna tudi od javne in zasebne infrastrukture, ki sega od cestnih povezav,
vodovodne oskrbe, zdravstvene in šolske mreže do internetnih povezav. Pri
oblikovanju javnih politik moramo stremeti k spodbujanju zaposlovanja na
podeželju, večji socialni vključenosti prebivalcev, lokalnemu razvoju
podeželskih območij, ohranjanju vaških jeder in kulturnih običajev, tradicije
in navad. Turistična dejavnost v povezavi z gastronomskimi doživetji ob
trajnostnem gospodarjenju odpira nova delovna mesta na podeželju ter dolgoročno
vpliva na generacijsko prenovo, ustrezno poselitev in podjetniške priložnosti
slovenskih podeželskih območij, kjer se kmetijska kulturna krajina prepleta z
gozdovi z dobro ohranjenimi ekosistemi.
Ob kmetijski politiki imajo posebno pomembno vlogo za
uresničevanje zgoraj naštetih ciljev še regionalna, socialna, davčna,
gospodarska politika in politika turizma, javnega zdravja ter infrastrukturna,
šolska in kulturna politika. V Sloveniji pogrešamo celovit pristop pri
obravnavi značilnosti podeželja, ki ga je treba na novo opredeliti ter mu dati
nov zagon in perspektivo.
4.2 Specifični cilji
Prek navedenega niza potreb in v skladu z zastavljenimi
družbenimi zahtevami do kmetijstva opredeljujemo naslednje specifične cilje:
C.1 Spodbujanje dopolnilnih dejavnosti na kmetijah,
C.2 Krepitev lokalnih pobud in medpanožnega sodelovanja ter
krepitev navezave turizma na kakovostno hrano iz lokalnega okolja,
C.3 Razvoj biogospodarstva,
C.4 Socialna vključenost, ženske na podeželju in skrb za ranljive
skupine,
C.5 Zmanjševanje vrzeli v dostopnosti in kakovosti storitev v
urbanem in ruralnem okolju.
Slovenija ima veliko območij, kjer so možnosti za kmetijsko
pridelavo omejene ali okoljsko še posebej občutljive (gorska in druga območja z
omejenimi dejavniki, območja varovanja narave, vodovarstvena območja). Smiselno
je spodbujati obdelavo in pridelavo tudi na teh območjih, ki pa so izjemnega
pomena tudi za izvajanje drugih gospodarskih aktivnosti in ohranjanje
poseljenosti podeželja. Prakse kmetovanja in obdelovanja tal so na teh območjih
praviloma bolj zahtevne in povezane z višjimi stroški, zato je treba vse, ki na
teh območjih ostajajo in jih obdelujejo, spodbujati s posebnimi ukrepi.
Pomembno vlogo pri ohranjanju kmetovanja imajo tudi zadružni sistem, javna
služba kmetijskega svetovanja in druge javne službe s področja kmetijstva.
Poleg kmetijskih dejavnosti je na teh območjih treba
razvijati tudi dopolnilne in nekmetijske dejavnosti, ki jih izvajamo pod
okriljem drugih gospodarskih sektorjev. Razmah teh dejavnosti omogoča
učinkovitejšo rabo potenciala teh kmetij, lahko prispeva k vzpostavljanju
zelenih delovnih mest in krepi lokalno preskrbo s hrano, hkrati pa spodbuja
lokalno povezovanje s turistično ponudbo in drugimi storitvami na podeželju. Ohranjena
in raznolika krajina v kombinaciji z gastronomskim turizmom je mestoma še
neprepoznana podjetniška priložnost, ki jo je treba spodbujati. Tako bi lahko
dosegli izboljšanje socialnega položaja članov kmečkih družin, nastanek novih
poslovnih priložnosti in dvig ugleda podeželja.
Dopolnilne dejavnosti pomembno pripomorejo k dvigu in
stabilnosti dohodka kmetijskih gospodarstev. Pogosto pa tudi spodbujajo
inovativni razmislek in povečano zavzetost celotne kmečke družine ter odstirajo
razvojne možnosti poklica kmeta mlajši generaciji na kmetiji. Celovito vodene
dopolnilne dejavnosti na kmetijah zaokrožujejo območja tudi z vidika povečane
ponudbe butičnih proizvodov in doživetij v naravi za urbano prebivalstvo. Pri
tem se izkaže velik pomen lokalnega razvoja in medpanožnega sodelovanja.
Prepoznana je priložnost prehoda v biogospodarstvo kot nove
paradigme organiziranosti poslovnih procesov. Stranski proizvodi in ostanki
tako postanejo surovine v obstoječih optimiziranih ali novih procesih. Takšna
organiziranost poslovnih procesov prinaša številne gospodarske, družbene in
okoljske koristi. Neposrednih koristi (dohodek, zaposlitve) so deležni tudi
ponudniki kmetijskih proizvodov in gozdno-lesnih sortimentov. K temu prispeva
povečanje povpraševanja po primarnih proizvodih, pa tudi rast tržne vrednosti
ostankov, ki se uveljavljajo kot cenovno ugodna in tehnološko zanimiva
surovinska osnova. Koristi so razvidne tudi v predelovalnih dejavnostih, kjer
prehod na bio-osnovane tehnologije pomeni potencial za dodajanje vrednosti
proizvodom in boljši izkoristek vstopnih surovin. Biogospodarske verige
vrednosti se zaradi nizkih stroškov prevoza vstopnih surovin običajno dogajajo
na lokalni ravni, najpogosteje na podeželju. Zato širitev biogospodarstva
prinaša možnosti za doseganje ekonomskega zbliževanja med mestom in podeželjem.
Biogospodarstvo nadalje prispeva h krožnemu gospodarstvu, ker spodbuja
trajnostno in učinkovito izkoriščanje obnovljivih virov v snovno in energetsko
zaprtih zankah brez odpadkov.
Z namenom ohranjanja poseljenosti slovenskih pokrajin je
treba na podeželju ustvariti razmere za bivanje, ki so glede infrastrukture in
dostopnosti do storitev podobno kakovostne kot v urbanih območjih. Pomembni so
ciljna vlaganja v infrastrukturo (ceste, prometne povezave, internet),
ohranjanje splošnih storitev (pošta, trgovina, banka, zdravstvo), ki pa so
povezana z ustvarjanjem delovnih mest na podeželju. Izjemno pomemben člen pri
ohranjanju splošnih storitev in delovnih mest na podeželju so zadruge.
Ključni so spodbujanje zaposlovanja na podeželju, večja
socialna vključenost prebivalcev, lokalni razvoj podeželskih območij,
ohranjanje vaških jeder in kulturnih običajev, tradicije in navad. Pri tem
poudarjamo potrebo po usklajenem delovanju številnih resornih politik. Razvoj s
kmetijstvom povezanih dejavnosti na podeželju pomeni še mnogokrat neizkoriščene
možnosti od razvoja turističnih kmetij in dopolnilnih ter obrtniških
dejavnosti, kulinarike, pilotnih projektov do razvoja zasnove pametnih vasi,
trajnostnih oblik turizma in doživetja podeželja, spodbujanja medgeneracijskega
sodelovanja in različnih socialnih storitev.
V lokalnem okolju je še posebej pomembna krepitev lokalnega
razvoja. Lokalne skupnosti razvijajo projekte, ki izhajajo iz posebnih potreb
teh okolij. Smiselno je podpirati njihovo povezovanje, iskati sinergije v
strateškem načrtovanju različnih resornih politik in okrepiti ter povezati
financiranja iz vseh evropskih skladov.
Revščina in ranljive skupine na podeželju so širša tematika,
ki presega domet in ukrepe zgolj kmetijske politike. Pogosta socialna prezrtost
kmečkega prebivalstva, zlasti žensk, in kakršnakoli oblika nasilja nad
ranljivimi skupinami na podeželju je nesprejemljiv pojav, ki ga moramo celostno
obravnavati na vseh ravneh. Zato si bomo prizadevali za ustrezno naslovitev
tega problema v sklopu ukrepov socialne države, poskušali pa jim bomo najti
mesto tudi pri teritorialnem tipu podpor politike razvoja podeželja.
4.3 Mehanizmi za doseganje ciljev
Spodbujanje dopolnilnih dejavnosti na kmetijah je že daljše
obdobje ena od pomembnih prioritet razvoja podeželja. Vendar z dozdajšnjimi
ukrepi še vedno nismo izkoristili vseh možnosti, ki jih ponuja podeželje.
Upoštevati moramo dejstvo, da so dopolnilne dejavnosti na kmetijah zelo
raznolike po vrstah in obsegih. Imajo tudi različno velik pomen za posamezno
kmetijo. Povečanje števila in obsega dopolnilnih dejavnosti je možno doseči
predvsem z oblikovanjem posebnega pristopa k posameznim skupinam nosilcev, z
upoštevanjem pomena, ki ga ima ta dejavnost zanje (začetniki, dejavnost
majhnega obsega, resna podjetniška dejavnost). Zato je treba stremeti k
oblikovanju posebne politike za dopolnilne dejavnosti na način administrativne
razbremenitve opravljanja dejavnosti in vzpostavljeno ugodno poslovno okolje z
administrativnega in tudi drugih vidikov. Nosilci kmetij, zlasti mladi
prevzemniki kmetij, imajo nove poslovne ideje, inovativne pristope za doseganje
dodane vrednosti k osnovni kmetijski pridelavi in prireji, ki se praviloma
začnejo z dopolnilno dejavnostjo in ko presežejo določene okvire, nadaljujejo v
drugih pravno organizacijskih oblikah. Mehanizmi politike razvoja podeželja
morajo prepoznati te ideje in jih podpreti s podporno infrastrukturo, predvsem
pa spodbujanjem naložb, potrebnih za njihovo izvajanje. Z namenom, da te
poslovne ideje povežejo in prinesejo večje premike na podeželju, je potrebno
hkrati oblikovati podporne mehanizme, ki bodo olajšali nastop na trgu in
poslovno povezali te dejavnosti.
Zavedanje o pomenu lokalne preskrbe se krepi, kar daje dobro
podlago za učinkovitejše povezovanje lokalnih pobud povezovanja kmetijstva,
živilstva in turizma ter oskrbe javnih zavodov z lokalno hrano. Krepitev teh
aktivnosti bo spodbujena prek lokalnih pobud oziroma lokalnega razvoja, ki ga
vodi skupnost (pristop LEADER/CLLD) prek ukrepov sodelovanja, s podporo
inovativnim pristopom pri povezovanju in trženju pridelkov in proizvodov. Znova
poudarjamo dopolnjevanje pridelave in predelave hrane s turizmom na podeželju,
gastronomijo, ustvarjanjem novih podjetniških priložnosti na tem področju in
pristopom LEADER/CLLD.
Krepiti moramo zadružni sistem za podporo vzpostavitvi ali
ohranjanju dolgoročnih partnerstev agroživilskih verig na eni strani in na
drugi strani zaradi pomena zadrug pri ohranjanju poseljenega in obdelanega
podeželja.
Načela krožnega gospodarstva so pomemben del strategije
razvoja podeželja. Razumeti jih moramo kot prizadevanje za zmanjšanje
negativnih vplivov na okolje in ohranjanje naravnih virov ob hkratnem
spodbujanju novih ekonomskih dejavnosti in zaposlovanju. Izkoriščanje lesne
biomase, živinskih gnojil in predelava nenevarnih odpadkov so področja, ki bodo
prek spodbujanja naložb in ustvarjanja ugodnega poslovnega okolja prispevala h
krepitvi gospodarske aktivnosti na podeželju.
Noben razvoj ne sme povzročiti, da bi zaradi njega prišlo do
negativnega vpliva na socialno vključenost in skrb za ranljive skupine ljudi.
Ukrepi socialne politike, lokalnih pobud in mehanizmov ter ukrepi sodelovanja
bodo ključni mehanizmi za soočenje s temi izzivi. Opredelili smo potrebo po
boljšem spremljanju socialnega položaja kmečkega prebivalstva, zlasti žensk na
podeželju. Ozaveščanje o tematiki in informiranje o socialnih pravicah bo
naloga novoustanovljenega Sveta za ženske na podeželju.
Kakovost življenja se meri tudi v dostopnosti do osnovne
infrastrukture in družbenih storitev. Pomembna naloga zadevnih javnih politik
naj bo zato usmerjena v zagotavljanje teh razmer.
5 Horizontalni cilj: krepitev oblikovanja in prenosa znanja
5.1 Potrebe po ukrepanju
Le učinkovito in uporabno oblikovanje ter prenos znanja do
posameznih udeležencev, skupin, sektorjev in območij lahko prispevata in
omogočita nadaljnji uspešen razvoj slovenskega kmetijstva in podeželja. Znanje
je ključ razvoja. To je znanje raznoterih vsebin, od tehnologij pridelave in
predelave, storitev, znanja s področja varovanja okolja do podjetništva. Na
slovenskem podeželju so številni uspešni posamezniki, ki so s svojim
inovativnim pristopom in znanjem uspeli ustvariti ali ohranjati delovna mesta,
a rezultati sistematičnega oblikovanja in prenosa znanja so v zadnjih
desetletjih prepoznani kot deficitarni.
Z rezultati kmetijskega sistema znanja in inovacij (v
nadaljnjem besedilu AKIS – agricultural knowledge and innovation system) s
katerim mednarodna skupnost označuje infrastrukturo ter način oblikovanja in
prenosa znanja, v Sloveniji ne moremo biti dovolj zadovoljni.
Strokovno področje kmetijstva pokrivajo raziskovalne
institucije, kmetijski izobraževalni sistem ter 16 javnih služb (v nadaljnjem
besedilu: JS) na področju kmetijstva, gozdarstva in prehrane: JS kmetijskega
svetovanja, JS strokovnih nalog v živinoreji, Javna gozdarska služba, JS
svetovanja v čebelarstvu, JS v poljedelstvu, JS v vrtnarstvu, JS v sadjarstvu,
JS v vinogradništvu, JS v oljkarstvu, JS v hmeljarstvu, JS nalog rastlinske
genske banke, JS nalog živalske genske banke, državna JS na osuševalnih in
namakalnih sistemih, JS v ribištvu ter JS zdravstvenega varstva rastlin in JS v
veterinarstvu. Veliko znanja se plemeniti v JS kmetijskega svetovanja,
zadrugah, pri kmetovalcih in živilskopredelovalnih ter drugih podjetjih,
prepoznavamo pa izrazito pomanjkljivo sodelovanje in primanjkljaj pri prenosu
sodobnih znanj v prakso. Organizirane zasebne pobude niso razvite. Novosti in
rešitve se ne prenašajo sistemsko z močno povezavo deležnikov AKIS. Sodelovanje
med institucijami znanja je šibko, prav tako je sorazmerno šibko javno in
zasebno financiranje raziskovalnega dela, ki bi neposredno podprlo razvoj
trajnostnega kmetijstva in podeželja.
Brez temeljite prenove področja znanja ne bo pomembnejšega
napredka tudi na drugih področjih, zastavljenih s specifičnimi cilji tega
dokumenta.
5.2 Specifični cilji
Prek navedenega niza potreb in v skladu z zastavljenimi
družbenimi zahtevami do kmetijstva oblikujemo naslednje specifične cilje:
Č.1. Krepitev raziskovalne podpore za razvoj kmetijstva in
podeželja,
Č.2. Učinkovit prenos znanja do končnih upravičencev,
Č.3. Učinkovit sistem AKIS.
Področje znanja je horizontalna vsebina, kjer so specifični
cilji usmerjeni v doseganje drugih ciljev. Cilji na področju znanja niso
namenjeni sami sebi, ampak jih moramo pogledati z vidika doseganja treh
temeljnih družbenih ciljev, iz katerih izhajamo pri oblikovanju razvojnih
smernic.
Vse tri specifične cilje na področju znanja lahko zagotavlja
le dobro organiziran in učinkovit AKIS. Tega je treba izgraditi s primernimi
vlaganji, organiziranostjo in medsebojno zavezo vseh institucij.
Kmetijska politika sama ne more zagotoviti ustrezne prenove
AKIS. To je mogoče edino z vzajemno politiko in spremembami tudi šolske in
raziskovalne politike. Upoštevati moramo posebnosti ter potrebe kmetijstva in
podeželja tudi v podpornih sistemih in delovanju srednjega in visokega šolstva
ter raziskovalne dejavnosti. Vsebine, povezane z razvojem kmetijstva, živilstva
in podeželja, niso dovolj pokrite predvsem zaradi raziskovalne politike, ki
poudarja odličnost ne glede na pokrivanje temeljnih razvojnih vsebin, in zaradi
razpršenosti institucij, ki so premalo vključene in usmerjene v razvoj
kmetijstva in podeželja.
Nujen, ne pa tudi zadosten, pogoj za spremembe na področju
znanja je primerna raven sredstev za raziskovalne, razvojne, svetovalne in
strokovne storitve. Pričakujemo lahko večja vlaganja zasebnih ustanov, predvsem
živilske industrije. Izkoristiti velja tudi vse mehanizme Evropske unije,
predvsem na področju Evropskega inovacijskega partnerstva in raziskovalnih
programov, kjer je treba na razvojnih temah podpreti vključevanje nacionalnih
skupin v evropske programe. Temu bi morala slediti tudi vključitev meril
kakovosti za razvojno delo za pridobitev sredstev ter krepitev kadrovske
sestave in infrastrukture delovanja.
Ključen postaja cilj boljšega povezovanja in tesnejšega
sodelovanja med vsemi deležniki prenosa znanja in inovacij, prav tako pa povratni
tok o zaznanih potrebah po znanju in sodelovanju na kmetijskih gospodarstvih in
v predelovalni industriji. Potrebne so tudi oblike prenosa znanja, kjer bi
moderna in visoko tehnološko razvita kmetijska gospodarstva prenašala svoje
specializirano znanje na druga kmetijska gospodarstva in tudi na institucije
znanja. Pomanjkljivo je izobraževanje kadrov na področju vodenja in upravljanja
kmetij, sodobnih zadrug in podjetij, opazimo lahko primanjkljaj sodobnih
podjetniških in tehnoloških znanj s poudarkom na znanjih s področja
digitalizacije. Potrebno je izobraževanje prihodnjih kadrov za delo v javni
službi kmetijskega svetovanja na področju metodologije svetovanja in
komunikacije ter izobraževanja odraslih. Povečevanje digitaliziranosti v
kmetovanju se mora pokazati tudi v avtomatizaciji in poenostavitvi postopkov za
uveljavljanje ukrepov kmetijske politike, kar bo omogočilo okrepitev
kmetijskega svetovanja na področjih tehnologij pridelave hrane.
S ciljem spodbujanja formalnih in neformalnih mrež znanja je
smiselno spodbujati panožne krožke, razvojne mreže, pilotne projekte prenosa
znanja ter, kjer je to smotrno, podpirati izgradnjo demonstracijskih, poskusnih
in kompetenčnih centrov ter tehnoloških središč.
Izboljšati in vlagati moramo v javno kmetijsko svetovalno
službo s poudarkom na individualnem pristopu in poskusnem uvajanju novih
pristopov, na primer uvedbe delne plačljivosti svetovanja s specializacijo
svetovalcev za tehnološko svetovanje (možnost vaučerskega svetovanja) ter
svetovalcev za uveljavljanje ukrepov kmetijske politike.
Družbena vloga kmetijstva in podeželja ni dovolj prepoznana v
javnosti. Zato je treba, poleg promocije, naslavljati ustrezne javne politike
za vključitev vsebin s področja hrane, naravnih virov in podeželja v sistem
javnega izobraževanja v osnovnih šolah.
5.3 Mehanizmi za doseganje ciljev
Da bi zagotovili ustrezno prenovo AKIS, so potrebne spremembe
tako v kmetijski kot tudi raziskovalni in šolski politiki na področju
ustvarjanja in prenosa znanja v kmetijstvu. V ospredju prenosa znanja je
uporabnik, ki mora imeti na voljo institucionalno podporo, sposobno odgovoriti
na razvojna vprašanja ter tehnološke vsebine pridelave in predelave. Ta mora
hkrati delovati svetovalno in pospeševalno.
Za oblikovanje in spremljanje vzajemne politike bo
vzpostavljen Svet za razvoj v kmetijstvu, gozdarstvu in prehrani, ki daje
mnenja, predloge in pobude o strateških vsebinah trajnostnega razvoja
kmetijstva, gozdarstva in prehrane.
Mehanizmi v podporo delovanja AKIS ostajajo podobni kot v
preteklosti, in sicer integralna sredstva za delovanje JS, kmetijsko šolstvo in
znanstveno raziskovalna dejavnost, ob tem pa še ukrepa sodelovanje in prenos
znanja v okviru politike razvoja podeželja, pri čemer bo treba poskrbeti za
učinkovitejše sodelovanje in prenos znanja od raziskovalcev in šolstva v
kmetijstvu preko JS in JS kmetijskega svetovanja do pridelovalcev. Jasno
zavedanje o nujnosti sodelovanja med deležniki prenosa znanja z namenom
učinkovitega prenosa do uporabnikov je podprto z ukrepom sodelovanje, ki je že
v tem obdobju pokazal velik potencial za vzpostavitev inovativnih pristopov in
novih poti povezovanja. Izmenjava znanja in informiranje kot ukrep bosta zlasti
namenjena vsebinam, ki si prizadevajo za posamezne specifične cilje in je treba
za njihovo ustrezno izvajanje vzpostaviti podporo znanja. Posebno mesto bo
imelo oblikovanje in delovanje operativnih skupin Evropskega inovacijskega
partnerstva, ki naj postanejo temeljna podpora za prenos znanja o ključnih
temah do končnih upravičencev.
Znanje, kreativnost in inovativnost bodo postali sestavni del
tudi drugih instrumentov kmetijske politike. Pri naložbeni politiki moramo
podpreti projekte, ki nakazujejo kreativne poslovne, okoljske in socialne
rešitve – takšne, ki ohranjajo ali povečujejo zaposlenost na podeželju. Podprte
bodo rešitve, ki bodo zagotavljale široke nacionalne učinke (povezovanje
institucij in upravičencev) ter doseganje ciljev, zastavljenih s tem
dokumentom.
Posebno težo pri nadgradnji AKIS bomo posvetili novim
pogledom, organiziranosti, in prioritetam za raziskovalno delo. Na novo
opredeliti in okrepiti bo treba mehanizem ciljnih raziskovalnih programov,
aplikativnih projektov Javne agencije za raziskovalno dejavnost Republike
Slovenije, posebej podpreti multidisciplinarne projekte in projekte oblikovanja
znanja na nacionalni ravni. Cilji resolucije dajejo osnovo za oblikovanje nove
raziskovalne politike na tem področju. Spodbuditi in okrepiti je treba
vključevanje slovenskih raziskovalcev in deležnikov kmetijstva v evropske programe,
ki poleg dodatnih sredstev prinašajo tudi potreben dostop do novega znanja in
rešitev.
Za napredek kmetijstva že desetletja delujejo javne službe za
izvajanje strokovnih nalog v kmetijstvu (živinoreja, rastlinska pridelava,
genska banka in drugo). Večji pomen kot doslej je treba dati rezultatski
naravnanosti strokovnih nalog, dvigniti kakovost izvajanja nalog in posebej
spodbujati prenos znanja končnim upravičencem. Več pozornosti bo treba nameniti
usposabljanju svetovalcev, zlasti pri specialističnih znanjih.
Za spremljanje učinkovitosti celotnega sistema prenosa znanja
bo vzpostavljen sistem kazalnikov, ki odražajo njegove učinke.
Za razvojno uspešnost sta ključna tudi znanje in
usposobljenost nosilcev kmetijske dejavnosti na kmetijah in ukrepi podpor bodo
še naprej naravnani v izpolnjevanje pogojev ustrezne izobrazbe ali
usposobljenosti. Več poudarka bo namenjenega usmerjanju prihodnjih nosilcev
dejavnosti v formalne oblike izobraževanja. Kot podporni mehanizem je možna
opredelitev tovrstnih poklicev kot deficitarnih.
Z namenom popularizacije poklicev na področju kmetijstva in
podeželja velja pobuda osnovnim šolam za sistemsko vzpostavitev krožkov s
področja pridelave hrane pod vodstvom strokovnjakov, ki delujejo v praksi na
področju kmetijstva, in v sistemu izobraževanja na tej ravni za uvedbo obveznih
izobraževalnih vsebin o hrani, multifunkcionalni vlogi kmetijstva, naravnih
virih in podeželju.
6 Širši pomen in izvedba resolucije
Resolucija »Naša hrana, podeželje in naravni viri od leta
2021« je podlaga za nacionalne ukrepe in enovit strateški načrt za
izpolnjevanje SKP, ki ga pripravljajo vse države članice EU v skladu z
napovedanimi spremembami SKP. Ta ob opredelitvi novih prednostnih nalog
kmetijske politike povečuje pristojnost posamezne države članice na področju
strateškega načrtovanja, ciljnega ukrepanja in odgovornosti za pripravo in
doseganje merljivih ciljev. Ob upoštevanju natančne analize stanja in
ugotovljenih potreb določimo prednostne naloge ter izvedbene mehanizme za
doseganje vseh specifičnih ciljev. V strateškem načrtu bodo ovrednoteni izbrani
mehanizmi ter določeni kazalniki učinka in rezultata, s katerimi bomo
spremljali učinkovitost izvajanja načrta.
Za nov strateški okvir kmetijstva bo treba zagotoviti
okrepljeno sodelovanje vseh deležnikov. Novo zasnovo se bo vgradilo v delovanje
kmetijstva in živilstva. Nova družbena vloga in odgovornost zahtevata premike v
delovanju vseh deležnikov, ki pa ne smejo povzročiti novih administrativnih
zahtev. Prav tako se bo strateški okvir izvajal v skladu z danimi finančnimi
okviri.
Nujno je nemoteno izvajanje pravice do kmetovanja ob
odgovornem izvajanju kmetijskih praks in kakovostnem upravljanju kmetijskih
zemljišč ter njihovem ohranjanju.
Vlada bo pri oblikovanju ukrepov SKP in podpori delovanju
sektorja upoštevala prednostne usmeritve resolucije. Skladno z njenimi cilji in
po posvetovanju z deležniki bodo izvedbeni ukrepi oblikovani ter izvajani na
način, da bodo administrativno čimbolj nezahtevni in rezultatsko naravnani. Pri
oblikovanju svojih politik bo upoštevala trajnostni razvoj kmetijstva,
živilstva in podeželja ter oblikovala ukrepe na način, da se vzpostavlja
sinergije med kmetijstvom in varovanjem okolja in narave ter se izognemo
tveganju za opuščanje kmetovanja.
Stanovske organizacije, ki zastopajo interese deležnikov, si
pri oblikovanju svojih stališč do ukrepov izvajanja te resolucije prizadevajo
za soglasje različnih interesnih skupin in dejavnosti ob upoštevanju zapisanih
smernic resolucije.
Posebno vlogo in pomen pri izvajanju ciljev resolucije pa ima
zadružni sistem, ki bo nadalje krepil aktivnosti povezovanja na drugi ravni in
oblikovanje organizacij proizvajalcev.
Institucije prenosa znanja imajo pomembno nalogo
zagotavljanja kar največjega sodelovanja pri razvojnih vprašanjih in
povezovanju v učinkovit sistem znanja, ki bo v podporo sprejetim ukrepom.
Gre torej za proces postavitve in uresničevanja prednostnih
nalog množice vpletenih deležnikov (agroživilske verige, nevladne organizacije,
potrošniki, vlada …), ki bodo vsak posebej in vsi skupaj močno vplivali na
uresničitev zapisanega. Opredeljujemo temeljne kazalnike za spremljanje
uspešnosti zastavljenih ciljev, ki bodo odražali uspešnost dela vseh deležnikov
v verigi.
Ciljev, opredeljenih v tej resoluciji, ne bo mogoče dosegati,
dokler si ne odgovorimo na nekaj ključnih vprašanj: kako pomembno mesto v
družbi imata pridelava in predelava hrane za strateško varnost države,
ohranjanje vitalnega podeželja, varovanje narave, okolja in krajine ter
kakovost življenja vseh državljanov; kakšna je vloga družinskih kmetij in
drugih organizacijskih pravnih oblik v agroživilskih verigah; kakšen je in bo v
prihodnje ugled kmeta v družbi in kateri so ključni vzvodi, ki bodo ohranjali
interes za kmetovanje pri naslednjih generacijah; ter kako se učinkovito
spoprijeti s tveganji pri pridelavi hrane ob podnebnih spremembah,
globalizaciji in tržnih neravnovesjih. Zato morajo biti pri oblikovanju politik
na tem področju v ospredju odgovori na ta vprašanja.
Resolucija pa ne določa samo prednostnih nalog in mehanizmov
javnih politik, ampak je njeno sporočilo, da je treba slovensko pridelavo in
predelavo hrane v prihodnje narediti bolj samostojno, organizirano in dinamično
ter manj odvisno od podpor.
Ključno za nadaljnji razvoj kmetijstva je ustvarjanje dodane
vrednosti za zaposlene, ki mora razvojno sposobnim kmetijskim gospodarstvom
zadoščati za kakovostno življenje. Za tovrstna gospodarstva so javna sredstva
pomoč za samopomoč pri razvoju in ohranitvi položaja na trgu. Večina kmetijskih
gospodarstev pa tudi opravlja pomembne družbene naloge, ki jih trg ne uravnava,
in tudi zaradi tega so deležni javne podpore. Slovenija potrebuje strukturo
kmetijskih gospodarstev, ki bo ekonomsko učinkovita, okoljsko vzdržna, ki bo
ohranjala naravne vire in vitalno podeželje. Temu lahko sledijo zelo raznolika
gospodarstva, ki imajo svoje mesto v tej novi zgodbi slovenskega kmetijstva.
Resolucija in njeni izvedbeni akti ne bodo prinesli želenih
ciljev, če ne bomo izvedli resnih premikov v delovanju, vrednotah in pristopih
v kmetijstvu. Treba je okrepiti skupno delovanje, prevzeti skupne cilje in v
dialogu načrtovati spremembe na ravni kmetijskih gospodarstev, deležnikov
kmetijstva in vladnih nosilcev odločanja. Ključno je izgraditi skupne vrednote
in vizijo razvoja, ki je lahko le skupna, organizirana in utemeljena na
kreativnosti, znanju, iskanju skupnih prednosti in podjetništvu. Svoje še
zmeraj ohranjeno naravno okolje moramo razumeti kot prednost in ne slabost.
Omogoča nam posebne, lokalno značilne rešitve, ki jih le skupaj zmoremo
udejanjiti.
Resolucija je prizadevanje za novo poglavje v razvoju
slovenskega kmetijstva in podeželja. Pomeni zavestno prilagoditev na nove
družbene izzive ter iskanje nove, zahtevnejše, a obetajoče zgodbe slovenskega
kmetijstva in podeželja. Zato potrebujemo predvsem dobro voljo, znanje ter
pripravljenost za sodelovanje.
7 Viri
KIS (Kmetijski inštitut Slovenije), 2018. Slovensko
kmetijstvo v številkah. Dosegljivo na https://www.kis.si/f/docs/Slovensko_kmetijstvo_v_stevilkah_OEK/KIS_Slovensko_kmetijstvo_v_stevilkah_2018_SLO_splet.pdf;
Erjavec, E., Šumrada, T., Juvančič, L., Rac, I., Cunder, T.,
Bedrač, M., Lovec, M., 2018. Vrednotenje slovenske kmetijske politike v obdobju
2015–2020. Raziskovalna podpora za strateško načrtovanje po letu 2020.
Ljubljana, Kmetijski inštitut Slovenije. Dosegljivo na https://www.program-podezelja.si/sl/knjiznica/287-vrednotenje-slovenske-kmetijske-politike-v-obdobju-2015-2020/file;
FAO (Food and Agriculture Organization), 2014. Rome
Declaration on Nutrition. Dosegljivo na http://www.fao.org/3/a-ml542e.pdf;
SVRK (Služba Vlade Republike Slovenije za razvoj in evropsko
kohezijsko politiko), 2017. Strategija razvoja Slovenije 2030. Dosegljivo
na https://www.gov.si/assets/vladne-sluzbe/SVRK/Strategija-razvoja-Slovenije-2030/Strategija_razvoja_Slovenije_2030.pdf);
SURS (Statistični urad RS), www.stat.si;
Uradni list EU, 2018. Predlog Uredbe Evropskega parlamenta in
Sveta o določitvi pravil o politiki podpore za strateške načrte, ki jih
pripravijo države članice v okviru skupne kmetijske politike (strateški načrt
SKP) in se financirajo iz Evropskega kmetijskega jamstvenega sklada (EKJS) in
Evropskega kmetijskega sklada za razvoj podeželja (EKSRP), ter o razveljavitvi
Uredbe (EU) št. 1305/2013 Evropskega parlamenta in Sveta in Uredbe (EU) št.
1307/2013 Evropskega parlamenta in Sveta (COM/2018/392 final – 2018/0216
(COD)). Dosegljivo na https://eur-lex.europa.eu/legal-content/SL/TXT/?uri=COM%3A2018%3A392%3AFIN;
UMAR, 2018. Kazalniki blaginje v Sloveniji. Dosegljivo na
http://www.kazalniki-blaginje.gov.si/okolj-blag/ob-povrsje.html;
UN (United Nations), 2015. Transforming our World: The 2030
Agenda for Sustainable Development. Dosegljivo na https://sustainabledevelopment.un.org/content/documents/21252030%20Agenda%20for%20Sustainable%20Development%20web.pdf;
UN (United Nations General Assembly), 2016. United Nations
Decade of Action on Nutrition (2016–2025). Dosegljivo na
https://www.un.org/nutrition/sites/www.un.org.nutrition/files/general/pdf/1-nutrition_decade_flyer_intro_for_web.pdf;
UN (United Nations General Assembly), 2017. United Nations
Decade of Family Farming (2019–2028). Dosegljivo na
http://www.fao.org/3/ca4672en/ca4672en.pdf;
UNFCCC (United Nations Framework Convention on Climate
Change), 2015. Paris Agreement on Climate Change. Dosegljivo na https://unfccc.int/files/essential_background/convention.
Št. 322-01/19-34/11
Ljubljana, dne 29. januarja 2020
EPA 907-VIII
Državni zbor
Republike Slovenije
mag. Dejan Židan
predsednik