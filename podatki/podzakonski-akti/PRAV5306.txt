1. člen
Ta pravilnik določa tehnične normative za postavitev, nadzor
in obratovanje parnih kotlov in naprav.
2. člen
Izrazi v tem pravilniku imajo naslednji pomen: 
-       
parni kotel je vsaka zaprta posoda, v kateri se proizvaja vodna para ali
vroča voda s tlakom, ki je večji od 0,5 bar in temperaturo, večjo od 100 °C, ki
ima prostornino, večjo od 2 litra. Med parne kotle štejemo tudi električne
parne kotle; 
-       
majhen parni kotel je kotel, kjer je produkt obratovalnega tlaka v barih
(bar) in prostornine v litrih (l) manjši od 200 (bar.l), pri čemer največji
dovoljeni obratovalni tlak ne presega 32 bar; 
-       
srednje velik parni kotel je kotel, kjer je produkt obratovalnega tlaka
v barih (bar) in prostornine v litrih (l) enak ali večji od 200 (bar.l) in
manjši od 3000 (bar.l), pri čemer največji dovoljeni tlak ne presega 32 bar; 
-       
velik parni kotel je kotel, kjer je produkt obratovalnega tlaka v barih
(bar) in prostornine v litrih (l) enak ali večji od 3000 (bar.l); 
-       
parna naprava je parni ali vročevodni kotel, pregrevalnik pare in
grelnik vode vključno z električnim parnim kotlom in parno posodo za kuhanje,
sterilizacijo in ogrevanje v tehnoloških procesih ter posoda v parno
kondenzacijskih in vročevodnih sistemih; 
-       
varnostna oprema je oprema, vgrajena na parnih napravah, ki preprečuje,
da bi tlak, temperatura ali nivo vode v parni napravi presegli vrednosti, ki
jih predpiše proizvajalec za zagotovitev tehnično pravilnega in varnega
obratovanja; 
-       
parovod je cev ali sklop cevi, ki služijo za transport pare ali vroče
vode v parno kondenzacijskem ali vročevodnem sistemu parnega ali vročevodnega
postroja; 
-       
kotlovni obzidek in obzidava je toplotna izolacija vročih zunanjih delov
kotla, zaščitena s pločevino ali opeko in zaščita notranjih površin kotla pred
vročimi dimnimi plini ali sevanjem plamena.
3. člen
Glede na sistem kotla, specifično obremenitev, uparjanje,
tlake in temperature, ki so v kotlu, je potrebno, da je kvaliteta napajalne in
kotelne vode po sestavi v mejah vrednosti navedenih v tabelah 1, 2, 3 in 4 iz
Priloge, ki je sestavni del tega pravilnika. 
Vrednosti v tabelah 1, 2, 3 in 4 iz Priloge tega pravilnika
so informativne in jih je potrebno uskladiti za vsak kotel glede na specifične
potrebe.
4. člen
Majhni parni kotli se smejo postaviti povsod, posamezno ali v
skupinah, pri čemer se upoštevajo predpisi o zaščiti pred požarom. 
Pri postavitvi več kot dveh majhnih parnih kotlov prosto v
delavnicah ali v poslopjih, ki so namenjena za stanovanja, morajo biti parovodi
vsakega kotla opremljeni z varnostnim ventilom zaradi varovanja parovodov pri
razpočenju. 
V delavnicah ali stanovanjskih prostorih mora biti prostor,
kjer se postavljajo majhni parni kotli, ločen in od vseh strani ograjen z
negorljivo in najmanj dva metra visoko ograjo, z vhodnimi vrati in prehodi
okrog kotlov. Pristop h kotlom je dovoljen samo pooblaščenim osebam. 
Srednje veliki parni kotli se smejo postaviti poleg delavnic
ali stanovanjskih poslopij ter v zgradbah, v katerih so delavnice, vendar v
posebnih oddelkih in ne v delovnih prostorih. Zgradba (kotlovnica) se lahko
postavi neposredno poleg sosednjih zgradb in sme imeti z njimi skupno streho in
strop. Glede ostalih zahtev (razsvetljava, pristop, vrata ipd.) se pri
kotlovnicah za srednje velike kotle uporabljajo določbe za kotlovnice velikih
kotlov.
5. člen
Pri postavljanju velikih parnih kotlov je treba obvezno
upoštevati naslednje zahteve, in sicer: 
1.     
veliki parni kotli ne smejo biti postavljeni v stanovanjskih zgradbah; 
2.     
zidovi in tla v teh prostorih morajo biti iz negorljivega materiala.
Vgrajevanje stropa je prepovedano; 
3.     
tla kotlovnice iz prejšnje točke morajo biti vsaj za 15 do 20 cm višja
kot ostali teren okoli kotlovnice; 
4.     
da se zagotovi neoviran odvod pare, nastale pri morebitni eksploziji,
mora biti streha kotlovnice nad kotlom iz lahke konstrukcije in mora
izpolnjevati naslednje pogoje: 
a)   
pokrita mora biti s pločevino, opeko, ali drugo lahko kritino; 
b)   
če je skupna teža strešne konstrukcije manjša od 90 kg/m2, se
streha pokrije enostavno in brez svetlobnega jaška, vendar z vgrajenimi
odprtinami za ventilacijo; 
c)   
če je teža strešne konstrukcije večja od 90 kg/m2, a manjša
od 150 kg/m2, se mora nad kotlom vgraditi svetlobni jašek, katerega
odprtina v strehi ne sme biti manjša od 10% površine tal, ki jo zavzema kotel ali
skupina kotlov; 
d)   
če je teža strešne konstrukcije večja od 150 kg/m2, odprtina
svetlobnega jaška ne sme biti manjša od 20% površine tal pod kotlom ali pod
skupino kotlov; 
5.     
v primeru večjih nezgod ali eksplozij mora biti zagotovljeno zanesljivo
odhajanje pare, zato je potrebno poleg svetlobnega jaška izvesti še druge
zanesljive konstrukcije, npr. ventilacijske odprtine; 
6.     
v prostorih, kjer so nameščeni parni kotli, morata biti vsaj dva izhoda
v različnih smereh, od katerih mora vsaj eden voditi neposredno na prosto. Ta
izhodna vrata se morajo odpirati v smeri izhoda in med obratovanjem ne smejo
biti zaklenjena. Če so poleg teh še vrata, ki vodijo v druge prostore, morajo
biti zavarovana proti požaru in se morajo odpirati v kotlovnico. Če je površina
tal kotlovnice večja od 250 m2, mora biti v prednji steni kotlovnice
toliko vrat, da razdalja od delovnega mesta upravljavca do najbližjega izhoda
ne bo večja od 25 m; 
7.     
delovna mesta, prehodi, prostori nad kotlom, ploščadi, stopnice, zlasti
pa naprave za opazovanje vodne gladine in tlaka ter napajalne naprave, morajo
biti dobro osvetljene. Če se iz tehničnih razlogov posamezni deli kotlovnice ne
dajo naravno osvetliti, je obvezna umetna osvetlitev. Pri električni
razsvetljavi morajo biti inštalacije izvedene po predpisih za izvajanje
električnih inštalacij. Če se uporablja električni tok pri pregledih in
popravilih parnih kotlov in obzidka, ne sme biti njegova napetost večja od 24
V. Svetilke morajo biti dobro izolirane, žarnice pa zavarovane z mrežo. Vodi za
svetilke morajo biti dobro izolirani, vtiči konstruirani tako, da omogočajo
priključek samo na inštalacije do največ 24 V. Glede ozemljitve vseh delov, ki
rabijo za osvetlitev pri navedenih delih, se upoštevajo predpisi o ozemljitvi
elektrotehničnih naprav; 
8.     
kotlovnica mora izpolnjevati naslednje pogoje: 
a)   
kjer se kotlovnica dotika delovnega ali skladiščnega prostora, ne sme
biti pregradni zid tanjši od 510 mm, če je zgrajen iz navadne opeke, in ne
tanjši od 120 mm, če je zgrajen iz armiranega betona. V zidu so dopustne
odprtine za parovode in vrata, ki morajo biti iz negorljivega materiala; 
b)   
oddaljenost čelne stene kotla oziroma predkurišča od prednje stene
kotlovnice ne sme biti manjša od treh metrov. Pri velikih kotlih, ki so s
svojimi čelnimi stranmi oziroma s čelnimi stranmi predkurišča obrnjeni drug
proti drugemu, ne sme biti razdalja med njimi manjša od petih metrov; 
c)   
prehod med bočnimi stranmi kotlovega obzidka ali med bočno stranjo in
steno kotlovnice ne sme biti ožji od enega metra, med štrlečimi deli na kotlovnem
obzidku in med steno kotlovnice (cevi, stopnice, nosilci itd.) pa ne sme biti
razdalja manjša od 800 mm. Pri kotlih, kjer se zahteva manipulacija ob
stranskih stenah kotla (grebljenje ognja, izpihavanje itd.), ne sme biti
razdalja manjša od dveh metrov; 
d)   
pri vsakem kotlu se mora zagotoviti potrebna višina praznega prostora
nad najvišjim delom neobzidanega parnega kotla oziroma nad obzidkom obzidanega
parnega kotla do stropa, če ta obstoji (pri majhnih in srednjih parnih kotlih)
oziroma do najnižjega dela nosilca pri strešni konstrukciji (pri velikih parnih
kotlih). Ta višina mora biti najmanj 1,80 m; 
e)   
da se omogoči dostop na parni kotel in upravljanje z njegovimi napravami
se vgradijo ploščadi iz negorljivega materiala; 
f)    
dovoljeno je postaviti rezervoar napajalne vode nad kotel, vendar mora
biti dno rezervoarja najmanj dva metra nad zgornjo površino kotlovega obzidka; 
g)   
rezervoarjevo dno sme prekrivati tla kotlovega obzidka na površini, ki
je največ 20% od celotne površine obzidka in ne sme zapirati vgrajenih
svetlobnih jaškov; 
h)   
če poraba pare ni stalna, temveč nastajajo v krajših časovnih presledkih
hitre spremembe, se mora uvesti signalizacija med uporabnikom in proizvajalcem
pare oziroma kotlovnico. Signalizacija pa ni obvezna, če je v kotlovnici
paromer; 
i)     
vhodi, prehodi, delovna mesta in zgornje površine kotla morajo biti
popolnoma prosti. Tu se ne smejo postavljati predmeti, ki nimajo neposredne
zveze s kotlom ali kotlovnico. Parni, eksplozivni in električni stroji se smejo
postavljati v kotlovnicah samo tedaj, če rabijo za pogon kotelskih naprav; 
10.  
naprave za prezračevanje in dovod zgorevalnega zraka morajo biti
izvedene tako, da temperatura v kotlovnici ne preseže 30 do 35 °C oziroma ni
nevarnosti zmrzovanja. Kotlovnica se mora dobro zračiti; 
11.  
kotlovnica mora imeti vse potrebne priprave, aparate in material za
gašenje požara; 
12.  
nad vsemi vhodi v kotlovnico mora biti napis “Nezaposlenim vstop
prepovedan”.
6. člen
Električni parni kotli so lahko: 
a)    
z neposrednim učinkom – to so električni parni kotli, pri katerih
prehaja električni tok skozi vodo; ta rabi kot prevodnik toka, ki jo neposredno
greje; 
b)    
s posrednim učinkom – reostatni in indukcijski – pri katerih je grelec
posebej nameščen v hermetično zaprtem ohišju oziroma je ločen od vode. 
Pri električnih parnih kotlih morajo električne naprave in
naprave za dovajanje in pretvarjanje električnega toka in za ozemljitev povsem
ustrezati predpisom o uporabi električnih naprav in materiala za tako vrsto
vgrajevanja. Glede ostalih zahtev veljajo za te kotle splošne določbe za parne
kotle. 
Proizvajalec kotlov mora jamčiti poleg splošnih obveznosti
glede konstrukcije, varnostnih naprav, vgrajenega materiala idr., še naslednje:
a)    
da je zagotovljena regulacija proizvodnje pare; 
b)    
da je konstrukcija samega kotla in elektrod popolnoma varna pred
možnostjo, da bi nastal v kotlu pokalni plin; 
c)    
da je uporabljeni material v zadostni meri odporen proti koroziji glede
na specifične posebnosti takega kotla in glede na fizikalne in kemijske pojave
v njem v času obratovanja; 
d)    
da je obratovanje zajamčeno s kakovostjo napajalne vode po pogojih tega
pravilnika; 
e)    
da je predvideni način pri uravnavanju obratovanja kotla (uparjanje,
stanje vode, vsebina plinov idr.) zadosten in popolnoma zagotovljen. 
Električni parni kotli se nadzorujejo in pregledujejo po
določbah za ostale parne kotle.
7. člen
Parna naprava se ne sme postaviti, predelati, premestiti ali
pognati brez ustrezne odobritve pristojne inšpekcije parnih kotlov. 
V prijavi s katero se zahteva odobritev za postavitev,
predelavo ali premestitev parne naprave, mora biti navedeno: 
a)    
ime uporabnika naprave, 
b)    
njegov naslov, 
c)    
kraj postavitve naprave. 
Prijavi iz prejšnjega odstavka morajo biti priložene v dveh
izvodih še naslednje priloge: 
a)    
popis naprave in spremna dokumentacija, 
b)    
načrt naprave, 
c)    
načrt kotlovnice za kotle, pregrevalnike pare in grelnike vode. 
Opis in spremni dokumenti parne naprave morajo vsebovati: 
a)    
ime in kraj proizvajalca, leto proizvodnje, največji dovoljeni tlak in
tovarniško številko; 
b)    
sistem naprave, glavne dimenzije in zajamčeno zmogljivost; 
c)    
način spajanja posameznih delov naprave (varjenje, uvaljanje); 
d)    
dokaz o kakovosti uporabljenega materiala; 
e)    
ogrevalno površino parnega kotla in pregrevalnika pare oziroma grelnika
vode; 
f)     
količino vode pri obratovanju in celotno prostornino naprave; 
g)    
sistem in dimenzije varnostnega ventila; 
h)    
opis varnostne opreme in glavne dimenzije ostale armature; 
i)      
število, sistem in zmogljivost napajalnih črpalk; 
j)      
namen naprave. 
Načrti kotla, parne posode, pregrevalnika pare in grelnika
vode morajo vsebovati podatke, na podlagi katerih je možna kontrola varnosti
kotlovega plašča, kotlovih delov in višine vodorisa v kotlu in ogrevalne
površine. Razen tega mora biti vrisan obzidek in shematično prikazana rešetka. 
V načrtu kotlovnice morajo biti označeni: dimenzija
prostorov, debelina zidov, prezračevalne naprave, razpored vrat in oken, način
pokrivanja strešne konstrukcije z navedbo uporabljenega materiala in teže
strehe v kg/m2. V načrtu kotlovnice mora biti navedena lega kotla,
kurišča, dimnika in sosednjih prostorov. 
Poleg navedenih prilog mora prijava za postavitev ali
predelavo parne naprave vsebovati še naslednje podatke: 
a)    
vrsto vleka (prisilni ali naraven), pri čemer je treba pri prisilnem
vleku navesti način, kako se ta doseže; 
b)    
toplotni izračun z navedbo toplotne obremenitve rešetke in kurišča,
temperatur, tlakov oziroma podatkov v posameznih vlekih. 
Na podlagi prijave izda pristojna inšpekcija parnih kotlov
odobritev, ki je dokončna, če prijava in priloge povsem ustrezajo določbam tega
pravilnika ali s pogoji, da se odpravijo napake, ugotovljene pri postavitvi,
rekonstrukciji in premeščanju. Če pristojna inšpekcija parnih kotlov prijavo
odobri, vroči hkrati z odobritvijo en izvod vsakega odobrenega dokumenta. 
Nepopolne prijave in priloge se vrnejo vlagatelju z ustrezno
obrazložitvijo. 
Odobritev za postavitev parnega kotla, ki je starejši od 25
let ter parnega kotla, pri katerem izvor materiala ni znan, se izda po
predhodnem podrobnem notranjem pregledu, ki ga izvede inšpekcija parnih kotlov
ne glede na to, ali je rok za redni notranji pregled že potekel ali ne.
Inšpekcija parnih kotlov lahko odredi, da se po ugotovljenem stanju izvede
preiskava kotelskega materiala in kontrola konstrukcije parnega kotla v
instituciji, ki za to izpolnjuje predpisane preglede. 
Postavljena parna naprava ne sme pričeti obratovati, dokler
niso bili opravljeni predpisani pregledi.
8. člen
Kadar se pri pristojni inšpekciji parnih kotlov vloži v
odobritev tehnična dokumentacija za postavitev nove ali rabljene parne naprave
mora biti obvezno priložena tudi podrobna analiza vode, s katero se bo parna
naprava napajala. Dolžnost inšpekcije parnih kotlov je, da pregleda analizo in
poda oceno glede načinov in pogojev za uporabo vode. 
Voda za pripravo napajalne vode se zaradi kontrole občasno
analizira. Analize se izvedejo najmanj enkrat na leto, če gre za kotle, ki
obratujejo neprekinjeno in se napajajo z vodo iz podzemnih izvorov, najmanj
dvakrat na leto pa, če gre za kotle, ki se napajajo s površinsko vodo, in sicer
tako, da se izvede ena analiza v suhem vremenu (npr. poleti), druga pa v
vlažnem (jeseni ali spomladi). 
Glede na kontrolo napajalne in kotelne vode so vodje
energetskih naprav in upravljavci naprav dolžni ravnati skladno s tehničnimi
navodili proizvajalca kotla. 
Dolžnost inšpektorja parnih kotlov je, da pri rednih
pregledih te analize kontrolira, poda svoje mnenje in vpiše ugotovitev v
kotelno knjižico ter po potrebi odredi ukrepe, če voda ne izpolnjuje pogojev
tega pravilnika. 
Obvezna je vsakodnevna analiza napajalne vode oziroma
dodatkov in kotelne vode. Rezultati analize so zadovoljivi, če so v mejah
vrednosti kot so določene v tabelah 1, 2, 3 in 4 iz Priloge tega pravilnika.
Režim napajanja se mora prilagoditi specifičnim lastnostim same parne naprave.
Število dnevnih analiz predpišeta proizvajalec kotla in uporabnik glede na
specifične razmere. Te ugotovitve se vpišejo v knjigo analiz in dajo na
razpolago inšpektorju parnih kotlov na njegovo zahtevo.
9. člen
Za pregled parne naprave iz 7. člena tega pravilnika vloži
uporabnik postavljene naprave zahtevek pri inšpekciji parnih kotlov, ki je
dolžna to napravo pregledati v najkrajšem možnem roku, najkasneje pa v 10 dneh
po prejemu zahtevka. Ob pregledu inšpektor parnih kotlov ugotovi ali postavitev
parne naprave povsem ustreza načrtom in pogojem postavitve, na podlagi katerih
je bila izdana predhodna odobritev. 
Pri vseh parnih napravah, na katere se nanaša ta pravilnik,
se izvedejo v odrejenih rokih naslednji pregledi: 
a)    
preizkus s hladnim vodnim tlakom, 
b)    
notranji pregled, 
c)    
zunanji pregled. 
Pregledi iz prejšnjega odstavka so lahko: 
a)    
prvi pregled, 
b)    
redni pregled, 
c)    
izredni pregled.
10. člen
Parne naprave se prvič pregleda po postavitvi, premestitvi
ali rekonstrukciji, ki je bila izvedena na temelju izdane odobritve, vendar
preden začnejo obratovati. Pri prvem pregledu že rabljenih in nato
rekonstruiranih ali premeščenih parnih naprav, zlasti tistih, pri katerih izvor
materiala ni znan, inšpektor parnih kotlov odredi preiskavo materiala in
konstrukcije. 
Inšpekcija parnih kotlov izda dovoljenje za pričetek
obratovanja parne naprave, če preizkus s hladnim vodnim tlakom in notranji
pregled pokažeta zadovoljive rezultate. 
Kadar začne parni kotel ali posoda obratovati, je poleg
pregleda iz prejšnjega odstavka obvezen tudi prvi zunanji pregled.
11. člen
Redni pregledi so: 
-       
preizkus s hladnim vodnim tlakom, 
-       
notranji in zunanji pregledi v odrejenem roku. 
Pregledi se opravijo v naslednjih rokih: 
a)    
preizkus s hladnim vodnim tlakom in z obveznim notranjim pregledom
najdlje do konca šestega leta od poslednjega preizkusa; 
b)    
naslednji notranji pregled vsako tretje leto, pri čemer se ob vsakem
drugem notranjem pregledu opravi sočasno preizkus s hladnim vodnim tlakom; 
c)    
zunanji pregled vsako leto, ni pa obvezen v tistem letu, ko je opravljen
preizkus s hladnim vodnim tlakom ali notranji pregled. 
Redni zunanji pregled se opravi brez predhodnega obvestila. 
V primeru nezadovoljivih rezultatov pri rednem pregledu
(preizkus s hladnim vodnim tlakom ali notranji pregled) opravi inšpektor parnih
kotlov ponovni pregled, ko so odpravljene vse napake, ugotovljene pri
predhodnem rednem pregledu.
12. člen
Izredni pregledi se opravijo: 
a)    
preden prične obratovati parna naprava, ki pred tem že dve leti ali več
ni obratovala; 
b)    
kadar je napravo zajel požar ali je ostala brez vode ob tem pa se je
kakšen del pregrel z vidno ali nevidno poškodbo površine. Pri tem pregledu
inšpektor parnih kotlov lahko odredi preiskavo materiala; 
c)    
če je naprava poškodovana in zahteva eno izmed navedenih popravil: 
- 
izmenjavo plamenjaka ali dela plamenjaka ali nekega drugega kotlovega
dela, če je premer tega dela večji kot 102 mm; 
- 
izmenjavo nad 15% od celotnega števila sprežnikov, sider ali stropnih
vijakov, nad 25% od celotnega števila vodnih ali 50% dimnih cevi; 
- 
izmenjavo najmanj 15 zaporednih zakovic ali najmanj 25% od celotnega
števila zakovic v enem stiku; 
d)    
če je bilo popravilo izvršeno z varjenjem; 
e)    
če se na kotelski površini vidi dvoplastnost, razpoke, napoke idr. V teh
primerih more inšpektor parnih kotlov zahtevati preizkušnjo kotelskega
materiala; 
f)     
če pride med obratovanjem do netesnosti na tlačnem delu kotla. 
Poleg izrednega preizkusa s hladnim vodnim tlakom in
notranjega pregleda lahko inšpektor parnih kotlov odredi tudi izredni zunanji
pregled. Izredni zunanji pregled opravi, če je bilo pri preizkusu s hladnim
vodnim tlakom ali pri notranjem pregledu odrejeno kako manjše popravilo ali izmenjava
pri sami parni napravi, pri zgradbi ali pri ureditvi kotlovnice ter je bilo
treba preveriti izvršitev naloga, vendar velikost in značaj opravljenega
popravila ne zahtevata preizkusa s hladnim vodnim tlakom.
13. člen
Pri preizkusu parne naprave s hladnim vodnim tlakom mora biti
preizkusni tlak: 
a)    
1,3 p, pri čemer je p obratovalni nadtlak ali najmanj 1 bar nad njim; 
b)    
pri parnih kotlih, kjer notranjost ni dovolj pregledna, 1,5 p ali
najmanj 1 bar nad obratovalnim tlakom. 
Pri kotlih z zelo velikim tlakom je treba preveriti, da
napetost v materialu pri poskusnem tlaku ne doseže meje plastičnosti. 
Pri preizkusu s hladnim vodnim tlakom se meri vodni tlak z
najmanj dvema atestiranima manometroma. Tlak mora trajati 5 minut, nato se ga
znižuje do največjega dovoljenega obratovalnega tlaka. Ta tlak se vzdržuje ves
čas pregleda. 
Preizkus je uspešno opravljen: 
a)    
če se na parni napravi ne pojavijo razpoke, 
b)    
če se ne opazi netesnosti. Če solzenje na stiku pločevine, ob zakovicah
in na valju cevi ali puščanje pri pipah vodokazne ali druge opreme ne ovira
vzdrževanje tlaka se šteje preizkus kot uspel, 
c)    
če se ne pojavijo vidne spremembe oblik, ki ostanejo tudi po opravljenem
preizkusu. 
Preizkus ni uspešno opravljen, če se pojavi na zvarih tudi
najmanjše solzenje. 
Če preizkus ne uspe in se ugotovljene pomanjkljivosti ne dajo
takoj odpraviti, odredi inšpektor parnih kotlov rok za odpravo pomanjkljivosti.
Notranji pregled uspe, če se na stenah parne naprave ne
opazi: 
a)    
dvoplastnosti in razpok; 
b)    
korozijskih poškodb, ki bi ogrožale varnost; 
c)    
deformacij, izboklin zaradi pregrevanja pločevine in drugo; 
d)    
poškodb pri zakovicah, sprežnikih, stropnih vijakih, sidrih idr.; 
e)    
nepravilnosti na zvarih. 
Če so ugotovljene pomanjkljivosti, ki se ne dajo takoj
odpraviti, odredi inšpektor parnih kotlov rok za odpravo pomanjkljivosti.
14. člen
Pri notranjem pregledu je inšpektor parnih kotlov dolžan
pregledati stanje sten, zvarnih spojev, zakovic, sprežnikov, stropnih vijakov,
sider in ostalih spojev zunaj in znotraj. Prav tako mora ugotoviti stanje
plamenjakov, dimnih in vodnih cevi, delovanja varnostne opreme, morebitnih
oblog kotlovca, dimovodov v kotlu in zunaj njega, napajalnega omrežja, spojnih
cevi med kotlom in vodokaznimi napravami kakor tudi trdnost ostalih kotelskih
naprav in delov, kakovosti napajalne in kotelne vode in strokovne
usposobljenosti upravljavcev v skladu s predpisi o strokovni usposobljenosti za
upravljanje z energetskimi napravami. 
Pri zunanjem pregledu, ki ga opravi v času obratovanja, je
inšpektor parnih kotlov dolžan paziti na: 
a)    
stanje kotlovnice, kotlovega obzidka, kurišča, parovoda v kotlovnici
idr.; 
b)    
delovanje napajalnih in vodokaznih naprav, manometrov, varnostnih
ventilov, naprav, ki ločijo kotel od skupnega parovoda, kalužnih pip kakor tudi
na način, kako se čisti parni kotel. Preveriti mora ali so upravljavci
predpisano strokovno usposobljeni v skladu z veljavnimi tehničnimi predpisi o
strokovni usposobljenosti za upravljanje z energetskimi napravami.
15. člen
Pred preizkusom s hladnim vodnim tlakom ali pred notranjim
pregledom mora parna naprava prenehati obratovati, biti mora ohlajena, očiščena
blata, saj in pepela. Če posameznih pomembnih delov naprave zaradi obstoječega
obzidka ali plašča ni mogoče podrobno pregledati, je treba po presoji
inšpektorja parnih kotlov obzidek ali plašč delno ali tudi povsem odstraniti.
Vsa armatura mora biti dobro očiščena, pipe in ventili obrušeni in po potrebi
obdelani. Pri preizkusu s hladnim vodnim tlakom morajo biti prirobnice, pokrovi
idr. dobro zatesnjeni. 
Kotel, ki je paralelno vključen v skupno parovodno omrežje,
je treba pred preizkusom z zaslepljenjem ločiti od parovoda in od vodovodnega
omrežja. Isto velja za kalužno cev. Pri plinski kurjavi se kotel loči od
skupnega plinovoda. Površine kotla se pred pregledom ne smejo z ničemer
premazati.
16. člen
Če je bilo pri pregledu ugotovljeno, da stanje parne naprave
ogroža varnost, odredi inšpektor parnih kotlov takojšnjo ustavitev obratovanja.
Inšpektor vpiše odločbo v kotelno knjižico. Odločba mora obsegati vzrok, zakaj
se obratovanje ustavi in nadaljnje ukrepe z napravo. Ko je naprava
vzpostavljena v predpisano stanje, je treba preglede ponoviti. Če parna naprava
ne izpolnjuje pogojev tega pravilnika ali niso izvršeni odrejeni ukrepi se
kotelna knjižica odvzame. 
Če se pri pregledu ugotovi, da je parna naprava oslabljena,
toda še sposobna za nadaljnje obratovanje z znižanim tlakom, mora tako stanje
ugotoviti inšpektor parnih kotlov na podlagi poročila o izvedenih preiskavah
strokovne institucije. Pri tem inšpektor parnih kotlov lahko po svoji presoji
odobri obratovanje z zmanjšanim tlakom ali normalno obratovanje s skrajšanim
rokom za preglede ali pa obratovanje z znižanim tlakom in s skrajšanim rokom.
Odločbo o zmanjšanem tlaku in skrajšanim rokom pregledov vpiše v kotelno
knjižico.
17. člen
S parno napravo sme upravljati samo osebje, ki je za to
strokovno usposobljeno. 
Strokovno neusposobljeni upravljavci ne smejo upravljati s
parnimi napravami. Smejo pa sodelovati pri upravljanju kot pomoč. 
Obratovanje pregrevalnikov pare oziroma grelnikov vode, ki so
vgrajeni v sestav kotelske naprave, je dolžna prevzeti oseba, ki je strokovno
usposobljena in določena za upravljanje kotelskih naprav. 
V prostoru, kjer je postavljeno večje število parnih naprav,
mora biti zaposleno zadostno število upravljavcev naprav, da bo zagotovljeno
varno in tehnično pravilno obratovanje. Inšpektor parnih kotlov je dolžan, da
kontrolira številčno stanje teh oseb in njihovo obremenitev. 
Parna naprava mora biti v času obratovanja stalno pod
nadzorom v skladu s tehničnimi navodili proizvajalca in vgrajeno varnostno
opremo. 
Dolžnost uporabnika take naprave oziroma tehničnega vodje je,
da nadzoruje delo upravljavcev po določbah tega pravilnika. 
Upravljavec parne naprave je lahko zadolžen tudi za upravljanje
napajalnih naprav ali drugih energetskih naprav, če je z manipulacijskega
prostora upravljavca zagotovljen nadzor nad delovanjem naprave in varnostne
opreme.
18. člen
Obratovanje parnih kotlov je treba voditi po tehničnih in
varnostnih pravilih, ki jih določa ta pravilnik, tehnična navodila proizvajalca
kotla in vgrajene opreme ter organizacijski predpis uporabnika kotla in
celotnega energetskega postroja.
19. člen
Po opravljenem prvem pregledu parne naprave izda inšpekcija
parnih kotlov uporabniku kotelno knjižico. V kotelno knjižico vpiše naslednje
podatke: 
a)    
podatke o uporabniku: 
- 
priimek in ime in naziv uporabnika naprave; 
- 
kraj ali sedež uporabnika naprave; 
- 
kraj, kjer se naprava uporablja; 
- 
namen naprave 
b)    
podatke o parni napravi: 
- 
ime proizvajalca in kraj, kjer je bila parna naprava izdelana; 
- 
zaporedna tovarniška številka; 
- 
leto izdelave; 
- 
največji dovoljeni tlak; 
- 
količino vode pri obratovanju in celotno prostornino naprave; 
- 
opis materiala; 
- 
opis in glavne dimenzije naprave; 
- 
ogrevalno površino; 
- 
podatke o vodokazih; 
- 
opis in dimenzije varnostnih ventilov; 
- 
podatke o opremi za kontrolo tlaka 
- 
površino rešetke; 
- 
prostornino kurilnega prostora; 
- 
vlek v mm v.s.; 
- 
podatke o napajalnih napravah; 
c)    
podatke o uspešnem prvem pregledu z navedbo ali parna naprava ustreza
predpisom in standardom o parnih napravah, na osnovi katerih je bila izdana
kotelna knjižica z vpisanim dovoljenjem za obratovanje. 
Kotelni knjižici je dodana tudi priloga, kjer se vpisujejo
redni in izredni pregledi, ki so določeni s tem pravilnikom. Podatke vpisuje v
knjižico samo inšpektor parnih kotlov. 
Ugotovitve in odločbe, vpisane v kotelni knjižici, potrjuje
inšpektor parnih kotlov s podpisom in s pečatom inšpekcije. 
Kotelna knjižica se hrani v bližini parne naprave in jo je
treba pokazati na vsako zahtevo inšpektorja parnih kotlov. Prepovedano je
hraniti kotelno knjižico po pisarnah ali pri osebah, ki nimajo nikakršne zveze
s parno napravo. 
Če parna naprava preneha obratovati oziroma ob ukinitvi se
kotelna knjižica vrne inšpekciji parnih kotlov z obrazložitvijo, zakaj je bila
vrnjena.
20. člen
Ob zamenjavi uporabnika parne naprave, je dotedanji uporabnik
dolžan spremembo prijaviti pristojni inšpekciji parnih kotlov. 
Pri izmenjavi uporabnikov parne naprave se kotelna knjižica
vrne inšpekciji parnih kotlov, ki jo po predhodni odobritvi posreduje novemu
uporabniku.
21. člen
Pri parni napravi se smejo izmenjati varnostna oprema,
pomožne naprave ali izvršiti rekonstrukcije samo po predhodni odobritvi
pristojne inšpekcije parnih kotlov. 
Za popravila pri zgradbi kotlovnice ali pri zgradbah
neposredno poleg nje je treba predhodno zaprositi pristojno inšpekcijo parnih
kotlov za odobritev. 
Uporabnik je dolžan, takoj obvestiti pristojno inšpekcijo
parnih kotlov: 
a)    
če se pri napravi pojavi okvara (razpoke, pregretje, izbokline,
eksplozije v dimovodih ali dimnih kanalih); 
b)    
če se pojavijo na konstrukcijskih elementih naprave netesnosti; 
c)    
če v kotlovnici ali v sosednjih zgradbah nastane požar.
22. člen
Kadar nastane eksplozija, je uporabnik dolžan o tem takoj
obvestiti pristojno inšpekcijo parnih kotlov. Pred prispetjem inšpekcijskega
organa mora uporabnik skrbeti, da se na kraju eksplozije in v najbližji okolici
nihče ničesar ne dotakne, premakne ali odstrani. Razmetani deli in ruševine se
smejo odstraniti samo tedaj, če je to neobhodno potrebno zaradi reševanja ljudi
ali premoženja in zaradi preprečevanja pred nevarnostjo nove eksplozije, kar se
izvede samo v neobhodnem obsegu.
23. člen
Inšpekcija parnih kotlov je dolžna voditi evidenco o vseh
napravah, ki spadajo pod njeno nadzorstvo po določbah tega pravilnika. 
Inšpekcija parnih kotlov vodi poseben strokovni arhiv, kjer
hrani strokovne in tehnične podatke o vseh nadzorovanih napravah. 
Za vsako nadzorovano napravo ustanovi inšpekcija parnih kotlov
matični list, v katerega vpisuje vse potrebne podatke. Vse nadzorovane naprave
morajo biti vpisane v glavni knjigi glede na karakteristične podatke in glede
na opravljene preglede. 
Na vse listine, ki jih izdaja inšpekcija parnih kotlov, mora
inšpektor poleg podpisa pritisniti tudi pečat inšpekcije. 
Inšpektor parnih kotlov opravlja preglede ali preizkuse
naprav po lastni presoji v skladu z določbami tega pravilnika ali na zahtevo
uporabnika parne naprave. 
Uporabnik parne naprave je dolžan, poslati prijavo za pregled
inšpekciji vsaj 10 dni vnaprej, da se ta lahko pravočasno izvede.
24. člen
Pristojni inšpektorji parnih kotlov po tem pravilniku so
energetski inšpektorji v okviru Inšpektorata Republike Slovenije za okolje in
prostor.
25. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 311-102/2003
Ljubljana, dne 11. novembra 2003.
EVA 2003-2511-0186
mag. Janez Kopač l. r. 
Minister 
za okolje, prostor in energijo
* Ta pravilnik vsebinsko povzema
direktivo ES o tlačni opremi (97/23/EC).

Priloga:
Tabela 1 do Tabela 4